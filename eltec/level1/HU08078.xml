<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08078" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Aki örökké bújdosott</title>
				<author ref="viaf:23022753">Eötvös Károly (1842-1916)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">44644</measure>
				<measure unit="pages">98</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Aki örökké bújdosott</title>
					<date>2010-03-12</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08000/08078"/>
					<respStmt>
						<resp>Original Electronic Edition</resp>
						<name>Somogyi Zoltánné</name>
						<name>Sápi Sándor</name>
						<name>Kiss András</name>
						<name>Ollé Krisztián</name>
					</respStmt>
				</bibl>
				<bibl type="printSource">
					<title>Aki örökké bújdosott</title>
					<author>Eötvös Károly</author>
					<pubPlace>Budapest</pubPlace>
					<publisher>Móra</publisher>
					<date>1986</date>
					<idno>ISBN 963 11 4447 X</idno>
					<ref target="https://mek.oszk.hu/08000/08078"/>
				</bibl>
				<bibl type="firstEdition">
					<title>Aki örökké bújdosott</title>
					<author>Eötvös Károly</author>
					<date>1910</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-29"/>
		</revisionDesc>
	</teiHeader>
	<text>
		<body>
			<div type="chapter">
				<head>MAGYARORSZÁGBAN</head>
				<head>MENEKÜLÉS A SZÁVÁN KERESZTÜL KÉT BUJDOSÓ NYOMTALANUL ELVÉSZ HENRI A
                        VÁRMEGYÉKBEN A VEPERDI BÍRÓ A LAKOMPAKI ÚRISZÉK KIK ÉLNEK MÉG, AKIK LÁTTÁK A
                        BUJDOSÓT?</head>
				<p>AZ 1843-dik évi szeptember hónak egyik napján - meleg, csaknem nyári napon -
                        három koldus ballagott a gradačaci úton Kučevo felé Boszniában.</p>
				<p>Mindhárom öreg, rokkant férfiú. Bajuszuk és szakálluk ősz, arcuk tele
                        redővel, termetük előrehajlott - éhségnek, szomjnak, fáradtságnak, éveknek s
                        tán sok szenvedésnek súlya alatt meggörnyedve. Ruhájuk szenny és foszlány,
                        lábbelijük nincs, törökös nadrágjuk egykor kék, övük egykor sárga s
                        mellényük egykor fehér lehetett. Fejük piszkos kendővel turbán módjára van
                        bekötve. Fegyverük nincs, kezükben bot.</p>
				<p>Francia nyelven beszélnek maguk között, keverve szláv és török szavakkal. Ha
                        valamely török jön velük szemközt: azt török nyelven s keleti taglejtéssel
                        üdvözlik. Különben szótlanok igen gyakran egymás közt is.</p>
				<p>A nap nyugvóra szállt, mire beérnek Kučevóba. Itt gondosan kérdezősködnek a
                            hanok után, betekintenek háromba is, s
                        végre megtelepednek a harmadikban. Ez a Szávára néz, s egy utcának vagy
                        inkább marhacsapásnak a közepén fekszik. Roskatag faépület, rozzant falakkal
                        és tetővel.</p>
				<p>Mellette nyitott félszer falábakon, foszladozó nád- és gallytető alatt. Itt
                        telepednek le mind a hárman. Leülnek a porba és szemétbe.</p>
				<p>Van ott egypár ökrös szekér is, szegény bosnyákok fogata. Néhány bosnyák is
                        ott guggol és hentereg, eteti ökreit, dohányoz és beszélget valamennyi. A
                        három koldus csakhamar megérti a beszélgetésből, hogy a bosnyákok egy távoli
                        faluból a katonaság számára szállítottak valamit Kučevóba, mégpedig
                        kényszerfuvarképpen.</p>
				<p>A koldusok közül egyik feláll, odamegy a bosnyákok közé, s romlott szerb
                        nyelven kérdi őket, miként lehetne átmenni a Száván. E kérdésre egyik sem
                        tud felelni.</p>
				<p>A koldus erre a hanba megy, s visszajövén társainak azt mondja, hogy a Száván
                        nem lehet átmenni, a révet katonák kezelik, mert a bosnyákok szökdösnek,
                        nekik pedig se útlevelük, se pénzük az őrök megvesztegetésére.</p>
				<p>Két társa nagyot sóhajt, de fektéből nem kel föl egyik sem. Sőt a harmadik is
                        melléjük fekszik.</p>
				<p>Éjfél felé, mikor a bosnyákok s a hanbeliek már mind mélyen aludtak, s mikor
                        a három koldus megette az övéből elővett kukoricapogácsát, felállt mind a
                        három, zajtalanul lement a folyó partjára, s a folyó mentében, vigyázva
                        ballagott lefelé.</p>
				<p>Tovább ballagtak már egy óránál, s a várost messzire elhagyták, midőn a folyó
                        nádas partján egy helyütt egy csónakot kikötve s a csónak előtt a bozótot
                        letaposva találták.</p>
				<p>Egyik fölment a partra, körülnézett, nem látott senkit, nem vett észre semmi
                        gyanúsat, s aztán visszament társaihoz, intett nekik, mindhárman beleültek a
                        csónakba, eloldozták a kötelet, s befelé iparkodtak a tiszta vízre.</p>
				<p>Zaj nélkül nem tehették. A víz loccsanásának hangjára fölébredt valaki a
                        parton, s erős, durva hangon törökül is, szlávul is kiabált a menekvők után,
                        kiket nyilván tolvajoknak tartott.</p>
				<p>A zajra három lovas zapti ugratott oda
                        valahonnan, s midőn a fényes holdvilágnál a menekvőket a bozóton belül
                        meglátták, mind a három a menekvőkre lövöldözött.</p>
				<p>Ezek siettek a bozót árnyékába húzódni, azonban sikertelenül, mert a víz
                        lefelé sodorta csónakjukat, a bozót pedig nemsokára egészen megszűnt.</p>
				<p>A veszedelem így vagy amúgy bizonyos volt. Az egyik menekvő, midőn a bozótot
                        eltűnni látta, egész határozottsággal mondá társainak: “Evezzünk a víz
                        közepére!”</p>
				<p>Megkísértették. A golyók újra mellettük fütyöltek el. Kétségtelen volt, hogy
                        mielőtt a túlsó partra átjuthatnának, mindannyian le lesznek lövöldözve.
                        Gyorsan kellett határozniok.</p>
				<p>Néhány szót szóltak egymás között, s azzal mind a három kiugrott a csónakból
                        a vízbe. Az első belekapaszkodott a csónak kötelébe, a második megkapta az
                        elsőnek, a harmadik pedig a másodiknak a lábát. Így ringatta őket a folyó
                        lefelé, a csónak mind a hármat megmentette az elmerüléstől. Még néhányat
                        lőttek utánuk, de bizonytalanba, mert csak fejük állván ki a vízből, többé
                        céltáblául nem szolgálhattak a homály és a távolság miatt.</p>
				<p>Egyszer az, aki a csónak kötelét fogta, érzé, hogy lábát eleresztette társa.
                        Visszanézett, s társait bukdácsolni látta. Kiáltott nekik, de azok nem
                        feleltek. Észrevette azonban, hogy a vízszínen a messzeségből egy csónak
                        sebesen közelít felé. Ő is elereszté tehát a kötelet, s egész erővel sietett
                        kifelé úszni a túlsó partra. Szerencséje volt ez ötlet, mert az üldöző csak
                        a csónakot tartván szeme előtt, mellette észrevétlenül evezett el. Végre
                        utolsó erejének megfeszítésével partot ért.</p>
				<p>Kevés pihenés után a partnak vizes fövenyén felült, mert a felálláshoz nem
                        volt ereje. Merőn nézett széjjel, s kereste társait. Midőn már az üldöző
                        csónak elmerült szemei elől, egész erővel kiáltá:</p>
				<p>- Jean, Jean, Charles, Charles!</p>
				<p>Hangja gyönge volt, és alig hallatszott százlépésnyire; mégis sokáig kiabált.
                        De eredménytelenül. Társai nyilván a vízben lelték halálukat. Azonban még
                        nem mondott le minden reményről.</p>
				<p>Nagy nehezen felállt. Felvánszorgott a partra. Itt már törökök és bosnyákok
                        ellen mentve érezte magát. A parton kaszáló volt, s apró petrencékben feküdt
                        a széna. Egy petrencében lyukat vájt, s vizes rongyaival és didergő
                        tagjaival oda bújt el. Legalább meleget talált ott.</p>
				<p>Ismét kiment a partra, s ismét kiáltozta francia nyelven társait. Hiába. Az
                        öregember könnyei előtörtek.</p>
				<p>- Istenem - sóhajtá -, harminc év óta üldöztek, de legalább voltak társaim,
                        most már azok sincsenek!</p>
				<p>Sírt, és hangosan fuldokolva zokogott.</p>
				<p>Újra visszament a szénanyalábhoz. Hajnalodni kezdett, a hajnali szellő és
                        hidegség átjárta tagjait. Elbújt a széna közé. A kimerültség álmot hozott
                        szemére. Álma hosszú volt, s dél lett, mire fölébredt. A nap már melegen
                        sütött, a hajnali hidegségnek nyoma sem volt, s rongyai teljesen
                        megszáradtak.</p>
				<p>Erdős-dombos vidék feküdt a folyamparton. Fölment egy domb tetejére, s messze
                        délnyugatnak, túl a Száván látta Kučevo karcsú minaretjeit. Ez volt
                        tájékozódásának egyetlen biztos pontja. Különben egyáltalán nem tudta, hova
                        vetődött.</p>
				<p>Arcán mély gond és szomorúság váltakozott. Körülnézvén a tájat, lement a
                        folyó partjára. Lábnyomairól megtalálta a helyet, ahol kiúszott és kigázolt.
                        Innen a folyam partján fölfelé ballagott lassan, meg-megállva s a két part
                        fáit és bozótjait nézegetve. Azt a távolságot akarta megmérni, amennyire őt
                        a víz lesodorta, míg partot érhetett. És azt a helyet akarta megtalálni, hol
                        két társa a vízben tőle elszakadt.</p>
				<p>Egy helyütt sokáig álldogált, andalgó szemét vissza-visszavezetvén a folyó
                        bizonyos helyére. Valószínűleg itt vált el társaitól. Innen lefelé indult,
                        mindenütt a part mentében, hátha megtalálná társait vagy csak nyomukat is.
                        Semmi nyomra sem akadt. Továbbment egy mérföldnél, vizsgálódott szüntelen,
                        de eredménytelenül.</p>
				<p>A nap hanyatlani kezdett. Éhséget érzett és kimerültséget. Ott hagyta a
                        partot, feljött a dombokra, szekércsapásokat talált, s emberek után
                        keresgélt.</p>
				<p>Emberrel nem találkozott. Sem kutyaugatást, sem harangszót nem hallott.
                        Nyilván messze lehetett a lakott helytől. De szilvásokat talált a dombok
                        oldalán és völgyeiben. Imitt-amott néhány félvad és félszelíd szőlőtőt. A
                        szilva is, a szőlő is érőfélben volt már, s a menekvő koldus gyümölccsel
                        verte el éhét.</p>
				<p>Éjjeli tanyája ismét a szénapetrence volt. Másnap kora reggel fölébredett, s
                        nem habozva többé, egy szekércsapás nyomán ment oda, hova az vezette. Rég
                        elmúlt dél, mire egy kisded szegény faluba érhetett a Száva partján.
                        Kérdésére a falut Samacnak nevezték.</p>
				<p>Itt tudta meg bizonyosan, hogy most már kívül van Törökországon. Mikor azt
                        kérdezte: micsoda országban van, azt felelék: ez a Bródi-regiment. Ilyen
                        országnak sohasem hallotta hírét, de megnyugodott benne. Szegény határőrök
                        felvilágosították, hogy tőlük messze van Horvátország, azon túl
                        Magyarország, azon túl Bécs, ott lakik a császár.</p>
				<p>Bizonyos volt, hogy a koldus francia, mert anyanyelve francia volt; mind a
                        török, mind a szláv nyelvet csak törte, sőt németül is keveset tudott. Annál
                        csodálatosabb volt, hogy miként keveredhetett e vidékre egy francia, s
                        miként bámulhatott ő, midőn előtte Horvátországról és Magyarországról
                        beszéltek. Világosan látszott arcán, hogy a két országnak most hallotta
                        hírét először. De a jámbor határőr nem kérdezte az ő kilétét - mit is
                        kérdezősködött volna tűvel-heggyel oly nyomorult koldus után?</p>
				<p>De a koldus, mikor Bécset említették előtte, szemfüllé vált. Kérdezte, merre
                        juthatna ő legközelebb Bécsbe. Ezt nem tudták neki megmondani, hanem
                        utasították, kérdezze meg a kapitánytól, aki itt és itt van, az majd
                        megmondja.</p>
				<p>A koldusnak azonban nem volt kedve elmenni a kapitányhoz. Ehelyett azt
                        kérdezte, hogy a Szávának hol van vége, s mibe szakad. Mondták neki, hogy
                        annak vége nagyon messze van, s hogy a Dunába szakad.</p>
				<p>- Duna!</p>
				<p>E szó fölött újra sokáig gondolkodott a koldus.</p>
				<p>- Az a Duna - kérdezé - mely Németországban folyik?</p>
				<p>Erre megint nem tudtak felelni, megint a kapitányhoz utasították.</p>
				<p>Újra gondolkodott. Homlokát ráncolá, szemöldeit összevoná, mintha
                        emlékezőtehetségét akarná megerőltetni. Végre megnyugodni látszott abban a
                        gondolatban, hogy bizonyosan ez a Duna az, amely Németországon folyik
                        keresztül.</p>
				<p>Azt kérdezé most: merre érhetne ő leghamarább a Dunához. Utasították Vinkovci
                        felé, megmutatták az odavezető utat, s kioktatták, hogy ott miként
                        kérdezze a továbbvezető utat. Egyúttal adtak neki gyümölcsöt,
                        kukoricakenyeret s éjjeli szállást.</p>
				<p>Másnap elindult Vinkovci felé. Gyalog, mezítláb, rongyosan, bottal kezében,
                        fáradtan ballagott napról napra. Senki útját nem állotta, senki rossz
                        szóval nem bántotta, senki tőle útlevelet, igazolványt nem kért, sehol
                        vele semmit nem fizettettek; igaz, hogy pénze nem is lett volna rá.
                        Kéregetett, mint a valóságos koldus, s gyümölccsel, kenyérrel,
                        ételmaradékkal, néhol egy-egy krajcárral ellátták könyörületesen.</p>
				<p>Vinkovcin Vukovár felé utasították. Vukovárról betévedezett Baranya
                        vármegyébe. Már egy hétig járt Baranyában faluról falura, mikor megtudta,
                        hogy Magyarországban van, s mikor már sem a francia, sem a török, sem a
                        szláv nyelvnek nem vette semmi hasznát. Előszedte tehát töredezett német
                        nyelvbeli tudományát, s ezzel tengődött napról napra.</p>
				<p>A következő évet Tolna vármegyében s többnyire Szekszárdon töltötte. Itt-ott
                        szolgálatba is állott több-kevesebb ideig, hogy magának tisztességes ruhát
                        szerezhessen. Lassankint néhány szót beszélni magyarul is megtanult.</p>
				<p>Egykor egy uraságnál, akit ő Derrynek nevezett, azonban valószínűleg Dőry
                        volt, akarata ellenére két hónapig tartózkodott, miután nem eresztették el,
                        noha semmi dolgot nem bíztak rá, hanem csak etették-itatták, mintha meg
                        akarták volna hizlalni. Minden kötelessége abból állott, hogy az uraságokat
                        az ő török élményeivel mulattatta, amelyekből azonban el nem hittek egy szót
                        sem. Egy helyütt a barátok is egy hétig tartogatták a kolostorban.</p>
				<p>1845-ben Fehér és Veszprém vármegyékben utazgatott. Pápán gróf Esterházy
                        Károly szolgálatában megmaradhatott volna állandóan, de ő csak Bécsbe akart
                        jutni mindenáron. Semmiféle rábeszélés a tervről őt lemondásra bírni nem
                        volt képes.</p>
				<p>Ifjúságáról, élményeiről nemigen szeretett beszélni. Francia születésűnek,
                        szibériai orosz fogolynak, konstantinápolyi eunuchnak, háremi szökevénynek
                        mondotta magát, de se nem hallgattak rá, se nem hittek neki. Jámbor,
                        szédelgő német vándorló legénynek tartották mindenütt. Vezetékneve nem
                        jutott tudomásukra, keresztnevét Henrinek mondotta franciásan.</p>
				<p>Végre az 1846-dik év elején Győrön keresztül Sopronba érkezett. Ruhája ismét
                        kopott és szennyes volt, noha most már nem rongyokból állott. Ami kis
                        pénzecskét itt-amott szerzett, Győrben fölemészté betegsége. Ismét
                        kéregetésből éldegélt; s ismét koldus módjára gyalogszerrel utazgatott. De
                        Sopronból most már fokozódott vággyal törekedett Bécsbe jutni.</p>
				<p>Februárban, kegyetlen hideg téli napon érkezett Veperdre, egy kis német
                        faluba Sopron megyében.</p>
				<p>Át volt fázva keményen. Öregség, ruhátlanság, hideg és nélkülözés miatt
                        dideregtek tagjai. Átmelegedni bement a falu korcsmájába.</p>
				<p>A falu bírája, jókedvű, kedélyes német paraszt, ott iddogált és beszélgetett
                        a korcsmában. A jövevényt szegény, kiéhezett vándorló legénynek tartotta, s
                        elkezdte őt faggatni neve, születése, eredete, mestersége, vagyona és
                        utazási célja felől.</p>
				<p>Henri felelgetett a kérdésekre, s röviden elmondá, hogy ő francia, most jön
                        török rabságból, s hazakészül Franciaországba, hanem előbb Bécsbe akar menni
                        mindenáron.</p>
				<p>- Aztán van-e útleveled? - kérdezte tőle a községbíró.</p>
				<p>- Nincs, de nem is kell - mondá Henri -, két év óta vagyok már
                        Magyarországon, sohasem kértek tőlem.</p>
				<p>- Az megint más, hanem Ausztriába a lineán át nem lehet menni útlevél nélkül,
                        ott elfognak, és megint visszaadnak a török kezébe.</p>
				<p>Egy percre megrezzent Henri, de aztán elmosolyodott.</p>
				<p>- Nem lehet az, de majd valahogy elintézem.</p>
				<p>Nem beszélt többet a dologról, hanem mulattatta a bírót másként. A bírónak
                        megtetszett a szegény öreg, s ellátta őt borral és ennivalóval, egész
                        szívességgel.</p>
				<p>A következő napon továbbment Henri Kabold felé. Itt akart átmenni a
                        határon.</p>
				<p>A határon vámhivatal állott, s osztrák pénzügyőrök és csendőrök vigyáztak az
                        átmenőkre.</p>
				<p>Henri nem akart vagy nem mert utazási szándékával rögtön előállani, hanem
                        nagy figyelemmel leste, mi történik azokkal, akik Ausztriába átmenni
                        akarnak. Bizony jól látta azt, hogy mindenkinek meg kell állnia, batyuját
                        vagy kocsiterhét megmutatni s valami útlevelet vagy igazolványt
                        felmutatni.</p>
				<p>A vámon nem mert jelentkezni. Visszatért Kaboldra, s egy korcsmában
                        kérdezősködött, miként lehetne neki útlevél nélkül Bécsbe jutni. A kérdésre
                        nem kapott megnyugtató választ. Sőt, amikor kiejtette száján, hogy ő
                        szökevény, menten ráijesztettek, hogy Ausztriában bizonyosan elfogják, s
                        visszakísérik oda, ahonnan elszökött.</p>
				<p>Aggodalma leírhatatlan volt. Majdnem kétségbeesés fogta el a szerencsétlen
                        öregembert arra a gondolatra, hogy ő, íme, itt van Bécshez közel, és oda be
                        nem juthat, sőt attól kell tartania, hogy mint szökevényt kiadják a
                        töröknek.</p>
				<p>Egy jó ötlete támadt. A veperdi bíró jó ember, az majd segít őrajta.</p>
				<p>Visszaindult tehát Veperdre, s másnap oda hóban, hidegben, zivatarban
                        megérkezett.</p>
				<p>A veperdi bíró nevetve fogadta az öreg bujdosót.</p>
				<p>- No, atyafi, ugye megmondtam, hogy nem tudsz átmenni a határon?</p>
				<p>- Megmondta, bíró úr, és úgy is lett, nem mertem megpróbálni, hogy útlevél
                        nélkül átsurranjak a határon.</p>
				<p>- Nem is lett volna tanácsos, de hát mármost mibe fogsz?</p>
				<p>- Éppen azért jöttem vissza bíró úrhoz, hogy engem megsegítsen. Lássa, bíró
                        úr, én öregember vagyok, húszéves koromban elszakadtam Franciaországból,
                        azóta nem láttam szülőföldemet, nem is hallottam róla. Rabbá tettek a
                        muszkák, azoktól elszöktem; rabbá tettek a törökök, azoktól is elmenekültem.
                        Itt, Magyarországon ugyan meg tudnék élni koldus módra, de ha már oly közel
                        vagyok Franciaországhoz, szeretnék hazamenni, hogy ott haljak meg, ott
                        temessenek el, ahol születtem. De se pénzem, se útlevelem. Ha Bécsben a
                        francia követséghez juthatnék, s ott sorsomat elmondanám,
                        visszaszállítanának hazámba könnyűszerrel. Bíró úr, maga jó ember, én úr
                        voltam fiatalkoromban, most koldus vagyok, segítsen rajtam, hogy Bécsbe
                        juthassak anélkül, hogy megint elfognának. Öreg vagyok már, se jót, se
                        rosszat nem tehetek, az Isten meg fogja érte segíteni.</p>
				<p>- No, atyafi, én ugyan most sem hiszem, hogy francia vagy - szólt a veperdi
                        bíró, kinek megesett szíve a szerencsétlen öreg sorsán -, hanem te lássad a
                        magad dolgát, én segítek rajtad, ha tanácsomat elfogadod.</p>
				<p>- Elfogadom, ha rosszabbul nem leszek tőle.</p>
				<p>- Persze hogy nem, majd magad is beláthatod. A tanácsom pedig ebből áll:
                        maradj itt, Veperden egypár napig, majd én ellátlak étellel-itallal, meleg
                        szobával. Egypár nap múlva összeül az úriszék Lakompakon, ott lesznek a
                        megyei urak és a kegyelmes herceg főemberei. Én téged megkötöztetlek, mint
                        afféle csavargó embert, akinek se országa, se hazája. Aztán odakísértetlek
                        az úriszék elé mint csavargót, s elmegyek veled úgy véletlenül magam is. Ott
                        majd kihallgat a szolgabíró vagy az esküdt úr. Jó ember mind a kettő. Ott
                        beszéld el sorsodat. A megyei urak nem rossz emberek. Ha igazságban nem
                        találnak: kapsz huszonöt botot, aztán elkergetnek; ha pedig igazságban
                        találnak: akkor az uraság költségén elkísértetnek Bécsbe a francia követhez;
                        ha pedig megesik rajtad a szívük, még borravalót is adnak.</p>
				<p>- Mi az az úriszék? Az a járási bíróság vagy a polícia?</p>
				<p>- Látszik, hogy szamár vagy; ott ítél a vármegye meg a kegyelmes herceg a
                        szegény ember bajában, nincs minálunk polícia, az csak Ausztriában van.</p>
				<p>- Tehát bíróság, de hát akkor nincsen annak hatalma ahhoz, hogy engem Bécsbe
                        kísértessen a francia követhez!</p>
				<p>- Atyafi, a vármegye urainak meg a kegyelmes hercegnek mindenre van hatalmuk,
                        ha akarják. Egyébiránt ez csak az én tanácsom, ha tetszik a szó: én segítek
                        rajtad.</p>
				<p>Sokáig gondolkodott az öreg, és sokszor nézegetett a veperdi bíró szeme közé.
                        Rosszindulatot nem fedezett föl e szemekben, s aztán elgondolta, hogy a
                        legrosszabb esetben mindig megmaradhat Magyarországon szegény, hazátlan
                        koldusnak. Elfogadta a veperdi bíró tanácsát.</p>
				<p>Lakompakon február végén csakugyan összeült az úriszék. Elnöke volt Badicz
                        Endre Sopron megyei földbirtokos s öreg táblabíró. Az uraság részéről
                        Szemerey Sándor, herceg Esterházy Pálnak uradalmi főfiskusa és Seicz
                            vicefiskus voltak jelen. Ezek ma már mind
                        nem élnek, hanem él még Nagy Imre legfőbb ítélőszéki kúriai bíró, ki akkor
                        Szemerey Sándornak patvaristája volt, s mint
                        ilyen, valószínűleg jelen volt az úriszéki tárgyalásokon, és bizonyára
                        emlékszik még a szegény franciának, az örökös bujdosónak szívrázó, szomorú
                        élettörténetére. Élnek még Lendvay József és Töttössy Mihály öreg barátaim.
                        Amaz Sopron megyei, mihályi származás, most nyugalmazott táblabíró, s akkor
                            kancellista a főszolgabíróságnál. Emez
                        Veszprém megyei birtokos, de 1846-ban Sopron megye főszolgabírája. Mindkettő
                        jelen volt az úriszéken.</p>
				<p>Nekem Lendvay József beszélte el az esetet.</p>
				<p>A veperdi bíró megtette, amit ígért. Az öreg koldust megkötöztette, s
                        bekísértette az úriszék elé. Bement a falubeli ügyesbajos emberekkel maga
                        is, és úgy véletlenül előhozta a csavargót a szolgabíró előtt, hogy annak
                        jóakaró figyelmét iránta fölgerjessze. A sor azonban nem került mindjárt a
                        csavargóra, s ezért annak pár napot és éjszakát az urodalmi fogdában őrizet
                        alatt kellett töltenie. Végre ügye az úriszék elé, nyilvános tárgyalásra
                        került.</p>
				<p>Az úriszék tagjai rendkívüli érdeklődéssel hallgatták meg az örökös bujdosó
                        elbeszélését. Soha, még főbenjáró ügy miatt is úgy el nem mulasztották az
                        ebéden és vacsorán való megjelenés pontosságát, mint amikor az öreg francia
                        a maga élettörténetét röviden és szárazon elbeszélte.</p>
				<p>E történetet, amint azt a jelenvoltak emlékezetükben megtartották, el fogom
                        beszélni.</p>
			</div>
			<div type="chapter">
				<head>HADIFOGLYOK-BÁNYARABOK</head>
				<head>A NAGY CSÁSZÁRT GYALÁZNI NEM ENGEDIK MEGFOJTJÁK AZ OROSZ TÁBORNOKOT HETVEN
                        FRANCIA MEGHAL, A TÖBBIT ELVISZIK AZ URÁLI BÁNYÁKBA PETROPAVLOVSZKBAN</head>
				<p>Henri saját előadása szerint csakugyan francia volt, s 1792-ben született.
                        Ifjúkorában besorozták a császári hadseregbe, s a nagy császárral, I.
                        Napóleonnal mint altiszt részt vett a moszkvai téli hadjáratban.</p>
				<p>Jó családból származott, vagyonos ifjú volt, pénzzel és ruhaneművel kellőleg
                        el volt látva, s kiállta a szomorú visszavonulás óriási viszontagságait.
                        Ifjúság, vasegészség s jelentékeny testi erő megóvták a fagytól és az
                        éhhaláltól.</p>
				<p>De nem óvhatták meg a fogságba eséstől. Valahol Lengyelországban a
                        visszavonulás közben elfogták. Nem őt magát egyedül, hanem vele együtt
                        körülbelül két-háromszáz legényt tisztjeikkel és altisztjeikkel. Tél volt,
                        hideg volt, fáztak és éheztek, alig bírták ruhájukat, alig tudták emelni
                        fegyverüket. Egypár század orosz lovasság körülfogta őket, s az a csapat,
                        melynek hősi része volt a világ meghódításában, csaknem gyáván látszott
                        magát megadni.</p>
				<p>- Urak - mondá Henri a lakompaki úriszék előtt -, midőn mi Mogiljovban kissé
                        magunkhoz jöttünk, mikor már adtak enni, s egy kissé fölmelegedtünk, akkor
                        eszünkbe jutott, mily gyáván hagytuk elfogni magunkat. Szerettük volna
                        izmainkat körömmel széttépni szégyenünkben. De hiába, akkor nem bírtuk el
                        még a fegyvert sem, nemhogy verekedni tudtunk volna.</p>
				<p>Henri nem emlékezett biztosan arra, hol fogták el őt és társait. Csak arra
                        emlékezett, hogy néhány napi kínos gyaloglás után Mogiljovba kísérték, s ott
                        zárták el őket a régi vár omladozó kazamatáiban.</p>
				<p>Sebek, nélkülözés, durva bánásmód, embertelen fegyelmi büntetések miatt sokan
                        elhaltak közülök. Mire nyár lett, alig volt életben a csapat fele. Akik
                        életben maradtak, azokat július elején elindították Szentpétervár felé.
                        Október lett, mire a fővárosba értek, rongyosan és mezítlábosan. Még
                        mindig az a ruhájuk volt, amellyel Franciaország látta el őket másfél év
                        előtt.</p>
				<p>A városba azonban nem ily rongyosan lettek bekísérve. Délutáni idő tájban,
                        hideg, tiszta őszi napon értek a főváros közelébe. Láthatták a leáldozó nap
                        fényénél a büszke cári főváros csillogó tornyait, de éjszakára oda be nem
                        mehettek. Künn kellett tölteniök az éjet a szabadban, kozákok őrizete
                        alatt, fázva, dideregve. A következő napon ott a szabad ég alatt kaptak új
                        ruhát, éspedig új francia császári egyenruhát. Kocsikon hozták ki
                        Szentpétervárról. Egyúttal meg is vendégelték őket meleg étellel, hideg sós
                        hússal, barna kenyérrel s elegendő vutkival.
                        Így kísértettek be a fővárosba, látványul a népnek, dicsőségére a cárnak s
                        elégtételül az orosz hadseregnek. Azért adták az új egyenruhát, hogy büszkén
                        mondhassák el rájuk mutatva: íme, a híres kalandornak, Napóleonnak fogoly
                        katonái!</p>
				<p>- Meg nem mondhatom - mondá Henri -, mennyire fájt nekünk e megaláztatás.
                        Jobb szerettük volna, ha rongyainkat hagyják meg didergő testünkön, s ha
                        mezítláb hurcoltatunk végig a főváros havas utcáin. De még jobban fájt,
                        ahogy császárunkról beszéltek, mint valami csavargóról és szökevényről. Mi
                        akkor még sem az elbai száműzetésről, sem a waterlooi csatáról nem tudtunk
                        semmit. Mi csak azt tudtuk, hogy részt vettünk az austerlitzi és jenai
                        csatákban.</p>
				<p>Volt a foglyok közt egy kapitány. Bátor, önérzetes fiatalember. Midőn a
                        foglyokat a laktanyába kísérték, egy magas rangú orosz törzstiszt,
                        tábornok vagy afféle, szemlét tartott a foglyok fölött, s francia nyelven
                        szólott hozzájuk. A fiatal fogoly kapitányt féktelen düh fogta el, midőn a
                        tábornok a nagy császárt gyalázta.</p>
				<p>- Míg barbárok beszéltek velem - szólt -, eltűrtem minden szó nélkül. Önnek,
                        nyomorult, nem tűröm el a császár gyalázását!</p>
				<p>E szavakkal letépte magáról a fényes egyenruhát, s odavágta a tábornok szeme
                        közé.</p>
				<p>- Verjétek agyon! - kiáltá tajtékzó dühvel a tábornok.</p>
				<p>Orosz katonák ugrottak oda. Elkapták és megkötözték a kapitányt, letépték
                        ingét, s elkezdték ütni kancsukával.
                    </p>
				<p>- Nem nézhettük - folytatá Henri - ez irtózatos jelenetet. Odarohantunk
                        puszta kézzel a fegyveresek közé. Agyonlőttek és -szúrtak közülünk
                        hetvenet, de a tábornokot megfojtottuk, amiért rosszul beszélt a nagy
                        császárról.</p>
				<p>E tény eldöntötte az életben maradottak sorsát. Mindegyik kapott száz
                        korbácsütést, még a sebesültek is. Ezek aztán meg is haltak csaknem
                        valamennyien. Aki e vadállati bántalmakat kiállta, azt hideg, nyirkos
                        kazamatabörtönbe zárták el. Így húzták ki a telet. Sokan elhaltak közülök
                        betegség és nélkülözések miatt. Gyakran a hulla napokig hevert az élők
                        között. Henri, az öreg menekülő még most is elborzadt, amint e pokoli tanya
                        eszébe jutott. Pedig most már öregember, akkor pedig még fiatalember
                        volt.</p>
				<p>Az 1816-dik év április havában kivették a foglyokat a föld alatti börtönből.
                        Nyílt, világos, szellős helyre szállították őket, s élvezhetőbb táplálékot
                        adtak nekik. Új ruhát is kaptak. Birkabőr kucsmát, vastag bagariacsizmát,
                        szürke darócból készült, ujjas köpenyeget s egy durva pakrócot.</p>
				<p>Május hóban egy napon az őrök azt parancsolták, hogy a pakrócot tekerjék
                        össze, s egybekötve akasszák vállukra, mint ahogy a katona szokta nyáron át
                        köpenyét vállára akasztani. Mikor ez megtörtént, nagy csapat katona fogta
                        őket körül, s ezek fedezete mellett a foglyok kezeire lánc veretett, s a
                        lánccal kettőnként kezüknél fogva összekötöztettek. Aki ellenállt, zajt
                        ütött, tiltakozott vagy káromkodott, azt véresre verték kancsukával; egy
                        fogolynak egyik szemét is kiütötték. Mindegyiknek mellére egy bádoglemezt
                        akasztottak, melyre egy-egy szám volt rásajtolva. Estefelé pedig kovácsok
                        jöttek vassal, kalapáccsal és szegekkel, s mindegyik fogoly lábára, a
                        bagaria csizmaszáron kívül, négy- vagy ötfontos vaskarikát kovácsoltak. Sem
                        a vaskarikát, sem a csizmát levenni ezután nem voltak képesek.</p>
				<p>Este tíz óra után, páronként egymás után, amint össze voltak láncolva,
                        kiindították őket a kaszárnya udvaráról az utcára. Az utcák, amerre
                        elhaladtak, teljesen néptelenek valának. A körülöttük, előttük és utánuk
                        lépdelő lovas kozákokon kívül nem találkoztak senkivel.</p>
				<p>Nagy későn kiértek a város végére. A városban beszélniök nem volt szabad. Ki
                        hangot ejtett, a korbács azonnal pattogott a nyaka körül. A városon kívül a
                        sötétben valami kisebb őrházféle előtt megállapodtak. Itt kaptak enni és
                        inni, miután sem délben, sem este aznap még nem kaptak semmit. Étkezés után
                        megengedték nekik az alvást, de csak hajnalig. Hajnalban útnak indultak
                        kelet felé. Hova kísérik őket, sem nem tudták, sem elgondolni nem voltak
                        képesek, sem kérdezniök nem volt szabad. Nem is igen tudtak beszélni az
                        őrökkel, de ha tudtak volna is, feleletet nem kaphattak. Minden kérdésre
                        abból állt a felelet, hogy a kozák fenyegetőleg mutatta és rázta
                        kancsukáját.</p>
				<p>Így mentek napokon és heteken át. Naponként nem nagy utat kellett tenniök.
                        Éjszakánként mindig a falvakon és városokon kívül tanyáztak. Ha falun mentek
                        keresztül, az emberekhez nem volt szabad szólni. Aki szólni mert,
                        kegyetlenül lakolt. Jó emberek gyakran adtak nekik kenyeret, sót és vutkit.
                        Ezt szabad volt elfogadni.</p>
				<p>Egykor valamely folyóvízen, melynek nevét nem tudta Henri, hajókra
                        gyömöszölték őket. A hajóról egy Perm nevű városban szálltak ki. Innen ismét
                        gyalog kellett utazniok.</p>
				<p>A sok szenvedés miatt többen elhaltak, néhányat pedig kocsikon hurcoltak a
                        csapat után.</p>
				<p>Már heteken át hegyes vidéken, esőben, hóban és hidegben, erdők és szakadékok
                        közt utaztak, midőn végre elértek egy várost, melyet Petropavlovszknak
                        neveztek. Azt hitték, itt véget ér szenvedésük.</p>
				<p>Csalódtak.</p>
				<p>Petropavlovszk jó nagy területen fekvő város. A katonai főnök lakásán, néhány
                        kaszárnyán s pár magánházon kívül, melyek kőből épültek, az egész város
                        orosz falusi házak mintájára faházakból állott, nagy telkekkel, nagy
                        udvarokkal, hosszú, széles utcákkal. Lakossága valamikor fegyencekből
                        szaporodott fel.</p>
				<p>A foglyokat itt a kozák vezetők valami katonai főnök- vagy kormányzófélének
                        adták át. S fogadtatásuk azzal kezdődött, hogy ismét kaszárnyába, börtönbe
                        zárták őket.</p>
				<p>Itt azonban nem maradtak sokáig. Pár hét alatt szétosztották őket a
                        bányatelepek közt. Ekkor tudták meg, hogy voltaképpen örök rabságra
                        kárhoztatott bányafoglyok, éppen úgy, mint azok, akiket Szibériába küldenek.
                        Innen tehát nincs menekülés. Franciaországot többé sohasem fogják látni. A
                        művelt világnak még csak hírt sem adhatnak arról, hogy hova temette el őket
                        a zsarnok erőszak. Itt kell élniük és itt kell meghalniuk a jekatyerinburgi
                        Urál hegyek platina-, ólom- és aranybányáiban. Szülők, testvérek és szeretők
                        még csak nem is sejtik, hol fekszik a világ, merre van az ország, melynek
                        földjében csontjaik pihenni fognak. Hiszen Franciaországban még madár
                        sincs, mely erre járna.</p>
				<p>Néhánynak lelkén erőt vett az őrjöngés e gondolatokra. De társaik
                        megnyugtatni törekedtek ezeket is. A legtöbb fogolyban nem lázongott már a
                        lélek annyira, mint Mogiljov bástyaüregeiben és Szentpétervár
                        kaszárnyabörtöneiben. A szenvedés megtanította őket lemondani az önérzetről
                        és Istenre bízni sorsukat.</p>
				<p>A bányák körül a külső, a föld feletti munkát bízták rájuk. S ők a munkát
                        eleinte kötelességszerűen, később némi kedvvel és figyelemmel végezték. Ha
                        alázatosak voltak: nem bántotta őket a muszka. Ha egy korty vutkival
                        megkínálhatták az őröket, az őrök még jókedvű emberekké is váltak. A lakó
                        népség csakhamar megszerette őket.</p>
				<p>Három évig tartott a bányamunka. 1819-ben megengedték nekik, hogy
                        Petropavlovszkba s környékére vonulhassanak, s némi szabadságot
                        élvezhessenek. Foglyok voltak, felügyelet alatt álltak ezentúl is, de szabad
                        volt nekik a városban és környékén őrök nélkül járni, lakást bérelni,
                        faházat építeni, cselédnek vagy munkásnak elszegődni s önsorsukról
                        gondoskodni.</p>
				<p>A csapatnak több mint fele iparos volt otthon. Ezek rögtön kaptak alkalmazást
                        tisztességes orosz iparosoknál, akik közül a legügyesebb sem értett a
                        mesterséghez annyira, mint közülük a leggyámoltalanabb. A többi is megtanult
                        valami mesterséget. Akik elszegődtek, azok teljes ellátást és 7-8 kopeket
                        kaptak hetenként. Volt olyan, aki felvitte 12 kopekig is. Vagy tizenöten oda
                        jutottak, hogy házat is emeltek maguknak, durva faragványú fából
                        összetákolva valahogy. Ezek a maguk kezére dolgozhattak, s nem ment rosszul
                        a dolguk. Kettő közülük meg is nősült. A többi azonban reménykedett, hogy
                        egykor még hazamehet Franciaországba. Egymást bátorították, egymást el nem
                        hagyták, a vutkiivást a legszerényebb mértékben gyakorolták, s kezdték a
                        fejüket terveken törni, melyek segélyével megszabadulhatnának.</p>
			</div>
			<div type="chapter">
				<head>SZÖKÉS AZ URÁLBÓL</head>
				<head>A KATONAI KORMÁNYZÓ GAZDASSZONYA ÚTLEVELET KAPNAK VERHOTURJÉBEN ÉS
                        IRBITBEN A DALMATOVÓI JÓLELKŰ BARÁT A KARAVÁNOK A SÓS PUSZTÁKON VÉGRE
                        ELÉRIK, AKIK ELÉRIK, ORENBURGOT</head>
				<p>Harmadfél év alatt a foglyok összes vagyona mintegy 2000 rubel készpénzre
                        ment. Miután ezt összeszámolták: azt gondolták, hogy ezzel már lehet kezdeni
                        valamit. Életben és egészségesek voltak ötvennyolcan. Háromról nem tudták,
                        hogy a bányák körül hol és mikor veszett el. A többi meghalt. A kettő, aki
                        megnősült, nem akart tudni a menekülésről. Ezenkívül tizenegy elhatározta,
                        hogy a menekülés bizonyos veszélyeivel nem néz szembe, bizonytalan sikerére
                        nem számít. De azért valamennyi áldozatkészséggel ajánlotta fel mindenét a
                        menekülés megkönnyítésére.</p>
				<p>Lovuk mindössze tizennyolc volt. Nagy részük gyönge ugyan, de néhány heti
                        utazást télen is megbír, ha egynek hátára csak egy ember ül. De akik
                        elszánták magukat a menekülésre, azok voltak negyvenöten. Tehát vagy venni,
                        vagy bérelni kellett huszonhét lovat. A bérlés a lótulajdonos kárával járt
                        volna, mert hiszen a lovat soha vissza nem adhatták, s visszaadni nem is
                        akarták, de miután a lóvétel vagy 800 rubeljüket elnyelte volna, a bérlésben
                        kellett megnyugodniuk.</p>
				<p>A petropavlovszki katonai kormányzó, akinek különösen a bányafoglyokra
                        kellett felügyelnie, azokat a kísérettől átvenni s azoknak minden szökési
                        kísérleteit meggátolni, hajlott korú, iszákos ember volt, durva, embertelen,
                        valódi példánya a kegyelemből kiesett s büntetésből az Urálba küldött orosz
                        főtiszteknek. Volt azonban két gyönge oldala. Nagyon szerette a jó rumot, s
                        nagyon félt a gazdasszonyától, aki úgy látszik, uralkodott fölötte.</p>
				<p>Egyik francia asztalos a foglyok egyetértésével behízelegte magát a
                        gazdasszony kegyeibe. Mindketten jól beszélték a német nyelvet, s az
                        asztalos társai segítségével oly szép bútordarabot készített és
                        ajándékozott a gazdasszonynak, mellyel nem vallott volna szégyent
                        Szentpétervárott sem. A kormányzó szobái lassanként oly bútorneműekkel
                        teltek meg, hogy azokra irigy szemmel néztek a bányák igazgatójának s az
                        összes kincstári tisztségnek családtagjai, férfiai-női egyaránt. Sőt egyik
                        főbb kincstári tiszt egyszer durván megparancsolta, hogy a franciák neki is
                        hasonló bútorokat készítsenek. Természetesen ingyen, legföljebb néhány
                        korbácsütésért s pár üveg vutkiért.</p>
				<p>Az asztalos elpanaszolta a dolgot a gazdasszonynak, s ezáltal annak
                        féltékenységét a legnagyobb fokra gerjeszté föl.</p>
				<p>- Inkább kész volnék önöket megszöktetni vagy a bányákba visszaküldeni,
                        mintsem hogy azokat a bútorokat mások számára is elkészítsék. Ezt
                        semmiképpen meg nem engedem!</p>
				<p>A francia természetesen inkább választá a megszöktetést, mint a bányát. S
                        hozzátette nagy alázatos kézcsókolással, hogy ha őkegyessége kieszközli a
                        biztos menekülést, hála fejében a franciák 400 rubelt ajándékoznak neki.</p>
				<p>400 rubel! Szeget ütött ez a gazdasszony fejébe! Hiszen a kormányzónak egész
                        évi készpénzbeli illetménye nemigen megy többre ennél. Ha ő ennek felét
                        átadja a kormányzónak, s 15-20 rubel ára rumot vesz, a többit pedig
                        selyemruhára költi, akkor nemcsak a bútorai, hanem a ruhái is különbek
                        lesznek, mint másoké.</p>
				<p>A következő napon meglett az alku. A gazdasszony 45 darab, minden aláírással
                        és pöcséttel ellátott útlevelet fog szerezni, olyant, aminőket azoknak
                        szokás adni, akiket a cár kegyelme megszabadít. Aztán a kormányzót leitatja,
                        megkötözteti, s a következő napon zajt üt, hogy mindezt a franciák
                        cselekedték, hogy az útleveleket elrabolhassák.</p>
				<p>A kormányzó ugyan küld utánuk kozákokat, de a menekülőknek legyen gondjuk
                        arra, hogy 24 óra alatt messze távozzanak; neki pedig arra lesz gondja, hogy
                        a kozákok ne a helyes irányban üldözzék őket. A kormányzó aztán jelentést
                        tesz Szentpétervárra. A tavaszra odaér a jelentés, s onnan kiadják a
                        parancsolatot. Ha a foglyok szerencsésen megmenekülnek: az az ő dolguk. Ha
                        pedig fölismerik, elfogják és agyonlövik őket: az is az ő dolguk.</p>
				<p>A foglyok komoly tanácskozást tartottak az ajánlat fölött, s elfogadták
                        föltételeit. Egy hétre lovakat béreltek, éspedig azzal a világos kikötéssel,
                        hogy Obimzlbe fognak menni, s onnan egynapi késedelem után visszajönnek.
                        Béreltek 32 lovat, hogy néhány darab vezetéken is legyen, miután különben is
                        gyöngék voltak éppúgy, mint tulajdon lovaik.</p>
				<p>Az alku és az útlevelek rendben levén, az 1821-ik év november hó 4-én este
                        hat óra tájban összegyülekeztek a menekülők lovaikkal és málháikkal
                        egyetemben egy társuknál, akinek háza a város végén feküdt. Ide jöttek azok
                        is, akik nem akartak eltávozni a menekülőkkel. Ide jöttek elbúcsúzni s
                        egymás keblén keserű könnyeket sírni. Jól tudták mind az ott maradók, mind
                        az eltávozók, hogy egymást soha többé nem fogják látni. És mind az
                        eltávozók, mind az ott maradottak jól sejtették, hogy a magas Urálban, tél
                        közepén, bizonytalan messze útra menni csaknem egyenlő a biztos halállal. És
                        mégis a 45 francia nekiindult azért a hajszálnál vékonyabb reményért, hogy
                        egykor még talán látni fogja Franciaországot.</p>
				<p>Volt köztük egy Monteau nevű főhadnagy. Ezt választották a csapat főnökévé,
                        föltétlen engedelmességet fogadván minden rendelkezése iránt. Pénzük közös
                        volt, de egyenlően osztották fel valamennyi között. De csak a nagyobb
                        biztonság kedvéért, mert különben mindegyiknek tiltva volt egyetlen kopekhez
                        is nyúlni. Téli ruhával és pokrócokkal annyira ellátták magukat, amennyire
                        maguk és lovaik ereje engedte. Élelmiszert tíz napra valót vittek magukkal.
                        Lőfegyverük nem volt több hét darabnál, de lőporuk elegendő. Fejszét és
                        iparosműszereket szintén kellő mennyiségben vittek magukkal.</p>
				<p>A tél nem mutatkozott sem rendkívül hidegnek, sem rendkívül havasnak és
                        viharosnak. Az út járható volt még Obimzl felé is az Urál főgerincének
                        szakadékain keresztül. A lótulajdonosok szentül azt hitték, hogy a franciák
                        az obimzli arany- és vasbányákhoz akarnak átrándulni.</p>
				<p>Ők azonban nem nyugotra, hanem egyenesen dél felé indultak. Midőn már az
                        egész város népe elnyugodott, este tíz óra tájban, fényes holdvilágnál,
                        északi fénynél elindultak azon az úton, amely Verhoturjéba vezetett. Azt
                        hitték, hogy tíz nap alatt ideérnek.</p>
				<p>Csalódtak. Részint a lovak erőtlensége, részint a közbejött viharok miatt
                        lassú volt haladásuk. Egyszer négy napot kellett tölteniök egy völgy
                        fenekén, egy szikla védelme alatt a hóvihar miatt. Körülhalmozta őket a
                        fuvatag, egész napon és éjszakánként körülüvöltötték a farkasok. A lovaknak
                        nem volt takarmányuk, s alig tudták őket fagallyakkal az eldűléstől
                        megmenteni.</p>
				<p>Egypár közbeeső kis szamojéd telepen is napokat
                        kellett tölteniök, úgyhogy éppen egy hónapig voltak útban, mire Verhoturjéba
                        beérhettek. Két lovukat el kellett hagyniok farkasok zsákmányául, és ámbár a
                        megszabadult bányafoglyokat szíves részvéttel szokták az útba esők fogadni,
                        mindamellett 200 rubelük elfogyott Verhoturjéig. Hogy pedig mikor érnek déli
                        tengert vagy civilizált országot, azt megmondani senki sem tudta, és ők
                        maguk sem sejtették. Alig értek a városba, óriási hózivatar tört ki, mely
                        eltartott karácsonyig. A menekülők örültek neki, mert föltették, hogy ha
                        őket helyes irányban nyomoznák is, a vihar miatt lehetetlenné válik
                        üldöztetésük.</p>
				<p>Verhoturjéban legelső gondjuk volt a katonai kormányzót 100 rubellel
                        megvesztegetni s útleveleiket láttamoztatni. Bizonyos félreértés miatt
                        majdnem fölfedezték szökevény voltukat. Útlevelükben ugyanis rendeltetési
                        helyül a Közép-Don vidéke volt megnevezve. A menekülők nem tudták, hogy ez
                        mire való, mit jelent. Nem tudták, hogy a bányafoglyoknak, ha kegyelmet és
                        szabadságot kapnak is, ritkán szabad hazájukba visszatérni, hanem a
                        véghetetlen birodalom valamelyik puszta részén kell megtelepedniök. Mikor
                        tehát a kormányzó azt kérdezte: hol akarnak megtelepedni, sem Monteau, sem a
                        vele együtt jelenlevő társai a kérdésre nem tudtak megfelelni. A kormányzó
                        rettentő dühbe jött a bámész hallgatagságon.</p>
				<p>- Barmok - kiáltá -, azt sem tudjátok, hova mentek?! Kalmükök közé vagy Nyizsnye-csirszkajába, vagy tovább,
                        vagy közelebb?</p>
				<p>Monteau-nak halálos ijedtében egy jó ötlete támadt. Hamarjában két kezét
                        összetette mellén, s térdre esve ezt mondá:</p>
				<p>- Oda megyünk, ahová nagyságod parancsolja.</p>
				<p>- Mennyi pénzetek van?! - kiáltá újra a kormányzó.</p>
				<p>Monteau folytatá térdepelve, miközben társai is letérdeltek:</p>
				<p>- Mi jó mesteremberek vagyunk, sokat kerestünk, még van 130 rubelünk s 48
                        apró lovunk, ezzel elmegyünk a Don közepéig.</p>
				<p>A kormányzó elkacagta magát.</p>
				<p>- A pénzetek eltart 50 versztnyire, a lovatok 150 versztnyire, aztán pénz és
                        ló nélkül mehettek még 2000 versztnyire!</p>
				<p>Folyvást kacagott a brutális emberek kárörömével, hanem azért az elfogadott
                        100 rubelból nem adott vissza egyet sem.</p>
				<p>A nagy hó, a viharos időjárás és a farkasok nagy száma miatt nem volt
                        tanácsos innen elindulni. Megvárták tehát az áprilist. A kormányzót néhány
                        szép bútordarabbal, saját készítményükkel megajándékozván, az megengedte
                        nekik az ott maradást, sőt a hozzáértőknek a rézműhelyekben és a turai
                        aranyhutákban munkát is adott. Szerencsésebbek voltak azonban azáltal, hogy
                        éppen a múlt évben építettek ott két templomot, s ezek faművei körül az
                        asztalosok hálás munkát találtak. Nemcsak elköltött pénzüket szerezték
                        vissza, hanem lovaikat is eladván, azokból is begyűlt mintegy 900 rubel.
                        Belátták ugyanis, hogy néhány málhalóval s gyalogszerrel könnyebben
                        utazhatnak.</p>
				<p>Innen csak 43-an indultak el, miután egy társuk meghalt, egy másik társuk
                        pedig lábát törte úgy, hogy sem járni, sem lóra ülni nem tudott. E társukat
                        csak nagy fájdalommal hagyták el, aki azonban maga kérte őket, hogy
                        távozzanak. Száz rubelt hagytak nála osztályrészül.</p>
				<p>Irbit felé mentek, s ide nyolc nap alatt érhettek el. Ez a város egy folyó
                        partján fekszik, melyet Nyicának neveznek. Éppen május negyedikén estefelé
                        értek a városhoz közel, a folyó egyik hajlásához. Itt a szakadékos part
                        védelme alatt nagy sereg ember tanyázott; oroszok, tatárok, kirgizek,
                        törökök s mindenféle népfajták, apró sátrak alatt málhás lovakkal, mintha
                        csak vásározók lettek volna.</p>
				<p>Csakugyan vásározók voltak. Jöttek Ázsiából, s mentek vásározni ide-oda, egy
                        részük még Nyizsnyij Novgorodba is. A franciák szintén megtelepedtek köztük,
                        hogy egy és más gyakorlati dolgot az utazáshoz megtanulhassanak, ha másképp
                        nem: pénzért. Sokan közülök az orosz nyelvet értették már annyira, hogy a
                        sokféle néppel e nyelven érintkezhettek.</p>
				<p>A tatárok és kirgizek azonban, hacsak venni vagy cserélni nem akartak tőlük,
                        nemigen ereszkedtek velük szóba. Annál beszédesebbek voltak az oroszok,
                        akik amikor megtudták, hogy a menekülők szabadságot kapott bányafoglyok,
                        figyelmeztették őket, hogy ha lehet, Irbitet kerüljék el, mert az ottani
                        kormányzó az ilyen utasok minden pénzét ki szokta zsarolni, s előle nincs
                        menekülés. S jó szóért, vutkiért s egypár rubelért egyúttal meg is
                        magyarázták, hogy a folyón hol keljenek át, s kétnapi kerülővel, bizonyos
                        apró tavak között a várost dél felől miként kerüljék ki, miként térjenek a
                        kamislovi útra.</p>
				<p>A menekülők szót fogadtak. Őket fejenként egy rubelért s a hat lovat 12
                        rubelért átszállították a folyón, a karavánosoktól ellátták magukat egyheti
                        élelemmel, szerencsésen kikerülték a várost, a város fölött jó messzire
                        ismét átszállítatták magukat a folyón, s ekként a kerülőt is beleszámítva,
                        nyolc nap alatt beértek Kamislovba. Itt két napig késtek, mind a két pópát
                        5-5 rubellal megajándékozták, s magukat kipihenve, Dalmatovo felé indultak.
                        Annyit most már jól tudtak, hogy orosz városokban fő dolog a katonai főnök s
                        a pópák megajándékozása ha ezt képesek megtenni, akkor meglehetős
                        biztonságban maradhatnak.</p>
				<p>Dalmatovo jókora orosz város. A menekülőknek feltűnt benne egy hatalmas,
                        tiszta orosz ízlésben, rendkívüli gazdagsággal épített kolostor, sok apróbb
                        és nagyobb, dúsan aranyozott toronnyal. Egyik társuk kora reggel bemenvén a
                        kolostor udvarába, ott figyelmesen nézegette az ajtókat és az ablakfákat. Az
                        első emeletnek udvarra néző folyosóján éppen egy szöszi hajú, fiatal, vörös
                        képű barát mosdott, s midőn a mosdóedényből a nyitott ablakon át a vizet az
                        udvarra öntötte, a víz éppen a francia nyaka közé ömlött, aki aztán egész
                        öntudatlanul francia nyelven elkáromkodta magát.</p>
				<p>A barát a francia szavakat meghallván, hirtelen kitekintett az ablakon, s
                        meglátva az idegent, orosz nyelven kérdé tőle:</p>
				<p>- Hol tanultál franciául?</p>
				<p>A francia elsápadt, megijedt, s oroszul dadogva mondá, hogy ő nem tud
                        franciául. De hiába volt szabadkozása, a barát lejött az udvarra, karon
                        fogta és bevezette őt egy folyosóba, ahol adott neki sült húst, kenyeret és
                        vutkit, s egyúttal eredete s ittjárta felől vallatta. A francia a nagy
                        biztatásra, hogy nem lesz semmi bántódása, végül megvallotta, hogy társaival
                        együtt bányafogoly volt, de szabadságot nyervén, most mennek rendeltetésük
                        helyére Nyizsnye-csirszkajába, a Közép-Don vidékére.</p>
				<p>- Szerencsétlen! Aztán hányan vagytok? - kérdé a barát.</p>
				<p>- Negyvenhárman - mondotta a menekülő franciául, mert a többi barátnak nagy
                        bámulatára most már mindketten francia nyelven beszéltek.</p>
				<p>- S mennyi pénzetek van?</p>
				<p>- Bizony nem sok, minden főre 20 rubel, de jó iparosok vagyunk, s útközben is
                        tudunk keresni.</p>
				<p>- Jaj, nyomorultak, nem sokat ér a ti tudománytok! Ha Moszkva felé mentek, s
                        megtudják, hogy franciák és bányafoglyok vagytok, száz leveletek legyen,
                        mégsem eresztenek titeket tovább, hanem visszavisznek Ázsiába. Ha pedig a
                        kirgizek felé mentek: ott nem veszitek hasznát a mesterségnek, s a
                        pénzeteket is elrabolják, életetek sem biztos. Mégis jobb lesz, ha erre
                        veszitek az utat.</p>
				<p>Erre a barát a falvak s városok nevét egy papírra írva megmagyarázta nekik,
                        hogy merre menjenek Szaratovig, ahol elérik a Volgát. Ajánlotta nekik, hogy
                        az idén legfeljebb Orszkig vagy Orenburgig menjenek. Késő ősz lesz, mire
                        odaérnek, de az Urál körül a fagy, a vihar és a farkasok bizonyosan
                        elemésztenék őket. Ajánlotta azt is, hogy jó ruhájukat adják el, s
                        cseréljék fel a legrosszabb koldusöltözettel. Még így haladhatnak
                        legbiztosabban, s ami kis pénzük van, azt is megmenthetik. Lőfegyvert ne
                        vigyenek magukkal, mert amiatt bajba keveredhetnek a kozákokkal és a
                        kirgizekkel. Késnél és botnál egyéb fegyverük ne legyen. Ő majd ád
                        Orenburgba is, Szaratovba is a Szent Miklós-kolostorhoz ajánlólevelet, s
                        ekként egy kis munkát és alamizsnát is kaphatnak.</p>
				<p>Ennyi hihetetlen jóindulatra a francia bátorságra kapott, és megkérdezte,
                        hogy a barát hol tanulta meg a francia nyelvet.</p>
				<p>- Én, fiam, Varsóban voltam, s ott alkalmam volt megtanulni; bár most is ott
                        lehetnék, bár én is veletek mehetnék, de nekem nem lehet!</p>
				<p>Többet a barát nem beszélt. A felajánlott két levelet elkészítette, a
                        franciának odaadta, s aztán kezét csókra nyújtotta. A francia mind neki,
                        mind a többi barátnak kezet csókolt, s azzal társaihoz ment.</p>
				<p>A menekülők nagy csodálkozással hallgatták meg. Mély fájdalom fogta el őket,
                        mikor megtudták, hogy Franciaország elbukott, s a nagy császárt a tenger
                        közepén fogolyként őrzik. Mindezt elbeszélte a barát, aki azonban azt még
                        maga sem tudta, hogy a nagy császár meghalt már Szent Ilona szigetén. Most
                        értették meg a franciák, hogy az orosz miért meri őket foglyukul tartani; s
                        most már fölfogták azt is, miért nem szabad nekik a birodalom központja felé
                        menekülni. Hisz az orosz azt meg nem engedné, hogy közülök valaki Európába
                        visszatérjen, s az ő szenvedéseiket ott elbeszélje.</p>
				<p>Június végéig Dalmatovóban maradtak a menekülők. Némi keresetük is volt, de
                        egyúttal várták a nagy karavánokat, hogy tömeges együtt haladásuk fel ne
                        tűnjék. A jólelkű baráttal ez idő alatt többen és többször találkoztak, s a
                        tatár és kirgiz nyelvet is tanulgatták.</p>
				<p>A barát különösen lelkükre kötötte, hogy az orosz, kirgiz, kalmük és török
                        nyelvet tanulgassák, mert ha biztonságosan akarnak menekülni, akkor Európát
                        és Oroszország belsejét kerülniök kell, s útjukat a Kaukázus felé,
                        Törökországba kell irányozniok. A menekülők a jó tanács üdvös voltát
                        belátták, s azért megnyugvással engedelmeskedtek Monteau-nak, midőn az őket
                        tízenként egy-egy nyelv tanulására beosztotta. A tanulás természetesen nem
                        állott másból, mint a városban lakó vagy ott keresztülutazó kirgizekkel,
                        kalmükökkel és törökökkel vagy tatárokkal való beszélgetésből. Öt-hat hét
                        alatt, míg Dalmatovóban voltak, mégiscsak meglátszott rajtuk a jó
                        igyekezet.</p>
				<p>Június végén megjöttek már a karavánok, melyek Ázsiából az orszki és
                        orenburgi őszi vásárokra igyekeztek. Jöttek ezek Szibériából, a Felső- és
                        Közép-Urál ázsiai részeiből, a felső Ob vidékéről, sőt még Kína
                        szomszédságából is. Cseremiszek, mordvinok, baskírok, csuvaszok,
                        mescserjákok, kozákok, nogaj tatárok, oroszok s mindenféle, még névről is
                        alig ismert nemzetségek. Hoztak magukkal lovakat, szamarakat,
                        szarvasmarhákat, prémbőröket, hogy mindezt eladják, vagy lisztért,
                        dohányért, vasért és tarka kendőért, csecsebecsékért becseréljék.</p>
				<p>A franciák két csapatra oszlottak, s megosztozván pénzen és lovakon, a
                        karavánokkal együtt két egymás után következő napon, két csapatban indultak
                        el. Megállapodtak abban, hogy az első csapat a legközelebbi városban bevárja
                        a másodikat. Vezérük, Monteau az első csapattal, Henri a második csapattal
                        indult el.</p>
				<p>Útjuk folyton a Tedzsa folyó partján vezetett. A hőség könnyen elviselhető
                        volt, miután a folyóban inni és fürödni lehetett tetszés szerint.
                        Cseljabinszkba, Dalmatovótól mintegy 200 versztnyire, július közepén
                        érkeztek, ahol a két csapat ismét összejött.</p>
				<p>Mindkét csapat furcsa tapasztalatokra jutott a karavánosok elbeszélései
                        nyomán. Maguk az oroszok is és még inkább ama félvad tatár népség mindig
                        bámulattal, megütközéssel, sőt bizalmatlanul tekintettek a franciákra. Arcuk
                        világosan elárulta, hogy ők e vidéken idegenek. Ruhájuk is felette
                        különbözött mind az orosz sipkától és derékon átkötött, hosszú dolmánytól,
                        mind a tatár bőrsüvegtől és ujjas khalattól, mely olyan európai
                        hálókabátszerű, kaftánféle felöltő. Holmi részeg kozák meg is mondta
                        egyiknek-másiknak: “Testvér, Orenburgban nem szeretnék a bőrödben
                        lenni!”</p>
				<p>Most már eszükbe jutott a menekülőknek a barát tanácsa is, hogy ruháikat
                        cseréljék el, s öltözködjenek rongyba. Bíztak ugyan már kipróbált s kétszer
                        láttamozott útlevelükben s a barát ajánlólevelében, de azért mégis
                        tanácsosabbnak tartották Cseljabinszkban elegendő mennyiségű és rongyosságú
                        khalatot és tatársüveget csereberélni. Erre pedig saját bányafogoly szabású
                        felsőruháikat s lovaik árát fordították, miután készpénzkészletüket
                        megapasztani nem akarták.</p>
				<p>Cseljabinszkban arról értesültek, hogy Orszk még több mint 700 versztnyire
                        van, s odajutni gyalogszerrel még szerencsés út mellett is kell vagy egy
                        hónap. Mindamellett most már tatároknak öltözve, késedelem nélkül
                        nekiindultak a rónaságnak.</p>
				<p>Az előttük fekvő határtalan síkság majdnem temetőjükké vált. Cseljabinszktól
                        délre óriási róna, majdnem sivatag terül el erdő nélkül. Szikes földön
                        avarlegelők és apróbb-nagyobb sóstavak váltogatják egymást. A jó ivóvíz
                        kevés, falunak, városnak híre sincs. Fekete kirgizek sátoroznak itt-amott az
                        útban, s legeltetik barmaikat.</p>
				<p>De ők sem állandó lakói e tartománynak. Ők is csak ideiglenesen jönnek ide a
                        Tuguzak partjairól.</p>
				<p>A franciák azt remélték, hogy legföljebb egy hét alatt Karkulszkojiba érnek,
                        s ekként látták el magukat élelemmel. De utazásuk harmadik napján iszonyú,
                        tikkasztó vihar rontott reájuk, amely szemüket-szájukat telehordta sós
                        fövennyel, s amely olthatatlan szomjúságot támasztott bennük. Tiszta
                        édesvizet nem találtak, enni sem igen tudtak. Éjjeli pihenésük nem üdítette
                        fel őket, másnap mocsárlázt kaptak vagy tizennyolcan, s a harmadik napon,
                        tehát utazásuk hatodik napján alig tudtak kétversztnyire vánszorogni.</p>
				<p>Szerencsére kirgiz sátrakra bukkantak, majd karavánosok is utolérték őket.
                        Csakhogy kétségbeesésükben el találták árulni, hogy pénz van náluk. Az
                        ázsiai nomád azt, akinél pénzt érez, vagy kirabolja, vagy megzsarolja, de
                        szerencsésen el nem ereszti. A nyomorult franciákat ugyan nem merték
                        kirabolni és meggyilkolni, miután vásárra járás idején gyakran kozák
                        őrjáratok cirkálnak az úton, de a tejet, zöldséget, kumiszt és húst oly
                        drágán adták nekik, hogy mire Karkulszkojiba értek, augusztus közepén -
                        tehát egy hét helyet egy hónap alatt -, akkorra fele pénzük, közel ezer
                        rubel elfogyott. S a síkon mégis hét társukat temették el, akiknek
                        szervezete nem bírta kiállni az iszonyú nélkülözést és betegséget.
                        Szívszaggató fájdalom s a komor jövő feletti kétségbeesés vett rajtuk erőt,
                        valahányszor egy-egy bajtársuk puszta sírját behantolták. Karkulszkojiba, a
                        félig orosz, félig pogány koldusfaluba most már csak harminchatan jutottak
                        be.</p>
				<p>A faluban fölkeresték a pópát, aki éppen olyan tudatlan s éppúgy mezei
                        munkával foglalkozó, zöldségtermesztő és marhalegeltető paraszt volt, mint a
                        falu akármelyik lakosa. Mindamellett az öt rubelra, melyet nekiadtak, némi
                        nagylelkűség szállta meg, s készségesen biztatta a kiéhezett és elcsigázott
                        koldusokat - mert koldusnak tartá őket -, hogy a faluban pihenjék ki
                        magukat, nem lesz bántódásuk, csak hogy visszatérőben is múlhatatlanul
                        fölkeressék őt, s az Isten áldásából neki is juttassanak. A jámbor férfiút
                        nem zavarták ki azon hitéből, hogy ők koldulni mennek az orenburgi
                        vásárba.</p>
				<p>Itt némi kuruzslószereket vettek magukhoz a mocsárláz ellen, egy kissé
                        felüdültek, s mindenütt a Tuguzak partján haladván, augusztus végére
                        Nikolajevszkojiba értek a fekete kirgizek tartományának tőszomszédságába.
                        Innen nem mertek elindulni gyalogszerrel, miután ide még Orszk több mint 300
                        versztnyire lévén, lehetetlennek tartották, hogy oda erőfogyottan, láz
                        által gyötörve eljuthassanak. Hosszas tanácskozás után abban állapodtak meg,
                        hogy Orszkig lovakat bérelnek, ha maradék pénzük nagyobb része rí is
                        utána.</p>
				<p>Valóban úgy is történt. A nyikolajevszkoji paraszt tíz napra szabta az oda-
                        és ugyanannyira a visszamenetelt. Minden lóval elment a gazdája is, úgyhogy
                        minden lovon ketten ültek; ha pedig a ló elfáradt, mind a lótulajdonos, mind
                        a bérlő gyalog ballagott a ló mellett. Minden napra, minden ló után egy
                        rubel volt a díj, s ekként a szegény menekülők szeptember közepére Orszkba
                        értek ugyan, de pénzük alig maradt fejenként 5-6 rubel.</p>
				<p>A menekülők azt hitték, hogy itt a télre megtelepedhetnek, s munkába is
                        állhatnak. Reményükben keserűen csalódtak. A jólelkű dalmatovói barát
                        ajánlólevele a kolostorban csak annyit hatott, hogy egyetlenegyszer valami
                        sovány főzelékkel és itallal megvendégelték őket, de munkáról és keresetről
                        szó sem lehetett. Maga a város is kicsiny, voltaképpen csak egy kis várból
                        állott az Urál folyó partján, minden forgalma csak a helyőrségi
                        szállításokra és bevásárlásokra szorítkozott. Ezenkívül útleveleik
                        láttamozásáért a várparancsnok ötven rubelt csikart ki tőlük. Bizonyos volt,
                        hogy itt ki nem telelhetnek, s ezért akarva, nem akarva tovább kellett
                        menniök. Rongyos ruhában, betegen, mezítláb, nélkülözve, örökös esőben és
                        hóban érkeztek Orenburgba. Az úton nemegyszer fölsóhajtottak: jobb lett
                        volna a magas Urálban maradniok, vagy a pusztában elveszniök, mint a
                        szüntelen nélkülözést s a kétségbeesésnek mindennap megújuló kínjait
                        szenvedniök.</p>
			</div>
			<div type="chapter">
				<head>ORENBURGBAN</head>
				<head>A HADZSI A SZENT MIKLÓS-KOLOSTOR A DOLOGHÁZ ÉS SZÍVTELEN IGAZGATÓJA
                        DULEMBA RÉSZVÉTTEL VAN GYEMIDOV HERCEG A SZABADULÁS</head>
				<p>A hó már leesett, mire október elején Orenburgba értek. Szerencséjük volt,
                        hogy a nagy őszi vásárnak ekkor már rég vége szakadt. Így legalább a sok
                        vámpénzt, hídpénzt, helypénzt, útlevéldíjat, rendőrségi illetéket, vásári
                        biztosok díját, mértékdíjakat nem kellett fizetniök, amire különben pénzük
                        fogytán úgysem lettek volna képesek. Bemehettek a nagy városba mint csavargó
                        koldusok vagy búcsújárók.</p>
				<p>Csakugyan búcsújáróknak tartotta őket egy hadzsi, aki mindjárt a város végén találkozott velük. Tatársüvegjük
                        és khalatjuk után azt hitte, hogy Ázsia belsejéből jönnek az orenburgi
                            moséhoz, azért mindjárt hozzájuk
                        csatlakozott, közéjük keveredett, s mindenféle nyelven való szapora
                        beszéddel őket egyenesen az ulémához akarta
                        vinni, akinél éppen akkor egy buharai sejk is tartózkodott.</p>
				<p>A franciák nem akarták a mohamedánt színlelni, nem is lettek volna képesek,
                        azért a jámbor hadzsit rögtön felvilágosították, hogy ők keresztyének. A
                        hadzsi egy pillanat alatt kiugrott közülök; azokat, akik hozzá közelebb
                        állottak, összeköpködte, s nagy jajgatással elszaladt tőlük.</p>
				<p>Ők aztán meghúzták magukat egy piszkos vendéglőben, ahol azonban, miután
                        pénzt nemigen néztek ki belőlük, az istállóba utasították őket. Itt
                        tartottak tanácskozást afölött, hogy mitévők legyenek, mibe kezdjenek,
                        miként és hol helyezkedjenek el. Első teendőjük természetesen az volt, hogy
                        a dalmatovói barát ajánlólevelével a Szent Miklós-kolostornál
                        jelentkezzenek.</p>
				<p>Úgy is történt. Következő napon Monteau hatodmagával azon szurtosan és
                        rongyosan a kolostorhoz ment, ahova azonban, miután a kapus tatároknak
                        tartotta őket, be nem bocsáttattak. Nagy könyörgésükre ajánlólevelüket
                        bevitte végre a kapus, s ekként hosszas várakozás után csakugyan egy hosszú
                        szakállú, öreg pap elé juthattak.</p>
				<p>Az öreg pap gondosan kikérdezte őket, nagy figyelemmel és gyakori
                        szemöldökráncolással meghallgatta a mondottakat, s aztán mindegyiknek
                        fejenként öt kopeket adott, egyúttal kijelentvén, hogy a kolostorhoz többé
                        ne jöjjenek, ő se segítségről, se keresetről számukra nem gondoskodik,
                        miután a franciák, mint elbocsátott bányafoglyok, most is veszedelmes
                        emberek, s a kolostort is bajba keverhetik.</p>
				<p>- Menjetek, fiaim - mondá -, Isten hírével, boldoguljatok, ahogy tudtok,
                        Isten és az ő szentjei majd megsegítenek benneteket; a fölséges cár haragját
                        magatokra ne vonjátok!</p>
				<p>Ezzel kezét csókra nyújtotta, s a menekülőket elbocsátá. Monteau és társai
                        belátták, hogy itt többé nincs mit keresniök.</p>
				<p>Szomorúan ballagtak vissza társaikhoz, s közölték velük a leverő újságot.
                        Egyhangúlag abban állapodtak meg, hogy mindazok, akiket betegség, nélkülözés
                        és fáradalmak el nem csigáztak, munkát keressenek; a város elég nagy,
                        iparosműhelyek és -telepek nagy számmal, a télen át, ha szerényen is,
                        valahogy csak megélhetnek.</p>
				<p>Szemlét tartottak maguk fölött. Tanult iparos volt köztük 23, s ezek közül 17
                        mindjárt dolgozhatott. Ezek asztalosok, szabók, lakatosok és csizmadiák
                        valának, de volt köztük egy ács, egy gombkötő s egy szíjgyártó is. Nyakukba
                        vették tehát a várost, hogy műhelyt és munkát keressenek, de mindenütt a
                        katonai és polgári kormányzótól való igazolványt kértek tőlük.</p>
				<p>Ettől féltek leginkább, mert ez utolsó pénzük fölemésztésével fenyegetett.
                        Mégsem volt egyéb választásuk. A 23 iparos igazolványára elköltötték minden
                        pénzüket, úgyhogy az egész csapatnak nem maradt több 14 rubelnál, mellyel
                        koldus módra is alig tengődhettek 3-4 napig.</p>
				<p>És a szerencsétlenségnek még ezzel sem lett vége. Elrongyollott ruhájukban az
                        Urál vidéki telet ki nem állhatták, meleg ruhát szerezni pedig nem volt
                        módjuk. Aztán a keresztyén iparosműhelyekben idegen voltuk és tatár
                        öltözetük, a mohamedánoknál pedig keresztyén vallásuk miatt nem kaptak
                        foglalkozást. A legnagyobb akadály pedig abból állott, hogy a mesterség
                        folytatására szükséges műszereik teljességgel hiányoztak, holott Orenburgban
                        az idő tájt az volt a szokás, hogy a munkát kereső iparosnak minden
                        szükséges műszerrel magát el kell látnia. Itt különösen a vasneműek felette
                        drágák voltak. Ezer rubel is könnyen elkelt volna a legszerényebb
                        fölszerelésre. De honnan vegyenek pénzt? Bármiként törték fejüket: nyomor,
                        koldulás, éhhalál és megfagyás várt reájok.</p>
				<p>Egy körülmény némi reménnyel töltötte el őket. Megtudták, hogy a városban
                        lutheránusok is laknak, s hogy ezek legtöbbnyire németek. Volt a franciák
                        közt két elzászi is, de csak az egyik lutheránus. Mindketten elmentek a
                        lelkészhez, s ott elpanaszolták maguk és társaik szívszaggató sorsát. A
                        lelkész szegény is, öreg is volt immár, maga nem segíthetett, de szíve
                        megindult a szerencsétleneken, s megígérte támogatását. S ígéretét
                        teljesítette is.</p>
				<p>Két nap múlva négyen már kaptak munkát és elhelyezést. Ebből azonban a többi
                        társakra még nem sok haszon származhatott. A négy iparosnak mindenekelőtt az
                        előlegbe kapott ruhát és műszereket kellett ledolgoznia. Előre látható volt,
                        hogy ők a tavasz előtt nem jöhetnek társaik segítségére.</p>
				<p>A többiek ez idő alatt koldulásból éldegéltek. Egy társuk nemsokára meghalt.
                        Négy vagy öt beállott teherhordónak, napszámosnak, háziszolgának. Kettő mint
                        pincér kapott alkalmazást. A többit pedig lassanként elfogdosták, s bevitték
                        a dologházba, mindenféle csavargó fegyencek, szökevények, őrültek és szabad
                        személyek közé.</p>
				<p>Maga Monteau, a csapat vezére is a dologházba került. És ez volt a csapatnak
                        alig megmérhető szerencséje.</p>
				<p>Az orenburgi dologházat a cár parancsára építették. Nagy, emeletes épületek,
                        tágas udvarok, fehérre meszelt szobák, különféle iparosműhelyek, börtön- és
                        kórházhelyiségek, külön éjjeli tanyák féfiak és nők, keresztyének és
                        mohamedánok számára.</p>
				<p>A dologházban el volt helyezve több mint 400 fegyenc. Mindenféle népfaj s
                        mindenféle gonosztevő. Voltak köztük politikai természetű fegyencek is,
                        lengyelek, tatárok, kirgizek, kozákok és oroszok. Rend, tisztaság,
                        felügyelet, rendszeres foglalkozás - semmi; piszok, megvesztegetés,
                        kínzás, kegyetlenkedés minden neme - határtalan. Főbenjáró bűnösök, rablók,
                        gyilkosok - ha sok pénzük volt a bíróság megvesztegetésére, kancsuka, rabság
                        és bányákba hurcoltatás elől a dologházba menekültek, s ha pénzük és
                        összeköttetésük itt sem fogyott ki, innen csakhamar meg tudtak szabadulni.
                        Ha a felügyelettel megbízott durva kozák s a még durvább titkár és dologházi
                        igazgató elegendő pénzt kaphatott: szabad volt minden. A szegényre lealázó
                        szolgálat, nélkülözés s mindennapi testi bántalom várakozott.</p>
				<p>Ilyen helyre került a 24 francia.</p>
				<p>Monteau különösen lelkükre kötötte a béketűrést.</p>
				<p>- Barátaim - mondá -, megtanultuk a szenvedést a csatatéren, a fogságban, az
                        uráli bányák fenekén, a hidegben és a sivatagban, most meg kell tanulnunk
                        itt a piszokban is. Semmiféle bántalomért feljajdulnunk nem szabad. Utunknak
                        jó részét elvégeztük, de a nagyobb rész még hátravan. Alázatossággal
                        szerezhetünk pénzt, és pénzzel szerezhetünk szabadságot. Ha kínoznak
                        bennünket: gondoljuk meg, hogy magunkért és társainkért némákká kell
                        lennünk. Én járok elöl jó példával. El fogunk jutni Franciaországba!</p>
				<p>Monteau nélkül a durva bántalmakra fellázadó francia önérzet halála lett
                        volna a kis csapatnak. Monteau példája megmentette őket.</p>
				<p>A dologházi igazgató időnként tömeges iparműveket, fa-, vas- és szövetműveket
                        állított ki a csarnokba eladásra. Ez iparművek úgy szerepeltek, mint a
                        dologház termékei. De nagy kelendőségük is volt, miután kereskedők és
                        karavánosok hasonló iparműveinél jelentékenyen olcsóbban árulták. Az
                        igazgató fényes jelentéseket küldött működésének eredményeiről
                        Szentpétervárra.</p>
				<p>Csalás volt az egész. Került ugyan valami a dologházból, de az tizedrésze sem
                        volt a dologház címén elárusított cikkeknek. A kormányzó megvette a kész
                        cikkeket busás áron a csarnokban, bevitette a dologház raktáraiba, s onnan
                        eladta olcsó áron. A különbséget elszámolták a dologház óriási költségei
                        közt. Az igazgató és személyzete sokszorosan csalta az államot vételnél,
                        eladásnál, élelmezésnél, ruházatnál, mindenütt.</p>
				<p>A franciák csakhamar munka után láttak. Csekély filléreiket legelőször is a
                        felügyelő orosz katonák és kozákok barátságának megszerzésére fordították.
                        Ez nem volt nehéz, és nem volt sikertelen. S aztán, ha a munka után néhány
                        kopekre tettek szert, azzal a műhelyfelügyelő kapzsiságának hoztak
                        áldozatot. De legalább ezen az áron a legjobb és legjövedelmezőbb műhelyeket
                        s a legkönnyebb műszereket biztosították maguknak, s lassanként elérték azt
                        is, hogy a sok rongyos, durva, részeges és piszkos fegyenctől elkülönítették
                        őket.</p>
				<p>Májusra már az igazgató is tudomást szerzett működésükről, s egyúttal azt is
                        belátta, hogy aminő cikkeket a franciák készítenek, olyanokat nem kell
                        vennie a csarnokban drága pénzen, mert hiszen sokkal különbeket kap a
                        dologházban ingyen is. A franciákban valódi kincsesbányát fedezett fel a
                        maga számára.</p>
				<p>Figyelme felébredt, s magához hívatá Monteau-t, mint aki iránt az őrök és
                        felügyelők is némi figyelmet tanúsítottak. Monteau közönséges dologházi
                        egyenruhában volt. Vastag bagariacsizma, bő, szürke nadrág, ujjas köpeny,
                        derékon bőrrel átkötve, s nemezsüveg. Egyéb semmi. Férfiaknak belső ruha,
                        fehérnemű s egyéb ilyenféle nem adatott.</p>
				<p>- Mi a neved? - kérdé.</p>
				<p>- Monteau János - szólt a kérdezett katonás üdvözléssel.</p>
				<p>- Honnan jöttél Orenburgba?</p>
				<p>- A petropavlovszki bányafogságból mint megkegyelmezett.</p>
				<p>- Hányan vagytok?</p>
				<p>- Huszonnégyen a dologházban.</p>
				<p>- Van-e menedékleveled?</p>
				<p>- Igenis van, társaimmal együtt.</p>
				<p>- Hozd ide a magadét és a társaidét is!</p>
				<p>Monteau kiment, s néhány perc múlva mind a huszonnégy levelet visszahozta, s
                        az igazgatónak adta.</p>
				<p>Az igazgató - kinek, hogy el ne felejtsük, Atkarszkov volt a neve - nagy
                        figyelemmel megvizsgálta a kegyelemleveleket s azok aláírásait. Úgy
                        látszott, semmi gyanúsat nem vett észre. Mégis azt mondta Monteau-nak:</p>
				<p>- Leveleiteket elkobzom, itt maradtok a dologházban mindaddig, míg
                        Szentpétervárról újabb utasítás nem érkezik fölterjesztésemre.</p>
				<p>Monteau legyökerezni érezte lábait. Egész testét zsibbadás fogta el, szemei
                        elhomályosultak, rémülve gondolt a fölfedeztetés és agyonlövetés veszélyére.
                        De némileg uralkodott magán, kitántorgott a hivatalszobából, s műhelyébe
                        ment. Csak lassanként jött magához, amint meggondolta, hogy Szentpétervár
                        messze van, s mire oda és vissza futár érkezik, akkorra talán alkalom nyílik
                        így vagy amúgy a szabadulásra.</p>
				<p>Kínzó aggodalmát nem közölte társaival. De az nem is tartott sokáig. Két hét
                        múlva értesült már a műhelyfelügyelőtől, hogy Atkarszkovnak esze ágában
                        sincs Szentpétervárra írni, a kegyelemleveleket is csak azért kobozta el,
                        hogy ő és társai a dologházat semmi szín alatt el ne hagyhassák. Az ő
                        munkájukból akar pénzelni és dicsőséget szerezni Atkarszkov.</p>
				<p>És ők csakugyan hozzá is láttak a munkához. Bizonyos volt előttük, hogy munka
                        nélkül pénzhez és szabadsághoz jutni nem fognak. Naponként kaptak húsz
                        kopeket, s így a csapatnak naponként mintegy ötödfél rubelre ment keresete.
                        Ebből három rubelt félretettek, másfél rubelt apróbb szükségleteikre,
                        különösen az őrök és műhelyfelügyelők megvesztegetésére fordítottak. Hogy
                        pedig az őrök, felügyelők és fegyenctársak durva kapzsiságát fel ne
                        élesszék, s magukat merényletektől megóvhassák, a pénzt nem tartották
                        maguknál, hanem azt vasárnaponként kint levő iparostársaiknak átadták.</p>
				<p>Így telt el a nyár és az ősz. A dologházi franciáknak összegyűlt mintegy
                        negyedfélszáz rubeljuk. A künt levők hasonló kitartással és szerencsével
                        működtek. Lassanként szereztek tisztességes ruhát és iparoseszközöket. A
                        napszámosok, teherhordók és pincérek is iparosműhelybe állottak. A
                        pincéreknek ugyan a vendéglőkben nem volt rossz sorsuk, de ízlésük és
                        egészségük a vutkimérést, a büdös hal árulását s a piszkos és részeges
                        kozákokkal való viaskodást nem bírta ki, s azért inkább szerényebb jövedelmű
                        foglalkozást kerestek.</p>
				<p>Egy társuk különösen szerencsés volt. Az orenburgi katonai nevelőintézetben
                        volt egy Dulemba Tódor nevű aligazgató. Valamikor lengyel volt, később
                        eloroszosodott, de a nyugati mívelt népek iránti rokonszenvét mindig
                        fenntartotta, sőt ápolta. Katona- és mérnökkari tiszt, orosz társai közt
                        lovagias és felvilágult egyén. Társuk, bizonyos Harvey nevű breton véletlenül ide került komornyiknak.</p>
				<p>A breton nem volt iskolázott egyén, de tudott írni-olvasni, s mint volt
                        francia altisztnek, megvolt azon ügyessége és vidorsága, mely minden orosz
                        szolga és komornyik fölött mívelt családnál őt különösen ajánlóvá tette.
                        Dulembának családja és gyermekei voltak. A breton a kisgyermekeket saját
                        oktából francia nyelvre tanította, s velük vidáman játszott katonásdit.
                        Rövid idő alatt kedvencévé vált a gyerekeknek és a családnak. Nagy hasznára
                        volt ő ezáltal dologházi társainak.</p>
				<p>Ezek csakhamar belátták, hogy ők rendes úton a dologházból meg nem
                        szabadulhatnak. A titkár és az igazgató megvesztegetésével talán egyenként
                        kijöhettek volna onnan, de erre megint minden pénzüktől meg kellett volna
                        válniok. Jó alkalomra vártak tehát, s különösen a breton közbenjárására.</p>
				<p>Eltelt az 1823-ik év anélkül, hogy a franciák sorsa változott vagy
                        jelentékenyen javult volna. Újév napján Harvey némi ajándékot kapott
                        Dulembától és nejétől, mégpedig azzal a kitüntetéssel, hogy neki az
                        ajándékot nem a többi cseléddel együtt, hanem külön és a kisgyermekek által
                        némi ünnepélyességgel adták át.</p>
				<p>A bretont meglepte ez a figyelem és gyöngédség, melyre orosz katonánál és
                        uraságnál természetesen nem számíthatott. Szíve tele lett érzelemmel,
                        társaira gondolt és Franciaországra, s szemét ellepte a könny. Túláradó
                        szívvel s könnyező szemekkel, félig tréfával kezet csókolt a
                        kisgyermekeknek, s ezt mondá nekik:</p>
				<p>- Kis uracskám, kisasszonykám, köszönöm a kegyes ajándékot, szívemből meg
                        vagyok vele elégedve, túlságosan meg vagyok jutalmazva; csak azt kérem, kis
                        uracskám, kisasszonykám, ha önök majd felnőnek, szegény francia bajtársaimat
                        szabadítsák ki a fogságból.</p>
				<p>A kisgyermekek nem értették ezt a beszédet, és csak tréfának vélték, ha
                        értették is. Hanem Dulemba és neje észrevették a bretonnak hangján és
                        szavain a kérelem komolyságát.</p>
				<p>- Miféle francia bajtársaid vannak neked? - kérdé Dulemba a bretontól.</p>
				<p>Harvey ekkor elmondá a dologházi franciák szomorú sorsát és az egész francia
                        csapat történetét. Elmondá elfogatásukat, uráli dolgaikat, a kegyelem
                        útján történt megszabadulást, a veszélyes utazást, s végül elmondá, hogy
                        Atkarszov dolog házi igazgató elkobozta társainak kegyelmi leveleit, s
                        azokat nem ereszti ki a dologházból.</p>
				<p>Dulemba és neje összenéztek. Szívük megindult a szerencsétlenek sorsán.</p>
				<p>- Nehéz dolog lesz ez - mondá az úr -, majd meggondolom, mit és miként lehet
                        segíteni.</p>
				<p>Dulemba utánajárt a dolognak, s Harvey előadását igaznak találta. De tudta
                        azt, hogy Atkarszkov állása igen erős, s hogy sikertelen beavatkozás esetén
                        a franciák dolga könnyen alaposan elromlanék. Atkarszkov haragja
                        tönkretehetné őket. Várt tehát, és várakozásra intette Harvey-t is.
                        Magántalálkozás alkalmával magától Atkarszkovtól győződött meg arról, hogy a
                        franciák mintaszerűen viselik magukat.</p>
				<p>Mikor a tavasz kinyílt, Gyemidov herceg jött Szentpétervárról szemlét tartani
                        a katonai nevelőintézet fölött. A herceg jókedvében volt, lakomát adott az
                        intézeti igazgatók és tanárok számára, s a lakomára szokás szerint meg volt
                        híva a dologházi igazgató is, aki szintén a katonai főtiszti karhoz
                        tartozott.</p>
				<p>Lakoma után Gyemidov és Atkarszkov előtt mintegy véletlenül és a célzatosság
                        hiányának színlelésével előhozta Dulemba a francia foglyok ügyét. A herceg
                        érdeklődött irántuk, s kérdést intézet Atkarszkovhoz, miként viselik
                        magukat.</p>
				<p>- Igen jól, példásan - mondá Dulemba készakarva megelőzve Atkarszkovot -,
                        amiként a fogházi igazgató úrtól értesültem.</p>
				<p>A herceg az igazgatóra tekintett, s ez akarva, nem akarva helyeslé Dulemba
                        megjegyzését.</p>
				<p>A herceg Atkarszkov vállára ütött, s mosolyogva mondá neki:</p>
				<p>- Eressze ki, kedves igazgatóm, a kedvemért őket, s aztán vezettesse elém,
                        hadd lássam őket én is!</p>
				<p>A parancs világos volt, az igazgató nem késlekedett, rögtön kiadá a
                        parancsot, hogy a francia foglyok öltözzenek fel tisztán, s várják be a
                        további rendelkezést.</p>
				<p>A franciákat még azon a napon a herceg elé állították. A herceg nevüket,
                        lakásukat, s életkorukat kérdezé. Csodálkozott, midőn a 40-45 évesnek látszó
                        franciák legidősebbje is csak 35 évesnek vallotta magát.</p>
				<p>- Ti Napóleon katonái voltatok?</p>
				<p>- Igen, kegyelmes úr.</p>
				<p>- Ismertem egykori uratokat, s küzdöttem ellene. Derék katona volt. Ti pedig
                        igazolványt kaptok tőlem, s szabadon mehettek Nizsnye-csirszkajába. Ha ott
                        is jól viselitek magatokat: remélhetitek a fölséges cár további
                        kegyelmét.</p>
				<p>Ezzel elbocsátá őket, utasítást adván szárnysegédjének, hogy mindegyik
                        franciának igazolványt és tíz rubelt adjon.</p>
				<p>Végre tehát szabadok voltak Orenburgban. Ismét volt a kis csapatnak mintegy
                        ezer rubel pénze, amelyhez még a dologházon kívül maradottak műszereinek s
                        fölösleges ruháinak ára jött. Most már a biztonság érzetével, szabadon
                        utazhattak tovább. Mégis Dulemba tanácsára a dologházi ruhákat közönséges
                        orosz parasztruhákkal cserélték föl.</p>
				<p>Így indultak el az 1824-ik év júniusában Uralszk felé, s július elején
                        szerencsésen odaértek. Itt már végképp elhagyták az Urál hegyeket, oly sok
                        átélt szenvedés emlékeit, s elhagyták az Urál folyó partjait is. Egyheti
                        pihenés után gyalogszerrel útnak indultak Szaratov felé, s augusztus
                        közepére minden baleset nélkül odaértek. Pénzük ideérkezésük alkalmával még
                        vagy hatszáz rubel volt.</p>
			</div>
			<div type="chapter">
				<head>A GAZ KALMÜK</head>
				<head>A FRANCIÁK KÉT CSAPATRA OSZLANAK AZ EGYIK CSAPAT LENGYELORSZÁG FELÉ
                        MENEKÜL ENNEK NYOMA VÉSZ A KALMÜK HAJÓSGAZDA ÉJJEL MEGROHANJÁK A FRANCIÁKAT
                        KITESZIK ŐKET A PUSZTA SZIGETRE A HALÁL RÉVÉN</head>
				<p>Szaratov, bár a Volga partján fekszik, már európai városnak tűnt föl előttük.
                        Házai, utcái, ipara, kereskedelme s különösen német lakosai azon csalódásba
                        ejtették a franciákat, hogy ők most már Európa közepén vannak.</p>
				<p>Valóban, itt az eddigi egyetértés, mely oly sok veszélyből kimenté s oly sok
                        szenvedésben megnyugtatá őket, felbomlott közöttük.</p>
				<p>A kis társaság egy része ugyanis eddigi megállapodásuk és szerepük szerint a
                        Volgán lefelé akart utazni a Donhoz és Törökországba, a másik része azonban
                        rettegett attól, hogy a Volgán ismét visszatérjen Ázsiába, a vad nomád népek
                        közé, s azért egyenes úton akart Franciaország felé menekülni, Voronyezsen
                        át. Számítást tettek, hogy egyenes úton is negyedfélszáz mérföldnyire
                        vannak Franciaországtól, s ha mindig akadálytalanul mennek is, három hónap
                        előtt nem érik el hazájuk határát; vajon mennyi utat kell még tenniök, ha a
                        Don és Törökország felé kerülnek?</p>
				<p>- Barátim - mondá Monteau -, ha valamennyien az egyenes és szárazi utat
                        választjátok, én veletek tartok. De ha csak négyen-öten jöttök is velem, én
                        a volgai utat választom. Nem a vad emberektől félek én, hanem a szelídektől.
                        Nem az orosz paraszt, nem a vad kirgiz és kozák ijeszt engem, hanem az orosz
                        hatóság. Kirgiz és kozák legföljebb pénzemet, ruhámat vagy életemet veszi
                        el, bár mindezekre vigyázhatok. De a hatóság elveheti szabadságomat, és
                        visszavihet oda, ahonnan elmenekültünk. E gondolat rosszabb előttem, mint a
                        halál, mint az elkárhozás. Emlékezzetek a dalmatovói jólelkű barátra.
                        Megmondta az, hogy Európa felé ne meneküljünk, mert ha száz igazolványunk
                        volna is, fölfedeztetés esetén minket, franciákat, Napóleon katonáit soha
                        nem eresztenek haza, hogy mi Európának uráli szenvedéseinket s fogságainkat
                        el ne mondhassuk. Ez az ember volt szomorú utunkban a legelső igaz barátunk,
                        és én ennek jó tanácsát akarom követni. E szavakra elszántan kiáltottak föl
                        néhányan:</p>
				<p>- Monteau, veled tartunk!</p>
				<p>De másokban mégis megmaradt a kétely. Különösen Harvey szentül hitte, hogy
                        Dulemba jóságú emberek másutt is, minden városban találhatók, s minél
                        közelebb jutnak Európához, annál inkább. Ő mégiscsak jobb szeretne
                        Lengyelország felé menekülni.</p>
				<p>Ez alkalommal nem lett eldöntve a kérdés.</p>
				<p>A következő napon a két lutheránus francia elment az evangélikus püspökhöz,
                        hogy tanácsát, kegyességét és segítségét kikérjék. A püspök jó szívvel
                        hallgatta meg hitrokonainak panaszát, de hivatalos érzülete mégis azt
                        tanácsolta a franciáknak, hogy csak oda menjenek, ahova a fölséges cár
                        kegyelme parancsolta őket.</p>
				<p>- Ha azonban - tette hozzá némi gondolkodás után - Lengyelország felé akartok
                        menni, én ne legyek az, aki lebeszél benneteket a szabadulásról, sőt
                        vikáriusom által ajánlólevelet is adok hitsorsosainkhoz.</p>
				<p>Ezzel jöttek vissza a lutheránusok Monteau-hoz és társaihoz.</p>
				<p>Ez döntött. Harvey és társai végleg elhatározták, hogy ők az európai és
                        száraz utat választják. Voltak pedig, akik ebben egyetértettek,
                        tizenheten.</p>
				<p>Harvey és társai nem sokáig késlekedtek. Egy napot töltöttek még ott, hogy
                        útjok irányát biztosan megállapíthassák. Fölkerestek külön-külön mintegy tíz
                        lutheránus német kereskedőt, hogy tőlük a biztos utat, az útba eső városokat
                        és folyóvizeket név szerint és egymás után megkérdezhessék, s maguknak
                        följegyezhessék. Útjok Voronyezs és Kijev felé lett megállapítva, s azt
                        állították, hogy Kijev Szaratovhoz 700 versztnyire van, s hogy egy hónap
                        alatt odaérnek. Édes remény táplálta őket, hogy újévre láthatják
                        Franciaországot. Oly bizton, oly jól, oly nyugodtan érezték magukat, mintha
                        már semmi baj és viszontagság nem állana előttük. Az égő vágy és lázas
                        képzelet semmi nehézséget föl nem fedezhetett. Monteau is elhallgatott
                        intéseivel és aggodalmaival, semmi sem zavarta álmodozásaikat, öröm
                        sugározta be szemüket és arcvonásaikat.</p>
				<p>Együtt ültek mind a harmincöten egy este egy vendéglőben, mely a Szlobod nevű
                        külső városon kívül, Szaratov nyugati részén, egy vásártérnek használt
                        puszta területen feküdt. El akartak búcsúzni egymástól még az estén, hogy
                        Harvey és társai már hajnalban szó nélkül továbbindulhassanak.</p>
				<p>Lefekvésről azonban szó sem lehetett, aludni úgysem tudtak volna. A
                        bajtársak, akik tizenkét év előtt hagyták el hazájukat, akik tizenkét év
                        alatt száz meg száz bajtársukat temették el Mogiljovtól Szentpétervárig,
                        Szentpétervártól az uráli bányákig és onnan Szaratovig, s akiket tizenkét év
                        közös nyomora elválhatatlan testvérekké tett, nem tudtak egymástól
                        könnyűszerrel elbúcsúzni.</p>
				<p>Csendes beszélgetéssel töltötték az éjszakát. Megemlékeztek a nagy császárról
                        és a diadalmas csatákról, melyeket végigharcoltak. Egyiknek-másiknak eszébe
                        jutott apja, anyja, testvére és jegyese, akit otthon hagyott.</p>
				<p>- Vajon élnek-e még? - sóhajtott föl egyik vagy másik. - Vajon várnak-e még
                        engem?</p>
				<p>- Meglássátok, bajtársak, mi soha nem fogunk Franciaországba jutni!</p>
				<p>Az ilyen felszólalást Monteau nem hagyta szó nélkül.</p>
				<p>- Emlékezzetek vissza ama szerencsétlen pillanatra, mikor elfogtak bennünket.
                        Éhesek és félig fagyva valánk. A fegyvert nem bírtuk el, s alig tudtunk a
                        lábunkra állni. A halál közönyével engedtük magunkat fogságba hurcoltatni.
                        Emlékezzetek vissza a sivatagra! Eltemettük bajtársainkat, s oly nagy
                        kedvünk lett volna magunknak is lefeküdni melléjük a sírba. S mégis, a
                        remény kitartásra intett, s inkább el voltunk szánva a nyomorra, csak hogy
                        Franciaország felé mindennap közelebb juthassunk, mintsem itt maradtunk
                        volna, habár nyugodtan és ínség nélkül. A gondviselés nem vezetett volna
                        idáig, ha továbbvezetni nem akarna.</p>
				<p>Ruhán és pénzen teljes egyenlőséggel és minden viszály nélkül osztoztak meg.
                        Huszonnégynek volt olyan útlevele, aminőt Gyemidov herceg adott,
                        tizenegynek pedig csak Urálból hozott, hamis kegyelmi igazolványa volt. Ezek
                        közül csak öt csatlakozott Monteau-hoz, a többi Harvey-vel tartott.</p>
				<p>- Én - úgymond Henri - el voltam határozva, hogy Monteau-val tartok. Mikor
                        azonban hajnalodni kezdett, s tizenkét társunk fölkelt, kis batyuját
                        mindegyik kezébe vette, s könnyező szemmel ránk tekintett, s szó nélkül
                        egymás karjaiba borultunk: e szomorú pillanatban én is úgy éreztem magam,
                        mintha nekünk örökre itt kellene maradnunk. Nem tudtam a vágynak
                        ellenállni, s fölkiáltottam: “Monteau, én is velük megyek!” Monteau nem
                        tudott vagy nem akart szólni, s így a hajnali szürkületben én is elindultam
                        Harvey csapatával. “Bajtársak - kiáltá Monteau utánunk -, legyetek józanok
                        és alázatosak, az Isten áldjon meg benneteket!” Valamennyien sírtunk, de
                        nem feleltünk. Szó nélkül, szomorúan ballagtunk az úton több mint két óra
                        hosszat. Mikor a nap már jó magasan járt, egy kozákcsapattal találkoztunk,
                        10-12 lovasból állott, s egy cifra, fényes egyenruhás tiszt lovagolt a
                        csapat élén. Valahonnan Szaratovba mentek. Mikor egymáshoz értünk, jó
                        távolra kikerültük őket, megálltunk, és meghajtottuk magunkat a csapat
                        előtt. A tiszt mégis odaugratott közénk, s minden szó és minden ok nélkül
                        korbácsával végigvert bennünket, mintha csak bolond vagy részeg lett volna.
                        A vér az arcunkba szökött, nehéz volt a bántalmat szó nélkül eltűrni, de az
                        elválás sokkal inkább megtört bennünket, mintsem fellázadni mertünk volna.
                        És ez az esemény engem mégis visszatérített utamról.</p>
				<p>- Harvey - mondám -, én nem megyek veletek, igaza volt Monteau-nak, jobban
                        kell félnünk a szelídektől, mint a vadaktól, én visszamegyek Szaratovba.</p>
				<p>Harvey le akart beszélni szándékomról, de én nem hallgattam rá, kiszakítottam
                        magamat karjaiból, s elindultam visszafelé. Még dél sem volt, s én
                        Szaratovban voltam. Társaim közül néhányat ott találtam az éjjeli tanyán,
                        akik nagy örömmel fogadtak, s mindnyájan megöleltek. Így maradtam én Monteau
                        társaságában, Isten tudja: így volt-e jobb?</p>
				<p>Monteau még néhány napot töltött el Szaratovban. Meg akarta várni augusztus
                        végét. Szeptember elején már jöttek vissza a karavánok a Nyizsnyij
                        Novgorod-i vásárról, és ő egy ilyen karavánnal akart a Volgán lefelé utazni.
                        Valóban szeptember 4-én találkozott egy gazdagnak látszó, krasznojarszki
                        tatárral vagy kalmükkel, aki egy terebélyes, de könnyű építkezésű vitorlás
                        hajóval Kazanyból jött, s Szaratovban kikötött. Monteau szóba állt a
                        hajótulajdonossal, s midőn azon kérdésre, hajlandó volna-e őt és társait
                            Caricinba szállítani, igennel felelt:
                        elment, és megvizsgálta a hajót. A hajó inkább dereglye volt, födött
                        előrészében alig fért el 5-6 ember, s az is csak fekve; személyzete 30-35
                        rendkívül piszkos kalmük férfiból állott, s általában a hajó is
                        kibírhatatlan bűzös és piszkos volt minden ízében. Kaviárt, szárított halat,
                        vízhólyagot és csudasót szállított fölfelé, a rakománya most dohányból és
                        bagariából állott. Monteau mindamellett megalkudott, ezután a csapatot
                        fejenként két rubelért hajlandó volt Caricinba szállítani.</p>
				<p>A következő napon már nagy lassúsággal lefelé haladtak az óriási
                        folyóvízen.</p>
				<p>A kalmük azt mondá Monteau-nak, hogy tíz nap alatt még akkor is Caricinban
                        lesznek, ha a szél nem segítene, elég lesz tehát, ha Monteau tíznapi
                        élelemről gondoskodik, vagy még annyiról sem szükséges, mert hiszen
                        útközben is kikötnek két-három helyen. Monteau mindamellett két hétre való
                        élelmiszerről gondoskodott, ez időre kellő mennyiségű kenyeret, szárított
                        halat, sajtot, kalbászt és füstölt húst bevásárolván. Bajnak és
                        veszedelemnek minden előérzete nélkül foglaltak helyet a hajóban, s utaztak
                        éjjel-nappal egyaránt.</p>
				<p>A franciák orosz parasztruhában voltak, mindamellett csakhamar elárulták,
                        hogy nem oroszok. A hajó éktelen bűzét és piszkosságát nehezen tűrvén,
                        mindjárt a második napon engedelmet kértek a kalmüktől, hogy a hajó egy
                        részét kitisztíthassák. A kalmük elbámult a kérelmen, aztán elnevette
                        magát.</p>
				<p>- De én nem adok ám nektek azért egy kopeket sem! - mondá a franciáknak.</p>
				<p>A franciák nem is kértek fizetést, hanem nekiálltak a dohányos- és
                        bagariakötegeknek, azokat félrerakták, aztán vízzel és csutakkal elkezdték a
                        hajó oldalát és fenekét felsúrolni s róla az esztendős piszkot, halpikkelyt,
                        juhbelet, enyvszerű állati hulladékokat s egyéb bűzös és ragadós anyagokat
                        letisztítani. Mind a gazda, mind a kalmük személyzet folytonos gúnnyal és
                        kacagással kísérte a franciák fáradozását. Felette mulatságos dolognak
                        tetszett előttük, hogy egy egész csapat orosz paraszt ne gyönyörködjék a
                        bűzben és piszokban, s azt másnak a hajóján, ingyen, fizetés nélkül
                        törekedjék eltávolítani, s még csak vutkit vagy erjesztett lótejet se igyék
                        hozzá. A hajón lévő egyéb személyzet még csak a kezét sem mozdította meg,
                        hogy a franciáknak segítsen.</p>
				<p>Végre a hajó s különösen a franciák fekhelye annyira-amennyire tiszta volt, s
                        akkor a kalmük azt mondá Monteau-nak orosz nyelven:</p>
				<p>- Ti nem vagytok oroszok, miféle nemzetséghez tartoztok?</p>
				<p>- Mi bizony, gazda - felelt Monteau -, nem egészen vagyunk oroszok, de azért
                        félig sem vagyunk kínaiak, megfizettük fejenként a két rubelt, s most már
                        egészen is oroszok lehetünk Caricinig.</p>
				<p>A kalmük semmit sem szólt, csak a pipájából eresztett nagy füstöket. Hanem
                        azért másnap megint csak rátért a kérdésre:</p>
				<p>- Ti nem is voltatok, nem is lesztek oroszok sohasem, németek se vagytok,
                        mert ha németek volnátok, akkor nem fizetnétek nekem két rubelt, hanem
                        mennétek gyalog vagy a magatok hajóján. Ti bizonyosan valami kémek
                        vagytok.</p>
				<p>Monteau-nak szeget ütött a fejében a furcsa gyanú.</p>
				<p>- Aztán mi közöd van ehhez neked, gazda? - kérdé Monteau.</p>
				<p>- Nekem bizony semmi közöm, hanem ha Dubovkában vagy Caricinban a vámos
                        kérdezni találja tőlem, hogy ti kik vagytok, és mit hoztok Nyizsnyij
                        Novgorodból, mégiscsak szeretném tudni, mit feleljek a vámos kérdésére.</p>
				<p>- Hát feleld azt, amit jónak látsz; majd ha minket kérdez a vámos, mi is azt
                        feleljük, amit jónak látunk.</p>
				<p>- Hm, sok pénzetek lehet nektek - mondá a kalmük.</p>
				<p>A kalmük kíváncsisága nem szűnt meg. Folyton visszatért a tárgyra, és gyakran
                        beszélgetett Monteau-val. Monteau-nak elbeszélte, hogy az asztraháni
                        kormányzó egyszer erővel el akarta tőle vinni egy szolgálóját, s miután ő
                        nem adta oda, kozákokat küldött rá, s azok a szolgálót is elvitték, és a
                        ménesét is elhajtották, s a krasznojarszki főnök, mikor panaszra ment, még
                        ötven korbácsot is veretett a nyaka közé.</p>
				<p>Ez az elbeszélés tévútra vezette Monteau-t. Azt hitte, a kalmük teljesen
                        megbízható arra nézve, hogy neki a franciák titkát feltárják. Hátha meg
                        tudná könnyíteni a menekülést. Attól semmi esetre sem kell tartani, hogy az
                        orosz hatóságnak valami rosszakaratú jelentést tegyen. Ha pedig ő nem lesz
                        bizalmas hozzá, oly nagy a kalmükben a kíváncsiság, hogy még emiatt
                        határozza el magát valami bolondságra. A legrosszabb esetben is útlevelük és
                        igazolványuk mindig mentségükre leend.</p>
				<p>Társaival közölvén a dolgot, azok beleegyezésével Monteau végre elbeszélte a
                        kalmüknek, hogy ők franciák, s a felséges cár kegyelmével az Urálból jönnek,
                        hogy Caricin vagy Carjev vidékén megtelepednek, vagy pedig Csicsekojébe
                        fognak menni, hogy ott a cár kegyelmét tovább is bevárják; a kalmük
                        megmondhatná nekik, miként jutnak legkényelmesebben Törökországba.</p>
				<p>A kalmük komoly arccal hallgatta végig az elbeszélést, csak a fejét
                        ingatta.</p>
				<p>- Gondoltam, gondoltam, százhússzor gondoltam - mondá a kalmük. - Van-e
                        fegyveretek?</p>
				<p>- Minek nekünk fegyver? - kérdezé Monteau.</p>
				<p>- Utazónak útlevél kell, útlevél mellé sok pénz kell, sok pénz mellé jó
                        fegyver kell, jó fegyver mellé erős szív kell, ez az igazság. Mindezek
                        nélkül a pókháló is útját állja az embernek - mondá a kalmük.</p>
				<p>De a kalmük ettől kezdve alig állt szóba a franciákkal. Kerülte őket, s ha
                        egyikkel-másikkal a szűk hajóban összeütközött, kifelé fordult, s a partot
                        nézte. A franciák el nem gondolhatták, min töri a fejét.</p>
				<p>Egy este kikötött egy puszta szigetnél, s a szigetre kivitte harminc emberét.
                        Alig hagyott a hajón négyet-ötöt. A szigetről csak pár óra múlva tértek
                        vissza, s ettől kezdve a személyzet is szótlan és tartózkodó lett a
                        franciákkal szemben.</p>
				<p>Monteau-t az is aggasztotta némileg, hogy már két hét óta utaznak, mégsem
                        érik el sem Dubovkát, ahol a kalmük kikötni ígért, sem Caricint, pedig a
                        kalmük Szaratovban azt mondá, hogy tíz nap múlva még szélcsend esetén is
                        odaérnek. Aztán élelmiszerük is fogytán volt már.</p>
				<p>A tizenhetedik vagy tizennyolcadik napon este nyugodtan lefeküdtek a franciák
                        egymás mellé. Semmi gyanúsat nem vettek észre a nap folyamán, csak annyit,
                        hogy a kalmükök még szótlanabbak, még bizalmatlanabbak irányukban. De ők
                        megszokták már ezt is.</p>
				<p>Az éjszaka azonban borzasztó sorsot készített számukra. Álmukból durva
                        támadás, vadállati marcangolás ébresztette föl őket. A kalmükök a
                        hajótulajdonos parancsára megtámadták az alvókat, kezüket összekötözték,
                        szájukat rongyokkal betömték, fejükre ültek, aztán kirabolták őket.
                        Monteau-val s még három franciával, akik talán éberebben aludtak, s az
                        orvtámadást előbb észrevették, kemény küzdelembe bocsátkoztak, s a küzdés
                        hevében mind Monteau-t, mind pedig három társát megölték, s nyakukra-lábukra
                        egy-egy követ kötve, a folyam fenekére süllyesztették.</p>
				<p>A hajógazda e nyomorult merényletet tervezte ki társaival és legényeivel ama
                        néhány óra alatt, melyet pár nappal ezelőtt legényeivel együtt egy puszta
                        szigeten töltött.</p>
				<p>De a merényletnek a négy francia meggyilkolásával nem lett vége. A hajót egy
                        szigethez kormányozták, ott kikötöttek, s még azon éjjel az életben maradt
                        franciákat megkötözve, a hajóból egyenként kihurcolták, pénzüket,
                        felsőruhájukat és irataikat elvették, s mindegyiket hátrakötött kezénél
                        fogva, egy ligetes sűrűben egy-egy bokor tövéhez kötötték. A gonosz munka
                        végeztével gyorsan visszamentek a hajóra, és ismeretlen irányba
                        eltávoztak.</p>
				<p>Ily borzasztó éjszakát a franciák a szentpétervári vérfürdő óta nem éltek át.
                        Kezük-lábuk megkötözve, szájuk a fulladásig betömve, az iszonyú küzdés,
                        bántalmak és vérveszteség miatt halálosan kimerülve, minden segítség és
                        minden remény nélkül, az éhhalálnak és tán a farkasok támadásainak kitéve,
                        egyetlenegy sem volt köztük, ki végleg elveszettnek ne tartotta volna
                        életét. Még azok voltak a legszerencsésebbek, akik a nagy vérveszteség miatt
                        eszméletlenül vagy a szenvedett kínok alatt őrjöngve öntudatra nem
                        juthattak.</p>
				<p>Az éjszaka végtelennek tetszett. Maga Henri, aki aránylag a legkevesebbet
                        szenvedett, alig tudott az éjszaka pokoli eseményeire visszaemlékezni. Mikor
                        a hajnal végre szürkülni kezdett, ő a hideg miatt dideregve magához tért.
                        Körülnézett, látta és érezte, hogy hátán összehúzott könyökét egy fűzfa
                        tövéhez kötötték. Megkísértette a kötelet elszakítani, de a kísérlet alatt
                        éles, metsző fájdalmat érzett karjain. De olyasmit is érzett, mintha a kötél
                        engedett vagy ereszkedett volna. A fájdalmat legyőzve, egész testével nagyot
                        taszított magán, s szerencsére a kötél elszakadt, és ő a fától
                        elszabadulhatott. A kötél vastag, húrféle fonatból állott, mely az erős
                        hajnali harmat hatására meglehetősen elázott, s ezért tudta elszakítani.</p>
				<p>Azonban mind keze, mind lába még összekötve maradt, s szájából nem tudta a
                        rongyot kivenni. Vergődése közben eszébe jutott, hogy valószínűleg kezei is
                        húrféle fonattal vannak hátul összekötve, s ez esetben, ha az is meg van
                        ereszkedve, elszakítása tán lehetséges volna valamely érdes fához dörzsölés
                        által. Szerencsére nem messze egy ledőlt faág mutatkozott. A fűben nagy
                        kínosan odahempergett, könyökét a dőlt fára támasztá, s fekvő helyzetében,
                        iszonyú erőfeszítéssel, a könyökén levő kötelet a fához dörzsölgeté. A
                        gyöngeség és erőltetés folytán már ájulás környékezte, midőn végre a kötél
                        elszakadt, s kezei szabadok lettek. Mégis időbe került, míg összegyötört,
                        elmarjult kezével szájából a rongyokat kiszedheté, s lábait is
                        megszabadíthatá.</p>
				<p>Végre lábra állhatott. A nap már rég felkelt, midőn egy közel levő tócsához
                        botorkált, s ott arcát, kezét és lábát megmosta és megáztatá. Csak ekkor
                        siethetett társai mentésére.</p>
			</div>
			<div type="chapter">
				<head>A SZIGETEKEN</head>
				<head>A HALÁLBÓL MOST MEGMENEKÜLNEK A TEKNŐSBÉKA A BETEGEK SZIGETE HOLTTESTEK A
                        PUSZTA SZIGETEN A KALMÜK CSIKÓS TÜZÜK IS VAN, HAJLÉKUK IS VAN A TUTAJON
                        VÍZRE SZÁLLNAK</head>
				<p>Társai, kivált köztük néhányan, az utolsó végvonaglásban látszottak lenni.
                        Kínos vergődésük, hörgő lélegzetvételük, kidülledt, véres szemük
                        kétségbeejtő látványt nyújtottak. Henri oly készséggel, mely tőle telhetett,
                        felbontá és felszaggatá a kötelékeket, miután előbb mindegyiket
                        megszabadítá a szájába gyömöszölt csomagtól. Gyakran még fogaival is
                        iparkodott a kenderből, szívós kákából és húrból álló kötelékeket
                        széttépni.</p>
				<p>Dél lett, s tán dél is elmúlt, mikorra mind a tizennégy francia lábra
                        állhatott, s arcát, száját és sebeit kimoshatá. Kettő nem tudott fölkelni, s
                        a többi is alig bírt jártányi erővel a rémes éjszakának átélt szenvedései
                        után.</p>
				<p>S mégsem a testi gyöngeség látszott sorsukban a legszomorúbbnak. Ruhájuk
                        egyetlen fehérnemű alsóruhából állott, ez is összetépve-szaggatva,
                        rongyokban és szennyben. Sem fövegük, sem lábbelijük, sem fegyverük, sem
                        késük, sem tüzük, sem hajlékuk, sem kenyerük. A nap egy kissé fölmelegedett
                        ugyan, de mi lesz velük, ha beáll az eső, a hideg és az éjszaka; ha éhség
                        vesz erőt rajtuk, ha nem jön segítség sehonnan?</p>
				<p>Azok, akik kevésbé voltak kimerülve, fölkeresték az út nyomait, melyen át a
                        kalmükök által a sziget belsejébe hurcoltattak. Az út egy óriás szélességű
                        folyamhoz vezetett. E folyam, mint később megtudták, a Volgának egy nagy
                        ága, az Ahtuba volt. Lehetett ott egyversztnyi szélességű, úgyhogy a túlsó
                        part sekélyes szegélyét alig láthatták. Néhány kisebb hajót, bárkát,
                        lélekvesztőt láttak ugyan, de a túlsó part mentén oly nagy távolságban, hogy
                        hangjuk oda el nem érhetett. S aztán azt is jól tudták már, hogy az olyan
                        vad népek, aminők e tájon lakhatnak, a nyomorultaknak nem sietnek
                        segítségére.</p>
				<p>Körül kellett nézniök a szárazon. Csakhamar meggyőződtek arról, hogy egy nem
                        nagy terjedelmű, homokzátony szigeten vannak, mely óriási fűvel s
                        helyenként fűz-, rekettye- s a dombos részeken nyírbokrokkal van tele.
                        Bizonyos futóindás vadszederfélét találtak ugyan, de ennek nyári gyümölcsei
                        már leszáradtak, őszi gyümölcsei pedig éretlenek voltak. Ezenkívül semmi
                        ehetőt nem találtak.</p>
				<p>Alkonyat felé hűvösödni kezdett az idő. Éhesen, fáradtan, kimerülve, láz
                        által borzongatva, egy karókon álló kibitka 
                        romjaira akadtak, mely azonban rég nem látott embert, mert alja is fűvel
                        volt benőve. Oldalain szabadon járt ki és be a szellő, teteje száraz avarból
                        állott, s mellette is egy nagy nyaláb száraz avar, körös-körül
                        embermagasságnyi gazzal benőve. Sem itt, sem az egész szigeten embernek
                        semmi nyoma.</p>
				<p>A franciák két menni nem tudó, beteg társukat idevonszolták, száraz avarból
                        fekhelyet készítettek, s a kunyhó tetejéről leszedvén a szalmát, szorosan
                        egymás mellé lefeküdtek, s a szalmával Henri az egész kis társaságot takaró
                        gyanánt beterítette, s végül maga is melléjük feküdt. Így töltötték az
                        éjszakát.</p>
				<p>Pihenésük és álmuk üdítő volt. A következő nap reggelén erősebbnek érezték
                        magukat, de az éhség fenyegető gyorsasággal kezdett rajtuk eluralkodni.
                        Bármi módon valami táplálék után kellett nézniök.</p>
				<p>Négyen ismét kimentek az Ahtuba partjára. Rekedtre kiabálták magukat a nagy
                        messzeségben elhaladó hajókra, gallyat is lobogtattak feléjük, de a hajók
                        vagy nem vették őket észre, vagy nem volt szándékuk segíteni. Lovasokat,
                        méneseket, nyájakat láttak a túlsó parton, de mindez rajtuk nem
                        segíthetett.</p>
				<p>Mások a sziget ellenkező oldalára mentek, nyugat felé. Itt egy keskenyebb s
                        rendkívül iszapos partok közt ballagó folyamra bukkantak, amely azonban
                        mégis mintegy 120-150 méter szélességűnek látszott puszta szemmel. A sűrű
                        fűz- és rekettyebozót miatt alig tudtak a tiszta vízre kilátni, mely a
                        cserjés bozóton kívül még sűrű nád- és kákateleppel is végig volt
                        szegélyezve mindkét part mentén. Az érett kákabuzogány pilléi
                        szerteröpködtek az északkeletről lengedező szellőben.</p>
				<p>A franciák gondosan törekedtek kipuhatolni a szomszéd szárazföld nagyságát és
                        természetét. Vizsgálódásuknak azonban alig lett sikere. A parti bozót miatt
                        sem nagyságát nem láthatták, sem azt észre nem vehették, sziget-e a szomszéd
                        szárazföld, vagy az már túlsó oldala a nagy folyamnak, s ha tán sziget:
                        vannak-e lakói?</p>
				<p>A csend és a némaság, az előttük ismeretlen, világos tollú vadmadarak
                        kényelmes röpködése s a parthoz vezető gázlók hiánya azzal a föltevéssel
                        rémítette őket, hogy a nyugoti szomszéd szárazföld is lakatlan.</p>
				<p>Az élelemre nézve azonban némi csekély vigasszal tértek vissza társaikhoz. Az
                        egész sziget és különösen a nyugoti folyam partja erős, átható, kellemetlen
                        halszaggal volt eltöltve. Bizonyos volt, hogy a folyam telides-teli van a
                        halak minden nemével, csak az a kérdés, miként lehetne halat fogni s tüzet
                        gerjeszteni. Teknősbékafészkekre is bukkantak, s a kibitkához vittek is
                        magukkal vagy tizenként darabot.</p>
				<p>A kémszemlék után a kibitkánál valamennyien összejőve, új tanácskozást
                        tartottak a szerencsétlenek. Tanácskozásuk, eszmecseréjük nem volt
                        vigasztaló. Két beteg társuk már fel tudott ülni fekhelyén, egyik sem szólt
                        bele az értekezésbe, de bágyadt arcukon és epedő szemükön látszott az éhség
                        gyötrelme.</p>
				<p>Most jutottak először eszükbe szegény Monteau és meggyilkolt társai. Monteau
                        találékonyságának, erélyének és vigasztaló kitartásának hiányát most
                        érezték először igazán.</p>
				<p>- Szegény Monteau - sóhajtott fel egyik -, mégis jobb lett volna Szaratovból
                        Európa felé menekülnünk! Az ő kedvéért jöttünk erre. De én azért nem
                        kárhoztatom. Ki tudja, Harvey és cimborái hogyan jártak, talán még
                        rosszabbul, mint mi. Monteau mégis szerencsésebb. Az Isten adjon neki
                        nyugalmat!</p>
				<p>- Nem is látjuk mi többé Franciaországot - szólt a másik.</p>
				<p>- Itt veszünk éhen, fagyban, nyomorultul. Jobb is, ha egyszer már vége lesz
                        mindennek.</p>
				<p>Henri és többen tiltakoztak azonban a lemondás és kétségbeesés ellen. Tüzük
                        és ennivalójuk ugyan nincs, de néhány napig nyers teknősbékahússal is
                        táplálhatják magukat, s aztán mégiscsak lehetetlen, hogy valahonnan,
                        valamiképp menekülés ne érkezne számukra.</p>
				<p>Hirtelen nekiálltak a teknősbékáknak, nyakukat kitekerték, tört faágak éles
                        szilánkjával pajzsukat s bőrüket lehántották, belüket kimosták, aztán a
                        fehér húst fára téve, puhára és porhanyósra verték. A félig vagy egészen
                        kiszáradt tócsagödrök fenekén és oldalán ott fehérlett a sziksó, abból
                        hoztak egy marékkal, s a pecsenyét ezzel kissé meghintették. Az éhség
                        ízletessé tette a kezdetleges ennivalót, s lakomájuk aránylag kielégítő
                        volt. Sőt a tizenkét teknőc nem is volt elegendő, öten rögtön kimentek a
                        bozót szélére, s nem sok idő múlva - noha a teknőcök a vízbe és lyukakba
                        menekültek előlük -, fogtak és hoztak a tanyára vagy harmincat. Az éhség
                        csillapultával még mulatságot is csináltak abból, amint a lábaiknál fogva
                        sodrott kákára kötözött, nyughatatlan állatkákat hurcolták magukkal, s amint
                        az el nem fogyasztott darabokat a fához kötötték, hogy el ne
                        szökhessenek.</p>
				<p>- A húrral kötözzétek meg őket - kiáltott föl egyikük -, az átkozott kalmük
                        ajándékának legalább vegyük hasznát!</p>
				<p>Még kacagtak is a szegény franciák a furcsa ötleten.</p>
				<p>Helyzetük azonban mégsem javult. Két beteg társuk ugyan némi erőre kapott pár
                        nap alatt, úgyhogy járni is tudtak, eltelt azonban négy nap, és segítség
                        sehonnan sem mutatkozott. Az idő ugyan nappal még mindig meleg volt, de az
                        éjszakák hűvösek voltak. Ruha, tűz és födél hiányában az esős idők
                        bekövetkeztével helyzetük valóban borzasztó leendett.</p>
				<p>Elhatározták, hogy elmenekülnek a szigetről. Kelet felé a menekülés
                        lehetetlennek látszott, mert bár kilencen jó úszók voltak, mégis a roppant
                        széles folyam átúszását még csak megkísérleni is őrültség lett volna. A
                        kísérlet tehát csak nyugat felé történhetett.</p>
				<p>Az volt a kérdés: ki tegye meg az első utat? Öten vállalkoztak. Sorshúzás
                        útján a sor Henrire esett.</p>
				<p>Mindannyian kimentek a nyugoti partra, s ahol a bozótot a legvékonyabbnak
                        találták, ott Henrit érzékeny búcsú után víznek eresztették. Aggodalom vett
                        rajtuk erőt, hogy Henri ott vész a folyamban.</p>
				<p>De nem ez történt. Henri a folyam közepén járt már, és még mindig csak lábolt
                        a vízben. Onnan kiáltott vissza, hogy a folyam könnyen lábolható, sőt feneke
                        a bozóton belül, a tiszta vízen nem is süppedékes. A túlsó part közelében
                        alig kellett úsznia 4-5 méter szélességben, s szerencsésen elérte a
                        partot.</p>
				<p>Henri, mihelyt a szárazra jutott, azonnal keresett egy sűrűbb cserjebokrot,
                        ahova a nap odatűzött. Ott pihent egy órát, hogy átázott ruhája némileg
                        kiszáradhasson, ami meg is történt, miután ruháját levetette, és erősen
                        kifacsarta. Azután szemle alá vette a szárazföldet.</p>
				<p>Ez is csak sziget volt, mégpedig az előbbinél jelentékenyen kisebb s még
                        elhagyottabb. Itt még emberi nyomnak s rég elhagyott kibitkának sem volt
                        semmi jele. Dombosabb részek is teljességgel hiányoztak; óriás fűvel,
                        söppedező avarral, fűz- és rekettyebokrokkal volt csaknem egészen borítva.
                        Teknősbéka ugyan itt is volt nagy bőségben, de nem egy jelenség világosan
                        mutatta, hogy e szigetet az árvíz is el szokta önteni. Ezer meg ezer
                        vadmadár röpködött vagy tollászkodott körülötte, bámulva és vijjogva, de
                        tőle messze nem távozva. E körülményből nyilván lehetett következtetnie,
                        hogy e szigeten régen nem járt emberi lény. Abban bizonyos volt, itt
                        társaival együtt lehetetlen megmaradniok.</p>
				<p>A sziget nyugoti partján szintén egy folyam nyúlott el, amely tán valamivel
                        keskenyebb volt, mint az, amelyen átlábolt. E folyamon túl azonban egy
                        látszólag nagyobb szárazföld terjedt, melyen emelkedett részek, dombok s
                        erdők is mutatkoztak. Ha mind e jelenség nem csal: itt már emberekre kellett
                        akadni, mert hiszen alig képzelhető, hogy Oroszországban, a Volga mellett,
                        Európa és Ázsia határán, ily nagy mívelhető és hasznavehető területet
                        pusztán hagyjanak.</p>
				<p>Oda azonban nem kísérté meg az átmenetelt, nehogy sok ideig való
                        távolmaradása miatt társai nagy aggodalomba essenek. Az oda való átjutást
                        szintén lehetőnek, sőt biztosnak vélvén, rögtön visszafordult, s egy óra
                        leteltével már társainál volt.</p>
				<p>Társai bámulva s aggodalommal hallgatták meg jelentését a szomszéd szárazföld
                        elhagyatottságáról. Többen közülök mégis rögtön késznek mutatkoztak oda
                        átmenni, hogy onnan ismét nyugot felé továbbmehessenek. Erről azonban Henri
                        lebeszélte őket, javasolván, hogy ma még az éjet töltsék itt, miután a
                        szomszéd szigeten meghálni nem lehet, s azért a két vízen egy nap alatt kell
                        átmenniök, s még éjjeli tanyát is keresniök, ami pedig ma már meg nem
                        történhet.</p>
				<p>Utolsó teknősbéka-vacsorájukat az este költötték el e szigeten.</p>
				<p>Másnap kora reggel, az étkezés után átkeléshez készülődtek. A kibitka földbe
                        szúrt karóit kiszedték, s elhatározták, hogy annak minden darabját
                        összekötözve magukkal viszik. Eszükbe jutott, hátha az új szárazföldön
                        ilyet se találnak.</p>
				<p>Az összekötözött karókat egyébiránt másként is felhasználták. Öt társukat,
                        akik úszni nem tudtak, ennek segélyével szállították át a mély vízen. Két
                        úszó megfogta egy-egy kezével a karó két végét, az úszni nem tudó pedig a
                        karó közepébe kapaszkodott, s ekként nagy üggyel-bajjal a veszélyes vízen
                        áthurcoltatott.</p>
				<p>Az átkelés szerencsésen megtörtént, s a kis társaság, meg sem pihenve, rögtön
                        átköltözött az új sziget nyugoti partjára. Itt azután napnak kitett bokrokat
                        keresve, ruháikat kifacsarták és megszárogatták, némelyek pedig a bozót
                        mentében lesre mentek teknőcöt fogni.</p>
				<p>Az útjokban álló új folyam kikémlelése volt most az első teendő. Henri erre
                        is vállalkozni akart, azonban egy másik jól úszó társuk akarta ezt megtenni
                        mindenáron. Óhajtását teljesítették, s a folyamnak nekieresztették.</p>
				<p>A franciák nagy bámulatára ez a folyamág is sekélyes volt. Társuknak alig
                        kellett valahol úsznia, gázolással is átjutott a túlsó partra. Pár óra múlva
                        vissza is jött, tapasztalásairól számot adni.</p>
				<p>Jelentése hurrákiáltásokat csalt az örvendező franciák ajkára. A túlsó föld e
                        jelentés szerint nem sziget, hanem valódi szárazföld. Embereknek is kell ott
                        lenniük, mert szilva- és birsfákat talált, melyeken még gyümölcs is volt, s
                        a dombosabb részeken vadszőlőlugasokat is felfedezett, melyeken érett
                        fürtök sokasága feketéllett. Mindezeken kívül tört edények cserépdarabjaira
                        is akadt, melyek közül hozott is magával párat.</p>
				<p>A franciáknak e hírek hallatára nem volt maradásuk. Rögtön, habozás és
                        haladék nélkül nekikezdtek a folyamon való átköltözésnek. Oly vidám
                        hangulatban voltak az új szárazföldön, mintha már minden veszély elmúlt
                        volna fejük fölül. A legelső buja lombozatú, sűrű vadszőlőlugas árnyékában
                        megtelepedtek, néhány lugas alját sátorformára kitisztogatták és rendbe
                        hozták, a már pirosló és hulladozó szőlőlevélből puha fekhelyet készítettek,
                        s átadták magukat az édes pihenésnek s a szabadulási ábrándok még édesebb
                        gyönyörének. Élelmük egész napon át érett szilvából állt, melyet különösen
                        édesnek találtak. A következő napok azonban mégis kiábrándulást okoztak sok
                        irányban. Először is észrevették, hogy az új szárazföldön teknősbékát
                        nemigen találnak, a vadszőlő és a birsalma élvezhetetlen, a szilva pedig nem
                        elég az élelemre, de nem is tart el sokáig, miután a fákról már hulladoz az
                        aszú gyümölcs, s a legelső erősebb szél mind leveri.</p>
				<p>A második szomorú tapasztalásuk az volt, hogy az új szárazföld is csak
                        sziget. Szélessége ugyan lehet tán egy mérföld is, hossza még sokkal több,
                        de azért ők itt is csak be vannak zárva, s nyugot felé megint egy folyam
                        zárja el útjokat, mely gyorsabb folyásúnak látszik az eddigieknél, tehát
                        bizonyára mélyebb is. Élő embert se találtak, noha száz meg száz jelenség
                        világosan mutatta, hogy e szigeten gyakran járnak emberek. A folyamokon
                        sohase láttak se kis, se nagy hajót, még halászokat sem, noha a folyamokban,
                        sőt még az apróbb, kiöntéses tavacskákban is nyüzsgött a kisebb-nagyobb
                        hal.</p>
				<p>A franciákat aggodalom, majd lassanként valóságos rémület szállta meg.
                        Elgondolták: minő istenátkozta föld lehet ez, melyen sem szelíd, sem
                        vadállatok, sem emberek nem ütnek tanyát. Tüzet éjjel nem láttak,
                        kutyaugatást nem hallottak, emberi művelődés jelenségét föl nem fedezhették.
                        Utóbb azt gondolták, hogy ha csakugyan laknak emberek e vidék közelében,
                        azok bizonyára még a kegyetlen kalmüköknél is vadabbak lehetnek.</p>
				<p>A harmadik napon már megkívánták a teknősbéka húsát, s mert e szigeten nem
                        kaptak, vissza kellett menni az elhagyott kis szigetre, hogy annak partján
                        és bozótjában fogjanak néhány százat. E rengeteg teknőcöt aztán lassanként
                        átszállították, s kerítést csináltak nekik a sűrűn földbe szúrt karókból, s
                        egyúttal gondosan őrizték őket, hogy el ne szökhessenek. Nyers pecsenyéjük
                        legalább megint lett elegendő. Amire annyival nagyobb szükségük volt, mert
                        három társuk erős áthűlés következtében képtelen volt vízre menni, s emiatt
                        a további menekülést nyugot felé meg sem kísérelhették.</p>
				<p>Az ötödik napon, midőn néhányan a nyugoti parton őgyelegtek, az átelleni
                        szárazról nagy robogás hangját hallották, s közben-közben emberkiáltást és
                        ostorpattogást, mintha valaki egész ménest űzött-hajszolt volna a mezőn.
                        Látni azonban semmit nem láttak a parti fák és cserjék miatt.</p>
				<p>A franciák meredt szemmel néztek, és figyelmesen hallgatóztak.</p>
				<p>A robaj, kiabálás és ostorpattogás lassanként megszűnt, s alig egy óra múlva
                        egy lovas fiút láttak, amint a parti bozótból kitörtetett, s a folyóba
                        lovával szügyig bement. Nyilván azért jött, hogy lovát megitassa, s maga is
                        igyék a fejéről levett süvegbe merített folyamvízből. A fiú tatárnak vagy
                        kalmüknek látszott, s a franciák felé sem pillantott.</p>
				<p>A franciák azonban részint orosz, részint töredezett kalmük nyelven
                        átkiabáltak hozzá. Kiáltozásukra a ló abbahagyta az ivást, s előreszegzett
                        fülekkel bámult a franciákra. Ugyanezt cselekedte a fiú is, többszörösen
                        elnevetvén magát a franciák intésére és szavaira.</p>
				<p>Végre a fiú éles, harsány hangon átkiáltott hozzájuk orosz nyelven:</p>
				<p>- Betegek vagytok?!</p>
				<p>A franciák szintén orosz nyelven visszakiáltották:</p>
				<p>- Nem vagyunk betegek!</p>
				<p>- Hát kik vagytok? Mit kerestek ott a Betegek szigetén?!</p>
				<p>A franciák összenéztek. Meg nem foghatták, mért nevezi a fiú a szigetet
                        Betegek szigetének. Ösztönszerűleg feleltek:</p>
				<p>- Mi nem vagyunk betegek, mi szegény utazók vagyunk. Szaratovból jöttünk, de
                        egy kalmük kirabolt bennünket, s megkötözve idetett a szigetre.</p>
				<p>A fiú egészen hallhatóan elkacagta magát, s aztán kérdezé:</p>
				<p>- Mit akartok?</p>
				<p>- Se tüzünk, se ruhánk, se ennivalónk. Szeretnénk innen szabadulni.</p>
				<p>A fiú erre nem felelt, fejével bólintgatott, lova kantárját megrántotta, s
                        aztán a bozóton át visszatörtetett a szigetre.</p>
				<p>A franciák voltak vagy heten, s mind a heten rémülten kiabáltak a fiú után,
                        csak arra kérve őt, hogy adjon nekik tüzet, Jézus Krisztusnak és Mohamednek
                        és minden prófétának és szenteknek nevében.</p>
				<p>Kevés idő múlva a fiú újra visszajött a vízre, s azt kiáltá át:</p>
				<p>- Jertek följebb vagy tizenöt nyíllövésnyire, ahol a folyó kanyarodik, ott
                        majd beszélek veletek.</p>
				<p>A franciák lélekszakadva siettek a folyam mentében fölfelé.</p>
				<p>Mire a kanyarulathoz értek, a lovas fiú már ott volt a túlsó parton. A folyam
                        itt felette széles, lassú folyású és zátonyos volt.</p>
				<p>- Itt vagyunk, itt vagyunk, jere közelebb! - kiáltozták izgatottan a fiú
                        felé.</p>
				<p>A fiú beleereszkedett a vízbe, s éles vércseszemeit folyton a franciákra
                        szegezve, lassú gázolással közeledett feléjük. A parttól mintegy 50 méter
                        távolságra megállott, lovának csak nyaka és feje látszott ki a vízből. A fiú
                        sötét, barna arcú, 17-18 éves ifjonc lehetett, kalmük ruhában, magas
                        bőrsüveggel, nyakában ostor és pányvakötél, övében kés és pisztoly.</p>
				<p>- Miféle fegyveretek van? - kérdé a franciáktól.</p>
				<p>- Nincs nekünk semmi, csak a körmünk és fogunk. Nézd!</p>
				<p>A franciák kiterjesztették kezüket. A kalmük fiú jól láthatta, hogy fövegük
                        sincs, ruhájuk csak alsó fehérruha, az is rongy és foszlány. Lábukon semmi,
                        s rongyaikon át testük látszik. A fiú közelebb jött, s ezt kérdé:</p>
				<p>- Ott a fűben nincs fegyveretek eldugva?</p>
				<p>- Nincs nekünk, hiszen ha fegyverünk volna, nem volnánk éhesek, nem kellene
                        teknősbékát ennünk.</p>
				<p>A fiú elnevette magát, s ismét közelebb jött.</p>
				<p>- Hát miért nem fogtok halat? - kérdezé.</p>
				<p>- Hogyan fogjunk? A kezünkkel?</p>
				<p>- Vágjatok faágat, szúrjátok le sűrűn a víz fenekére, készítsetek belőle
                        aklot, hagyjatok nyílást azon az oldalán, amerre a víz kifolyik belőle, majd
                        telemegy az hallal, aztán megfoghatjátok.</p>
				<p>- De mivel vágjunk faágat, és miképp süssük meg a halat?</p>
				<p>A fiú tűzkövet és acéldarabot vett ki övéből, s odadobta a franciáknak a
                        partra.</p>
				<p>- Keressetek száraz futókát vagy puha pudvát, törjétek össze, s aztán
                        beleesik a tűz. Kést pedig keressetek a betegek tanyáján.</p>
				<p>- Hol van az a betegek tanyája?</p>
				<p>- Arra ni! - Fölfelé mutatott a szigetnek egy dombos és erdős része felé.</p>
				<p>- Ruhánk sincs, hogy szabaduljunk innen?</p>
				<p>- Csináljatok tutajt fából, vadszőlőből.</p>
				<p>- Hová menjünk? Merre laknak itt emberek? </p>
				<p>A fiú kelet felé mutatott s mondá:</p>
				<p>- Arra van Tombovka, azon túl van Tülmenköji, ott lakik az én uram; erre
                        pedig - s ekkor nyugot felé mutatott - van Jenotajevka, ott van az én
                        uramnak palotája, mert az én uram ott is lakik.</p>
				<p>- Hát Caricin merre van?</p>
				<p>- Arra ni! Caricin messze van. Én nem tudom, mennyire van, de az én uram
                        tudja.</p>
				<p>A fiú északnyugot felé mutatta Caricint.</p>
				<p>A franciák nagy hálálkodással megköszönték a lovászfiúnak jó tanácsát s
                        acélból és kovából álló becses ajándékát. A fiú folyton nevetett a víz
                        közepén a ló hátáról a franciák hálálkodó szavaira. Egyszer aztán egyet
                        gondolt, lovát megfordítá, átgázolt a vízen, s visszament méneséhez. A
                        franciáknak csak azután jutott eszükbe, hogy a fiúnak s urának nevét meg
                        kellett volna kérdezniök.</p>
				<p>Mindamellett most már aránylag gazdagoknak érezték magukat. Volt
                        tűzszerszámuk, ismerték a halfogás mesterségét, s megtudták azt is, hogy a
                        sziget északi, erdős részein emberek laknak.</p>
				<p>Fából durván összeeszkábált négy házikót találtak egymástól nem nagy
                        távolságban. A házikókhoz vezető ösvényen alig volt a fű egy kevéssé
                        letaposva. Közvetlen közelükben is buján nőtt a fű és a dudva. Apró
                        sírdombféle halmokat találtak a házikók körül, melyek némelyike durva
                        fakereszttel is fel volt ékesítve.</p>
				<p>Siettek oda. Az erdőbe s az erdőben az emberi lakásokra könnyen ráakadtak.
                        Fölfedezésük azonban újabb ijedelmet okozott nekik. A betegtanya valóban
                        borzasztó volt. Egyik házikó küszöbénél egy hulla feküdt, s midőn közelebb
                        mentek, a közel álló fákról hollók és varjúk repültek fel. A betegek tanyája
                        holtak tanyája volt. A keresztek azt mutatták, hogy a holtak keresztyének
                        valának.</p>
				<p>Benéztek a házikóba is. Bútorfélét nem találtak. A házak belseje egyetlenegy
                        üregből állott, sárral betapasztott deszkafallal, melyen át azonban
                        becsillogott a repedéseken keresztül a napvilág.</p>
				<p>Az üreg egyik sarkában földből készült, katlanféle tüzelőhely. A katlan körül
                        némi ételmaradékok nyomai. Néhány cserépedény, egy fejsze, tömérdek
                        hasznavehetetlen és szennyes rongy volt mindaz, amit emberi kéz műveként a
                        házikóban találtak. Száraz haraszt és szalmaféle minden házban volt. Ez
                        képezte a lakók fekhelyét.</p>
				<p>A franciák minden ruhafoszlányt gondosan összeszedtek, s a folyam szélén
                        azokat víz alá áztatták. A hullát eltemették, s egyik, a többitől különálló
                        házikóban a fekhelyül szolgáló almot lassanként elégették, gondosan őrködve,
                        hogy maga a házikó is el ne égjen. Mikor így a házat jól kifüstölték, akkor
                        a falakat gondosan besározták, a repedéseket, nyílásokat betömködték,
                        tetejét is, amennyire lehetett, rendbe hozták, aztán vadszőlőlevéllel és
                        száraz avarral telehordták, hogy beteg társaiknak s a hideg és eső
                        beköszöntével maguknak is tűrhető tanyát biztosítsanak.</p>
				<p>Találtak még pár hullát az erdőben is s emberi csontokat nem egy helyütt. El
                        nem tudták gondolni, minő átkos hely lehet ez, hol élő ember nem lakik, s
                        holtak mégis tanyáznak. Többször lesték a kalmük fiút, hogy tőle
                        felvilágosítást kapjanak, de a fiú többé nem került a szemük elé.</p>
				<p>Tüzet most már tudtak gerjeszteni, s edényük is volt, amelyben teknősbékáikat
                        megfőzhették. Legbecsesebb találmánynak a fejszét tartották, amelyhez még
                        néhány kezdetleges házi eszközt, egy ásót, aztán rozsdás vasdarabokat
                        találtak. A vízbe süllyesztett ruhafoszlányokat néhány nap múlva kiszedték,
                        gondosan kimosták és megszárogatták, s pőre öltönyük pótlására, amennyire
                        lehetett, felhasználták.</p>
				<p>A halászatnak a kalmük fiú által javasolt módját nagy kételkedve ugyan, de
                        mégis megkísérlették.</p>
				<p>Faágakat vagdaltak, karóknak kihegyezték, azokat övig érő vízben, sűrűn
                        egymás mellé, kör alakban leverték, s a folyam alsó oldala irányában a körön
                        másfél arasznyi nyílást hagytak. Aztán odaálltak lesre, mi lesz a furcsa
                        kelepcéből.</p>
				<p>Örömmel és bámulva szemlélték, miként úsznak, evickélnek, fickándoznak az
                        apróbb-nagyobb halak szemközt a folyamvízzel. Csakhamar észrevették, hogy
                        minden tizedik-huszadik hal, mely a karósövény árnyékába kerül, a sövény
                        nyílásán bebotlik, s néhány percig a kerítésben meg is marad. Látták, hogy
                        öt-hat darab mindig van a kelepcében - csak be kell zárni a nyílást, s az a
                        hal, mely a karók között ki nem fér, biztos fogoly.</p>
				<p>Az ötlet tehát oly mérhetetlen halbőség mellett, mellyel a Volga bírt,
                        gyakorlatinak bizonyult, s a franciák a kalmük lovászfiút egy pillanatig az
                        emberi bölcsesség és leleményesség mintaképének tekintették. Sohasem ízlett
                        a franciáknak oly jól semmi se, mint az első sült és pirított hal, melyhez
                        ekként jutottak.</p>
				<p>Nem is késlekedtek a halfogás e művészetét tökéletesíteni. Készítettek egy
                        új, sokkal nagyobb kerítést, melyhez két nyílást alkalmaztak: az egyiket a
                        halak számára kelepcének, a másikat pedig a célból, hogy azon át egy ember
                        bejuthasson a kerítésbe. Ez azonban zárva volt, s csak a behatolás
                        alkalmával kinyitandó. Készítettek aztán kis kézi merítőhálót is, hogy a
                        halat a kerítésben ne puszta kézzel kelljen összefogdosni, ami lassú,
                        nehézkes és izzasztó munka volt. Élelmükről tehát gondoskodtak már.</p>
				<p>Fő gondjuk most már csak a menekülésre irányult. Valószínű volt, hogy még
                        több folyam állja útjukat, míg a szárazföldre kiérnek, várták tehát beteg
                        társaik felgyógyulását és megerősödését, hogy útnak indulhassanak.
                        Időközben minden szilvát összegyűjtöttek, amennyihez hozzáférhettek, s a
                        napon szárogatták.</p>
				<p>Egy reggel azonban erős vihar kíséretében kegyetlen hideg, őszi eső
                        köszöntött be. A szép, sugaras, meleg, őszi napoknak egyszerre vége lett, s
                        a franciáknak nyomorult öltönyükben alig lehetett a házikót és tüzet csak
                        egy pillanatra is elhagyniok. Az őszi és téli hideg fenyegető arca egész
                        rémségében most tekintett rájuk először. Ijedten gondoltak arra, hogy
                        október hava maholnap a vége felé jár. Menekülni kellett mindenáron.</p>
				<p>Szerencsére a viharos eső csak pár napig tartott, s aztán még egyszer
                        utoljára megint kiderült az idő. Megállapodtak abban, hogy az idő újabb
                        változását már nem szabad bevárniok e szigeten.</p>
				<p>Jó ötletük támadt. Féltek attól, hogy sem maguk nem bírják ki a hideg víz
                        gázolását, sem lábadozó, de azért erőtlen társaikat újabb s tán halálos
                        veszély nélkül a folyamokon át nem szállíthatják. Eszükbe jutott, hogy jó
                        lenne tutajt készíteni. Fa van elég, fejszéjük is van, amivel azt levágják,
                        kormányt és evezőt könnyű lesz készíteni, csak azt nem tudták elgondolni,
                        mivel fúrják ki a szálfákat, hogy azokat hevederrel összeszegezhessék.</p>
				<p>- Barátaim - mondá Henri -, gondoltam egyet. Itt vannak ezek a rossz házikók,
                        leginkább puhafából faragva. Ha a tetőt ledobjuk, s a földbe ásott
                        bálványfákat kiássuk, készen van a tutaj, mert azon bálványfákra már föl
                        vannak szegezve a gerendák és deszkák. Egy háznak a hátulsó fala elég lesz
                        valamennyiünk számára.</p>
				<p>A franciák ugráltak örömükben ez ötletre.</p>
				<p>Rögtön nekiálltak a legközelebbi s legnagyobb házikónak. Néhányan fölmentek a
                        tetőre, s kezdték azt leszaggatni és ledobálni, mások pedig a hátsó
                        deszkafalról a sárzást verték le, hogy az ne nehezítse a tutajt. Alig telt
                        bele pár óra, a házikó hátsó fala, helyéből kimozdítva, a földön feküdt. S
                        még e napon nagy keservesen a vízre is hurcolták két gurgula segítségével.</p>
				<p>A tutaj azonban mégsem volt egészen kielégítő. Felszíne alig volt tizennyolc
                        vagy húsz négyszögméternél nagyobb, s midőn tízen ráálltak, nemcsak
                        ingadozott, hanem mélyen le is ült, úgyhogy majd térdig érő vízben lehetett
                        csak rajta megmaradni.</p>
				<p>De azért nem estek kétségbe. A tetőfákat és deszkákat mind lehordták a
                        tutajra, s gúzsnak csavart vadszőlővenyigével felkötözték azokat a tutaj
                        gerendái közé. Így már nem merült el annyira alattuk, de mégsem maradhattak
                        szárazon rajta.</p>
				<p>Segítettek aztán a bajon gyökeresen. A következő napon még egy házikót
                        bontottak széjjel, s még egy tutajt állítottak a vízre az elsőhöz hasonló
                        készülékkel. E másodikat gúzzsal jó erősen odakötötték az elsőhöz, s így
                        most már a kétakkora területen száraz lábbal, biztosan menekülhettek.</p>
				<p>Egy éjszakát töltöttek még a szigeten. Haraszttal és szőlőlevéllel a tutajt
                        még este jól megrakták, az elbontott házikók tetőfáiból evezőket és
                        kormánylapátokat készítettek, néhány napra való sült halat s minden
                        szilvájukat a tutajra hordták, s korán hajnalban útra keltek.</p>
			</div>
			<div type="chapter">
				<head>ÁZSIAI MŰHELYBEN</head>
				<head>UTASOKKAL TALÁLKOZNAK A KIRDAI BALESET A JENOTAJEVKAI FOGSÁG A KALMÜK
                        CSIKÓS MEGINT SEGÍT BALÁN URASÁG VALAHÁRA JÓL ÉRZIK MAGUKAT ÚJRA FÖLTÁMAD A
                        VÁGY: MEGLÁTNI FRANCIAORSZÁGOT HIÁBA!</head>
				<p>Utazásuk a folyam mentében lefelé történt. A nyugoti szárazföld, ahol a
                        kalmük fiú őrizte ménesét, szintén csak sziget, noha nagy sziget volt. Délre
                        végét érték, s új folyamágra bukkantak. Egész nap és egész éjjel haladva s
                        még vagy négy folyamágon áthatolva, végre nyugot felé egy óriási vízre
                        bukkantak, melyet eleinte valamely tengernek véltek, miután határait,
                        partjait alig látták. Ez volt az igazi Volga, a Volgának nyugoti főága.
                        Szélessége itt megközelíthette az egy mérföldet.</p>
				<p>A franciák is folyton nyugot felé tartva, csakhamar észrevették, hogy
                        folyóvízen úsznak. S miután jól emlékeztek, hogy a kalmük fiú ez irányban
                        mutatta Jenotajevkát: egész erejükkel eveztek folyton nyugot felé. Néhol az
                        óriás folyam oly zátonyos, oly sekély vizű volt, hogy a tutajt az evezők
                        segélyével tolni, taszítani lehetett. Késő éjjel érték el a partot, most már
                        az igazi szárazföldet.</p>
				<p>A következő napon, kellő pihenés után, Henri vezetése alatt hatan kimentek a
                        szárazra utat keresni, falu vagy város után nézni, emberrel találkozni.
                        Nemsokára a parton találtak is egy nagy, széles, járt országutat, mely
                        nyugatról vonult kelet felé. Henri nyugot felé tartott, s nemsokára
                        összejött néhány, gyalogszerrel utazó orosz paraszttal.</p>
				<p>Henri a szokásos üdvözlés után azt kérdezé, hogy micsoda falu vagy város esik
                        ide legközelebb.</p>
				<p>Az oroszok nyilván koldusoknak vélték a franciákat, mert a kérdésre nem is
                        felelve, iszákjukat elővették, s szegényes árpakenyerükből egy-egy kis
                        darabkát adtak mindegyik franciának.</p>
				<p>- Köszönjük az Isten nevében - mondá Henri -, de mi nem koldusok vagyunk,
                        hanem szerencsétlen utazók; nem tudjuk, merre járunk, mondjátok meg: hol
                        érünk legközelebb várost, s merre menjünk Jenotajevkába.</p>
				<p>- Jenotajevka messze van - mondá az egyik paraszt -, hanem ha ezen az úton
                        egyenesen mentek, nemsokára Kirdába értek.</p>
				<p>- Kedves testvérek - mondá Henri a szokásos orosz megszólítással -, adjatok
                        tanácsot, mitévők legyünk. Mi szegény mesteremberek vagyunk, munkát
                        keresünk; ti, látom, jó keresztyének vagytok, minket egy kalmük kirabolt,
                        nincs semmink, mondjátok meg, hol találhatunk munkát. Az Isten megáld
                        benneteket Szent György és Szent Miklós segítségével.</p>
				<p>- Mi nem tudunk munkát adni, se tanácsot - mondá az orosz -, mi is szegény
                        emberek vagyunk, most pedig Asztrahánba megyünk halásznak elszegődni. Hanem
                        menjetek Kirdába, menjetek ott a pópához, én vagyok Petrov, a pópa pedig az
                        én testvérbátyám, az majd ád jó tanácsot.</p>
				<p>Az oroszok továbbmentek, s már jól elhaladtak, mikor Henrinek valami eszébe
                        jutott. Azt gondolta, hátha a tutajt el lehetne adni az orosz
                        parasztoknak.</p>
				<p>Rögtön megfordult társaival, s az oroszok után sietett, és utánuk kiabált. Az
                        oroszok végre megálltak, és Henri beérte őket.</p>
				<p>- Kedves testvérek - szólt hozzájuk -, miért mentek gyalog Asztrahánba,
                        nekünk van tutajunk, mi odaadjuk azt, ha valami csekélységet adtok érte.</p>
				<p>Az oroszok összenéztek, tanakodtak, s elhatározták, hogy megnézik a tutajt.
                        Most már valamennyien együtt haladtak a Volga partján egész addig, ahol a
                        tutaj feküdt a rajta hagyott franciákkal.</p>
				<p>Az oroszok jól megvizsgálták a tutaj fáját, s megvallották őszintén, hogy ők
                        azt Asztrahánban 4-5 rubelért eladhatják ugyan, de azért annyit nem
                        fizethetnek, mert annyi pénzük nincs, hanem adnak fejenként húsz kopeket, s
                        mivel heten vannak, összesen 140 kopeket, három tarisznyát és három
                        kenyeret. A franciák megkötötték az alkut, csakhogy még egy tarisznyával s
                        egy kenyérrel többet csikartak ki vételár fejében.</p>
				<p>A tutajról a tarisznyákat megrakták sült hallal és szilvával, az oroszokat a
                        tutajra vezették, elbúcsúztak tűlük, s útnak indultak Kirda felé. Volt most
                        már pénzük is, igaz, hogy fejenként csak tíz kopek, s volt kenyerük is.
                        Szegényes árpakenyér, de mégis útközben oly jól ízlett nekik, mint a
                        legfinomabb sütemény. Hiszen régóta nem ettek már kenyérfélét.</p>
				<p>A nap már lenyugodott, noha még meglehetős világos volt, mikor a franciák a
                        kirdai pópához betértek. A pópa a lakház tornácán iddogált egy másik
                        orosszal, s a szeszes ital már meglehetősen meglátszott rajta. A franciák
                        alázatosan hozzájárultak, s kezét egyenként megcsókolták.</p>
				<p>- Szentatyám - mondá Henri -, mi szegény vándorló mesterlegények vagyunk.
                        Szaratovban egy kis pénzt kerestünk, de egy kegyetlen kalmük kirabolt
                        bennünket, s egy puszta szigetre kitett. Majdnem éhen vesztünk, míg
                        megszabadultunk. Most munkát keresünk, adj nekünk bölcs tanácsot: hol
                        keressünk munkát? A te testvéred, a jó Petrov, akivel útközben
                        találkoztunk, ideküldött bennünket tanácsért.</p>
				<p>- Nini, igaz az! - kiáltott fel az az ember, kivel a pópa együtt iddogált. -
                        Ez a tarisznya a Petrov tarisznyája, jól ismerem a madzagjáról. Ezek a
                        csavargók bizonyosan megölték és kirabolták Petrovot.</p>
				<p>A franciák közül egyik elnevette magát, a másik megijedt, valamennyien
                        zavarba jöttek a képtelen gyanúra. Legelőbb Henri tért észre, s azt mondá a
                        pópának:</p>
				<p>- Isten mentsen, szentatyám, mi jó emberek vagyunk, Petrovnak és társainak
                        egy tutajt adtunk el, ezért adtak heten 140 kopeket és négy tarisznyát.</p>
				<p>- Hazugság - kiáltotta az idegen ember -, hol vettétek a tutajt?!</p>
				<p>Henri elmondotta a szigeti kalandokat, a tutajkészítést és a menekülést.</p>
				<p>- Tehát ezek az emberek - mondta az idegen - kirabolták a Betegek szigetét
                        is, és elpusztították a betegek házait. Hé, hé, emberek, jertek csak ide! -
                        kiáltott be a konyha felé.</p>
				<p>Egy háziszolga előugrott a kiáltásra.</p>
				<p>- Eredj, fuss csak, Ilia, a községházhoz, s hívd ide a községi szolgákat!</p>
				<p>A háziszolga elfutott, s néhány perc múlva két fegyveres hivatalszolgával
                        tért vissza. Ezt az időt Henri és társai arra használták, hogy a pópának
                        könyörögtek, s Isten oltárára minden pénzüket odaadták.</p>
				<p>- Jól van, gyermekeim - mondá a pópa, zsebre csúsztatván az aprópénzt -, az
                        majd enyhítésére lesz bűnös lelketeknek. Én nem segíthetek rajtatok, a
                        törvény rátok tette kezét.</p>
				<p>Az idegen, aki nem volt más, mint a község második elöljárója, a megérkezett
                        hivatalszolgáknak azt parancsolta, hogy kötözzék meg a franciákat. Szegény
                        menekülők nem állhattak ellen, este is volt már, lehetetlen volt az
                        önvédelem. Megkötözve egy ólba hurcoltattak, s ott kellett tölteniök az éjt
                        fázva, dideregve, a csupasz földön.</p>
				<p>Szomorú éjszaka volt ez.</p>
				<p>Egész éjjel szemüket sem hunyták be. Újra erőt vett rajtuk a kétségbeesés,
                        mint akkor, midőn a kalmük kitette őket a puszta szigeten. Már-már lábadozó,
                        szerencsétlen betegjeiket újra elővette a kór és az erőtlenség.</p>
				<p>Reggel két lovas kozák őrizete mellett elkísérték őket. Akik menni tudtak,
                        azok gyalogszerrel, a betegek rozzant, fakó kocsin. Délben egy kis darab
                        rozskenyeret kaptak ebédre, s így hurcoltattak be estére Jenotajevkába, a
                        járási főnök, az iszpravnyik börtönébe.</p>
				<p>A jenotajevkai iszpravnyik börtöne bűzös, nyirkos, nyomorult hely, mely
                        azonban mégis adott meleget. Csak amiatt is, mert a börtön zsúfolásig tömve
                        volt oroszokkal, kozákokkal, kalmükökkel és tatárokkal.</p>
				<p>Heteket töltöttek itt anélkül, hogy csak meg is kérdezték volna: mi a bűnük
                        vagy mi a mentségük. Börtöntársaik azzal mulattatták őket, hogy eltölthetik
                        itt a telet is, a tavaszt is, mégsem vezetik őket a bíró elé, hacsak
                        pártfogójuk nem akad. No, a szegény franciák abban az egyben megnyugtatták
                        magukat, hogy nekik pártfogójuk csakugyan nem akad.</p>
				<p>Egyszer, mikor már a hó is leesett, új foglyokat hoztak közéjük, s az új
                        foglyok közt egy fiatal kalmüköt, aki a franciák előtt ismerősnek látszott.
                        Összenéztek és összesúgtak: mintha ők ezzel már találkoztak volna valahol.
                        Végre valamelyiknek eszébe jutott, hogy a fiatalember hasonlít ahhoz a
                        kalmük fiúhoz, aki őket a Betegek szigetén tűzszerszámmal és jó tanáccsal
                        ellátta.</p>
				<p>Henri megszólítá:</p>
				<p>- Héj, fiú, nem vagy te csikósgyerek, aki az uraság lovait őrizted ezelőtt
                        két hónappal a Betegek szigete melletti szigeten?</p>
				<p>A fiú szemét mereszté, s komolyan hallgatott.</p>
				<p>- No, csak beszélj, az Isten azért adta a szádat és a nyelvedet, hogy felelj,
                        ha kérdeznek.</p>
				<p>- Én őriztem az én uram lovait, de mit akarsz te énvelem?</p>
				<p>- Látod, fiú, te jó ember voltál, minket a Betegek szigetén megmentettél,
                        acélt és tűzkövet is adtál, most meg akarom köszönni szívességedet.</p>
				<p>- Mivel köszönnéd, te is csak olyan ártatlan ember vagy most, mint én!</p>
				<p>- Miért hoztak ide?</p>
				<p>A fiú elnevette magát, s így felelt:</p>
				<p>- Mert egy kozák belém veszett a kabak
                        mellett, én meg védelmeztem magamat, s a kozák meghalt.</p>
				<p>- Mi lesz most már veled?</p>
				<p>- Ha az én uram akarja, rám vernek száz kancsukát, aztán elvisznek a kozák
                        helyett katonának; ha pedig az én uram azt akarja, akkor nemsokára
                        kiszabadulok, csakhogy az Ahtubán túl kell lennem egypár esztendeig. Mert az
                        én uram jó ember és nagy úr.</p>
				<p>- Hogy hívják az uradat?</p>
				<p>- Az uram, mikor itt lakik, akkor orosz, és Balanov a neve, mikor pedig
                        Tülmenköjiben lakik, akkor kalmük, és Balán a neve. Az én uram nagyobb úr,
                        mint az iszpravnyik uraság.</p>
				<p>Henri elgondolkozott. Gondolatait közölte társaival. A fiú jó gyerek. Ha
                        megszabadul: ő lehet szószólójuk az uraság előtt. Hátha az uraság őket is
                        megszabadítja.</p>
				<p>Újra szóba ereszkedett a fiúval.</p>
				<p>- Látod, fiú, mi is szegény emberek vagyunk, mi is szeretnénk szolgái lenni a
                        te uraságodnak.</p>
				<p>- De ti nem tudtok se lovat őrizni, se halászni, se sót mosni, hát miért
                        akartok ti az én uramnak szolgái lenni?</p>
				<p>- Mi többet tudunk annál. Mi tudunk olyan szép ruhát varrni, amilyen nincs a
                        te uraságodnak; mi tudunk olyan bútorokat faragni, amilyenek még a te urad
                        palotájában sincsenek. Mi tudunk csinálni kulcsot, lakatot, zablát,
                        kengyelvasat és mindenféle fegyvert. Mi sok mindenfélét tudunk csinálni,
                        mindazt a városba elvinni, sok pénzt szerezni s neked is szép khalatot, szép
                        nyerget, szép ostort, szép kést és fegyvereket adni, ha innen
                        megszabadulunk.</p>
				<p>A fiú mosolygott és gondolkodott.</p>
				<p>- Ha kiszabadulok, megmondom a főgazdának, az majd megmondja az én uramnak,
                        mert az én uram énvelem nem beszél.</p>
				<p>- De nem felejted el?</p>
				<p>- Én nem felejtem el, hanem ti se felejtsétek el, amit ígértetek. Aztán
                        kétannyit adjatok, mint amennyit ígértetek, hogy fele annak a főgazdáé
                        legyen.</p>
				<p>A franciák készségesen megígértek mindent, s napról napra mindjobban
                        összebarátkoztak a kalmük fiúval. Tőle tudták meg, hogy a Betegek szigete
                        arra való, hogy a falubeliek az öreg, tehetetlen és gyógyíthatatlan
                        betegeket Isten nevében oda vigyék, s ott magukra hagyják, noha azt tiltja
                        az iszpravnyik a keresztyéneknek.</p>
				<p>A fiú, kinek Mekle volt a neve, csakugyan nem sokáig volt a börtönben. Alig
                        tíz vagy tizenkét nap múlva kihívták, s többé vissza sem vezették a
                        börtönbe. Vagy megkapta a korbácsot, és elvitték katonának, vagy pedig
                        megszabadult.</p>
				<p>Újév táján a franciák is megszabadultak. A börtönfelügyelő az iszpravnyik elé
                        kísérte őket.</p>
				<p>- No, csavargó kutyák - mondá az iszpravnyik -, szerencsétek, hogy Petrov és
                        a többi kirdai ember, akiket kiraboltatok, nem haltak meg, és szerencsétek,
                        hogy Balanov úr szolgálatába vesz benneteket. Most takarodjatok a szemem
                        elől! Egy szolga majd odakísér benneteket Balanov úrhoz.</p>
				<p>Ez azt jelenté, hogy Mekle is megszabadult, s hogy szószólójuk lett a
                        főgazdánál és az uraságnál.</p>
				<p>A kalmük uraság palotája csakugyan kitűnt a többi jenotajevkai házak között,
                        s Mekle azt csakugyan a legszebbnek tekintheté. Nem az utcára dűlt, nem
                        házsorban állott, hanem kert közepén feküdt. Téglából a fala, égetett
                        zsindelyből a teteje, még villámhárító is a tető felett, melyet szareptai
                            herrnhuti német lakatos készített
                        remekbe.</p>
				<p>A palota egyemeletes volt, elöl oszlopos verandával, s egész homlokzata tarka
                        kőmíves cifrázatokkal felékítve. Hat vagy hét lépcső vezetett fel a
                        földszinti előcsarnokba, ahonnan a szobák és mellékhelyiségek nyíltak.</p>
				<p>A palota körül egy egész kis falu állott épületekből, amelyekben a kalmük
                        uraság cselédei, szolgálói, kozákjai, kalmükjei, halászai, lovai, tehenei és
                        kutyái laktak. Ez épületek azonban már orosz mintára mind fából voltak
                        faragva és összeállítva. Pincék és jégvermek is voltak itt-ott, mindenféle
                        módon készített halak és kaviárok raktározására s frissen tartására. Nagy
                        színek, ahol zsákokban volt felhalmozva salétrom, konyhasó és csudasó. Volt
                        egy ácstelep is, ahol hajókat, dereglyéket, csónakokat s halászócövekeket
                        fúrtak, faragtak, kalapáltak. Egyszóval Balanov telepéből kilátszott az
                        orosz uraság és a kalmük kereskedő.</p>
				<p>Az iszpravnyik szolgája ide vezeté a franciákat.</p>
				<p>A franciák valóban siralmas állapotban voltak. Tél volt, hideg, hóban kellett
                        idáig törtetniök. Mezítláb, födetlen fővel, kiéhezve, lesoványodva, gubancos
                        hajjal és szakállal, alsó fehérruha piszkos foszlányaiban, didergő testtel s
                        vacogó fogakkal vezettettek Balanov elé. Inkább ázsiai vándorcigányoknak
                        látszottak, akik most jöttek a sós pusztákról, mint európai képzett
                        iparosoknak.</p>
				<p>Balanov egy nagy földszinti teremben üldögélt és dohányzott a kandalló
                        mellett, melyben vígan pattogott az égő hasáb. Háta mögött állott egyik
                        tisztje s a mögött Mekle, a kalmük fiú. Az uraság egy korbácsot suhogtatott
                        kezében. Ezzel játszott. Kora 40-50 év között lehetett. Fekete arcszíne,
                        sűrű, tömött bajusza és szakálla világosan mutatta a kalmük eredetét.
                        Vonásaiban ravaszság és kedélyesség tükröződött.</p>
				<p>Balanov hosszasan végignézett a nyomorult franciákon. Végre lassú, némileg
                        megvető hangon így szólt hozzájuk:</p>
				<p>- Ti vagytok azok a híres iparosok? Hiszen ti csavargó koldusok vagytok!</p>
				<p>A franciák lehajták fejüket, s mellükön összetett kezekkel, alázatosan
                        hallgattak. Csak Henri szólt:</p>
				<p>- Kegyelmes úr, most koldusok vagyunk, éhesek és rongyosak és betegek. De ha
                        ruhát és munkát kapunk, kegyelmes úr elhiszi, hogy mi európai mesteremberek
                        vagyunk.</p>
				<p>- Igen, de csak németek; miért nem mentek Szareptába?</p>
				<p>- Mi nem vagyunk németek, mi franciák vagyunk, azt sem tudjuk, merre van
                        Szarepta.</p>
				<p>Balanov egy pillanatig gondolkozott.</p>
				<p>- Franciák, franciák! Miféle mesterséget tudtok?</p>
				<p>- Van köztünk egypár szabó, egypár asztalos, ács, lakatos, van egy órás is,
                        egy fegyverkovács, szíjgyártó és varga. Tudunk kötelet verni, réz- és
                        bádogosmunkát csinálni, csak műhelyünk és szerszámunk legyen.</p>
				<p>Balanov félig kétkedő, ravasz szemmel méregette őket, s korbácsát
                        suhogtatá.</p>
				<p>- Mit tudtok, mit nem tudtok, majd meglátom. Az iszpravnyiktól megvettelek
                        benneteket, s azt a munkát végezitek, amit én parancsolok. Ha meg akartok
                        szökni: belefojtatlak benneteket a sóstóba. Értitek?</p>
				<p>A franciák megijedtek. Úgy lettek eladva és megvásárolva, mint a barom.
                        Eszökbe jutott, nem jobb lett volna-e benn maradni az iszpravnyik
                        börtönében. Henri azonban feltalálta magát.</p>
				<p>- Kegyelmes úr, majd munkánk után ítéljen fölöttünk, ha majd erőnk,
                        egészségünk helyreáll. Mi nem akarunk megszökni, ha szabadon leszünk sem.
                        Minket köt az adott szó, mert mi franciák vagyunk, és katonák voltunk.</p>
				<p>- Kinek a katonái voltatok?</p>
				<p>- Mi a nagy császárnak a katonái voltunk.</p>
				<p>- Miféle nagy császár katonái? A fölséges cáré vagy a török szultáné?</p>
				<p>- Mi Napóleon katonái voltunk.</p>
				<p>- Napóleon? Miért nem mondtátok előbb? Ismertétek ti Napóleont?</p>
				<p>- Én láttam kétszer - szólt Henri -, egyszer olyan közelről, hogy csak
                        tízlépésnyire voltam tőle.</p>
				<p>- Te akkor derék fickó lehetsz - szólt Balanov, s fölkelvén a zsöllyeszékből,
                        gyöngén egyet húzott a korbáccsal Henri nyaka közé. - Ki látta még
                        közületek? - kérdezé.</p>
				<p>- Én is láttam, én is láttam! - szólt vagy öt francia. - Én Austerlitznél
                        láttam, én Moszkvánál kétszer láttam! - kiáltott föl egyik s másik.</p>
				<p>- Hát ti, nyavalyások, nem láttátok? - szólt az uraság a többi franciához,
                        akik némán maradtak.</p>
				<p>- Nekünk az Isten nem adta meg ezt a szerencsét - szólt közülök egyik.</p>
				<p>- Hát aztán milyen ember volt Napóleon? Mennyi arany meg gyémánt volt a
                        ruháján? Mekkora kardot szokott a csatába vinni? Hány lovat vitt magával?
                        Volt-e olyan magas termetű, mint én?</p>
				<p>Balanov egész tűzzel, rohamosan intézte e kérdéseket a franciákhoz. Henri
                        egészen fölvidult, magához tért, s ügyes ötlettel kizsákmányolta a kalmüknek
                        e kíváncsiságát.</p>
				<p>- Olyan magas termetű nem volt, mint a kegyelmes úr, de ő is erős volt, mint
                        az acél. Ő is olyan erős volt, mint a kegyelmes úr, és ő is úgy tudott
                        parancsolni.</p>
				<p>Balanov nagy önteltséggel hallgatta a hízelgő szavakat. Még néhány percig
                        beszélgetett a franciákkal, aztán ekként szólt hozzájuk:</p>
				<p>- Most takarodjatok ki a pitvarba, várakozzatok ottan, majd Zabdir tudtotokra
                        adja parancsolatomat!</p>
				<p>A franciák kezet csókoltak, s kimentek a pitvarba, melynek szellős, rideg
                        levegője nagy ellentétben állt mind a szoba melegével, mind az ő ruhájuk
                        épségével. Nem sokáig kellett azonban várakozniok; Zabdir, az a kalmük
                        férfiú, aki az uraság mögött állott, s aki annak egyik főtisztje volt,
                        nemsokára kijött a teremből, s vele együtt kijött Mekle is.</p>
				<p>- Kaptok egy házat - szólt Zabdir a franciákhoz -, kaptok ennivalót s estére
                        ruhát is. Az uraság kegyelmébe fogadott benneteket, legyen gondotok rá, hogy
                        nekem is kedvemben járjatok. Most menjetek Mekle után!</p>
				<p>Ezzel Mekle előrement, a franciák utána. Jó tovamentek a palotától, fák és
                        faházak közt a hóban, midőn Mekle egy faház előtt megállott, annak ajtaját
                        belökte, a házba bement, s egy öregembert és egy öregasszonyt kilökött, a
                        gúnyájukat és rongyaikat is utánuk hajította, s a franciákat oda
                        bevezette.</p>
				<p>- Ez lesz a lakástok, míg az uraság mást parancsol. Szalmát hozhattok
                        magatoknak a kazalból, onnan la, fűteni való fát találtok a ház mögött, a
                        ruhátokat majd megkapjátok, most pedig ketten jertek velem
                        takarópokrócért.</p>
				<p>Két francia elment Meklével a pokrócért, a többi rögtön nekiállt a háznak,
                        annak egyetlen nagy szobáját kitisztogatták teljesen; a szalmát, szemetet
                        kisöpörték, kidobálták; a kemencében és a katlan alatt rögtön nagy tüzeket
                        gerjesztettek, a kazalból új, tiszta szalmát hoztak be elegendő nyalábbal, s
                        midőn pokrócaik is megérkeztek, a teljes gyönyör érzetével nyújtózkodtak
                        végig a meleg szobában. Ebédre forró teát kaptak, meleg piláfot, kását
                        ürühússal, zöldséget édesen s jó kenyeret. Megállapodtak abban, hogy
                        tizenhárom év óta, mióta Franciaországot elhagyták, még oly jól nem érezték
                        magukat, mint most.</p>
				<p>Estére csakugyan kaptak új ruhát is. Bokáig érő inget, durva házivászonból,
                        de újat, tisztát s minden főre négy darabot. Szürke posztóból gyapottal
                        bélelt nadrágot, új bagariacsizmát, báránybőr mellest s birkabőrrel bélelt
                        ujjas orosz felsőkabátot derékszíjjal s fekete báránybőr süveget. Mekle
                        gondoskodott nekik ollóról és borotválkozóeszközökről, továbbá minden
                        szükséges edényről is, hogy ételüket-italukat maguk készíthessék. Pár nap
                        múlva, miután már jól felmelegedtek, tiszta, tápláló ételt és italt
                        élveztek, jót aludtak, s egy kissé kicsinosították magukat, alig ismertek
                        egymásra. Mikor pedig az urasághoz bekéredzkedtek, hogy kegyeit
                        megköszönjék, az uraság csak elbámult az ő új cselédjein, akikről most már
                        elhitte, hogy ezek bizony Napóleon katonái is lehettek. Mondott is annyit
                        Zabdirnak, mikor tőle eltávoztak:</p>
				<p>- Szerencséjükre csakugyan nem németek.</p>
				<p>A franciák munkát kértek, hogy tartozásukat leróhassák, s hálájukat
                        kimutathassák. Az uraság azzal ereszté el őket: várjanak, majd gondoskodik
                        műhelyről. Ez a gondoskodás azonban nem történt meg hamarosan. Az uraság
                        nemsokára eltávozott Jenotajevkából valamelyik ismerőséhez vagy távoli
                        birtokaira vadászni, s nem is jött meg március vége előtt. Hiába esengtek a
                        franciák munka után, Zabdir csak azzal fizette ki őket, hogy mind bolond
                        ember az, aki munkán töri a fejét, mikor anélkül is megélhet. Nem tehettek
                        egyebet, mint átengedték magukat az édes semmittevésnek s a gond nélküli
                        életnek, amitől ugyan régóta elszoktak már.</p>
				<p>Április első hetében elment a jég a Volgáról, ugyanekkor az uraság is
                        hazajött. Április közepén a franciákat fölrakták egy dereglyére, s egy
                        csomó sziget mellett elhajózva, átszállították őket az Ahtuba partjára,
                        Szelitrennojába. Innen pedig lóháton fél nap alatt elértek Tülmenköjibe,
                        Balanovnak egy kis falujába, mely a sós puszták szélén fekszik, s melyen át
                        vezet egy karavánút Orenburg és Orszk felé. Ez leendett a franciáknak
                        műhelytanyájuk.</p>
				<p>Meklének igaza volt. Itt az uruk csakugyan nem orosz volt, hanem kalmük,
                        mégpedig falujában és a pusztán oly hatalommal, mintha valóságos fejedelem
                        lett volna. Talán ama kalmük törzsfőnökök egyike volt, akik az asztraháni
                        kormányzók, a kozák hetmanok, a kerületi főnökök megvesztegetése folytán
                        rendszeres alku mellett bizonyos korlátolt fejedelmi jogokat élveznek.</p>
				<p>Balán azonban nagymérvű kereskedést is űzött. Ősszel és tavasszal több mint
                        ötszáz munkás foglalkozott zsoldjában, és részére halászattal
                        Szelitrennojától Krasznij Jarig, sőt még a Volga torkolatánál is. Mindenütt
                        pácolták, szárították, sózták, füstölték a halat, készítették a kaviárt és a
                        vizahólyagot, a volgai heringet és a szareptai balzsamot. Ezenkívül óriási
                        ménesei és juhnyájai voltak. A lovakat egyaránt szállította Nyizsnyij
                        Novgorodba és a Kaukázusba Mozdokig.</p>
				<p>Kereskedett prémbőrökkel, mindenféle sóval és dohánnyal. A sóstavakon egész
                        nyáron át dolgoztak munkásai, oroszok és kozákok. Jenotajevkán kívül
                        Vlagyimirovkában és Carjevben is voltak sóraktárai. Tülmenköjiben palotája
                        volt, palotájában háremet tartott, noha nem egészen a törökök szigorával; s
                        voltak itt gyermekei is nagy számmal, akiket valóságos oroszokká nevelt,
                        noha ő itthon még mindig ragaszkodott az ősi kalmük szokások egy részéhez -
                        életmódban, mulatságban, kegyetlenségben.</p>
				<p>A franciák számára egy nagy, hosszú épületet emeltetett itt, melynek
                        különböző rekeszei szolgáltak a franciáknak műhelyül és lakóhelyül. Minden
                        iparágra külön műhelyt rekesztetett el, s minden műhelybe maga szerezte be
                        Zabdir segítségével az illető szerszámokat. E szerszámok ugyan nem voltak
                        a legjobbak, de Balán mégis csakhamar meggyőződött arról, hogy a franciák
                        teljesen urai adott szavuknak, s azért, midőn ezek panaszkodtak szerszámaik
                        silánysága fölött, menten felülteté őket trojkákra, s elvitte Carjevba,
                        Caricinba és Szareptába, hogy ott szerezzenek be olyan szerszámokat,
                        aminőket legjobbaknak vélnek; árát ne kérdezzék.</p>
				<p>Ekként jól felszerelve, a franciák egész erővel és jókedvvel láttak a
                        munkához, s két év alatt, 1825-ben és 1826-ban roppant tömeg iparművet
                        összedolgoztak az uraságnak, ki azokat az Ahtubán leszállította Asztrahánig,
                        s fölszállította Caricinig és Dubovkáig, s nagy vásárokat ütött, és szép
                        pénzt vett be belőlük. Az első nyártól kezdve minden franciának adott
                        hetenként a teljes ellátáson és ruhán kívül 50 kopeket, amelyből a franciák
                        a második év végére már mintegy 400 rubelt gyűjtöttek és tettek félre.</p>
				<p>A jólét, a gondtalan és biztos élet s a pénz újra feltámasztotta a
                        franciákban a szabadság ingerét, a menekülés szándékát s a honvágyat:
                        visszatérni Franciaországba. Miután Meklének és Zabdirnak mind elkészítették
                        azt, amit ígértek, sőt még annál is többet, s miután Tülmenköjiben minden
                        férfit és asszonyt jó barátjukká tettek, akivel csak érintkezésbe kerültek,
                        s a franciákat mindenki jó és szelíd embereknek tartotta, megkísérelték ama
                        kérelmük előadását, hogy az uraság eressze őket szabadon.</p>
				<p>Az uraság komor képpel hallgatta meg kérelmüket, s nyers, parancsoló hangon
                        felelt:</p>
				<p>- Akkor eresztelek el benneteket, ha majd nekem tetszik! Még nem hoztatok
                        nekem hasznot. Én haszonért váltottalak ki benneteket Jenotajevkából. Eddig
                        csak a váltságdíjat, a műhely, a szerszám, a ruha árát kerestétek meg, és
                        mégis adtam nektek hetibért. Hasznot, nyereséget csak ezután várok
                        belőletek. A birkát és lovat sem azért szerzem, hogy annyit adjanak érte,
                        amennyibe nekem került. Takarodjatok munkára!</p>
				<p>A franciák hosszú orral távoztak, s aztán maguk között bizalmasan
                        tanácskoztak jövendő sorsuk felől. Mérlegelték a szökés esélyeit. Az esélyek
                        nem voltak kedvezők. Asztrahán felé nem lehetett menekülni, mert a
                        Kaszpi-tengeren vagy a Kaukázusban Európa és Ázsia legvadabb népei közé
                        jutottak volna. A menekülés csak nyugot felé volt lehetséges. Igen, de Balán
                        kocsin, lovon, hajón mindenütt nyomukban lehetett, s azt már tapasztalták,
                        hogy az orosz hatóságok előtt Balán föltétlen biztossággal keresztül tud
                        vinni mindent. Elhatározták tehát, hogy pár évig még maradnak, s valamely
                        kedvező alkalomra várakoznak. Addig is azonban biztosítaniok kell az uraság
                        kegyeit.</p>
				<p>Újra bekéredzkedtek az urasághoz. Henri volt, mint mindig, a szónok.</p>
				<p>- Kegyelmes úr jótéteményét, hogy bennünket a nyomortól és haláltól
                        megmentett, lelkünkből megköszönjük, és meg is akarjuk hálálni. De mi magunk
                        mégis kevés hasznot tudunk hajtani a kegyelmes úrnak, ha pedig meghalunk
                        vagy megbetegszünk, csak terhére leszünk. De ha kegyelmes úr fiatal
                        gyerekeket hozatna a falvakból és városokból, azokat megtanítanánk a magunk
                        tudományára, s akkor kétszeres-háromszoros erővel dolgozva,
                        kétszeres-háromszoros hasznot hajtanánk.</p>
				<p>A kalmük uraság képe felvidult. Ez még nem jutott eszébe. Pedig olyan világos
                        volt.</p>
				<p>- Hozatok nektek gyerekeket.</p>
				<p>- Köszönjük, kegyelmes úr. Lehet-e majd két esztendő múlva szabadságért
                        könyörögnünk?</p>
				<p>- Ami egy nap múlva lészen eljövendő, arról beszéljünk egy nap múlva; ami
                        pedig két esztendő múlva lészen eljövendő, arról beszéljünk két esztendő
                        múlva. Többé nekem a szabadon bocsátást elő ne hozzátok, mert
                        megkorbácsoltatlak benneteket! Zabdir - kiáltott a tiszthez -, ezek az ebek
                        két napig nem kapnak ivóvizet! Legyen rá gondod!</p>
				<p>Valódi harag vagy csak rémítés volt-e az uraság szigora, azt a franciák nem
                        tudták. Annyi bizonyos volt, hogy Balanov a kapzsiság mellett, mely a
                        franciák helyzetének kizsákmányolására ösztönzé, nemegyszer jóindulatot is
                        tanúsított irántuk. Ezúttal azonban a büntetés végrehajtása megkezdődött. A
                        vízhiány pedig éppen itt, a sós puszták szélén borzasztó büntetés. Ott, ahol
                        a levegő is, melyet beszívnak, sóval van tele, ahol az ivóvízre éppen ezért
                        kétszeres a szükség, ott a szomjúság kínja előbb beáll s égetőbb, mint
                        másutt. Szerencséjükre azonban a második huszonnégy órai büntetést mind
                        Zabdir, mind az uraság - elengedte.</p>
				<p>S mégis belátták a franciák, hogy az uraság kapzsisága miatt rendes
                        úton-módon nincs menekvésük. Nincs mindaddig, míg el nem gyengülnek, ki nem
                        öregednek a munkából. Akkor pedig minek az élet, ha annak erejét
                        szolgaságban, öregségét a kegyelemkenyér gyalázatában vagy tán nyomorban
                        kell eltölteni? Szomorú napok után szomorú esték és éjszakák borultak a
                        franciákra, mikor mindezt meggondolták, s mikor a honvágy, a szép
                        Franciaország utáni sóvárgás eltölté szívöket, s midőn másrészről a
                        képzelet túlzó vonásokban, rémletes arányokban festé előttük azt a sorsot,
                        mely ugyan európai szabad emberhez nem méltó, a nagy császár katonájához
                        szégyenletes, de amely Balanov szeszélyei ellenére mégiscsak sokkal jobban
                        tűrhető, mint a petropavlovszki bánya vagy az orenburgi dologház vagy a
                        Beteg-szigetbeli vademberélet.</p>
				<p>Ez is eszükbe jutott lassankint a franciáknak. S aztán volt egy körülmény,
                        mely nyugalmukat visszaadta, sőt vidámságot is szerzett nekik. Balanov
                        csakugyan hozott vagy tizenöt orosz kozák kölyket valahonnan, akiket aztán
                        beállított a franciák szolgálatába tanoncnak. Sok mulatság forrása volt
                        ezeknek az orosz fiúknak az ostobasága. De a franciák szívesen vesződtek
                        velük, örömmel oktatták, némi elégtétel érzetével tanítgatták őket. E fiúk
                        voltak azok, akik szolgái lévén a szolgáknak, időnként azon édes csalódásba
                        ringatták a franciákat, hogy ők is fölebbvalói, ők is urai valakinek.</p>
				<p>Telt az idő, múltak a hónapok; az orosz és kozák fiúk, egypár kivételével,
                        tanulékonynak bizonyultak, szaporodott az árukészlet, s Balanovnak
                        kilátása volt arra, hogy kettős hasznot is tud húzni lassanként a
                        franciákból. Újra eltelt két esztendő anélkül, hogy a franciák csak néhány
                        napra is kitették volna lábukat Tülmenköjiből. Most már vásárra sem
                        eresztették őket.</p>
				<p>De azért folyton a szabaduláson járt az eszük. Száz tervet kovácsoltak, száz
                        tervben megállapodtak, száz eséllyel számoltak, de a százegyedik esély,
                        amely eszükbe jutott, mégis visszatartá őket a szökéstől. Fülükbe jutott az
                        is, hogy Oroszország és Törökország között kiütött a háború, ami egyáltalán
                        nem tette ajánlatossá a szökés kísérletét.</p>
			</div>
			<div type="chapter">
				<head>ÚJABB BUJDOSÁS</head>
				<head>MUSSZA NUKHÁR BEJ EGY FRANCIA MEGNŐSÜL, ÉS ÁZSIÁBAN MARAD MEGALKUVÁS A
                        CSERKESZEKKEL A SÓS PUSZTÁKON VALAHÁRA A TENGERHEZ ÉRNEK KARASZOR BÉG MEGINT
                        CSAK RABSZOLGÁKKÁ VÁLNAK</head>
				<p>AZ 1830-ik év tavaszán egy kaukázusi cserkesz főúr, Mussza Nukhár bej
                        látogatta meg valami célból Balánt a tülmenköji palotában. Ott időzött
                        heteken és hónapokon át. Gyakran benézett a műhelyekbe is, és gyakran
                        elbeszélgetett egyről-másról a franciákkal. Ekként megtudta, hogy a franciák
                        európai emberek és menekülők. Egy alkalommal ezt a kérdést intézte
                        hozzájuk:</p>
				<p>- Nem szeretnétek ti hazamenni a magatok országába?</p>
				<p>- Szeretnénk bizony, de nem rajtunk áll, nekünk itt kell dolgoznunk az uraság
                        részére.</p>
				<p>- Hm, ilyen szolgákat, akik pénzt keresnek az uraknak, magam is szerettem
                        volna az én váramban.</p>
				<p>Néhány nap múlva Nukhár bej újra előhozta a menekülést.</p>
				<p>- Ha az uraságtól elkéredzkedtek Csornij Jarba vagy Caricinba, én meg tudlak
                        benneteket szabadítani, vagy jobb szolgálatot tudok szerezni.</p>
				<p>- Ó, kegyelmes úr, nem érdemeljük mi tőled ezt a nagy szívességet!</p>
				<p>E szavakat Henri mondta, de azért a franciák, mikor a cserkesz magukra hagyta
                        őket, mégis komolyan megtanácskozták szavait. Elhatározták, hogy kellő
                        óvatossággal tárgyalásba bocsátkoznak vele, ha biztos lehetőséget mutat és
                        ajánl a menekülésre.</p>
				<p>Pár nap múlva megint náluk volt a cserkesz, s megint előhozta a
                        menekülést.</p>
				<p>- Kegyes úr - mondá Henri -, mivel akarod te, hogy mi megérdemeljük az
                        általad való szabadulást?</p>
				<p>- Ha van pénzetek: fizettek nekem ezer rubelt: ha pedig nincs pénzetek: akkor
                        dolgoztok nekem ugyanannyit.</p>
				<p>- Talán van annyi pénzünk, de hogy és merre tudnál bennünket megszabadítani?
                        Mi Törökország felé akarunk hazamenni.</p>
				<p>- Az az én gondom, a fizetés pedig a ti gondotok. Ha városba jöttök, én onnan
                        elviszlek benneteket a Fekete-tengerre, s onnan török hajón elmehettek
                        Sztambulba.</p>
				<p>- Ha téged, kegyes úr, meg nem sértünk, azt kérdezzük: mi dolgod van néked a
                        mi megszabadításunkon kívül a Fekete-tengernél?</p>
				<p>- Oktalan állatok! Az oroszok bejöttek a falumba, és beültek a váramba, én
                        pedig megalkudtam velük, hogy három évig nem megyek haza, de három év múlva
                        hazamegyek, s akkor falumat és váramat visszaadják. Három évig pedig csak
                        nem lehetek Tülmenköjiben!</p>
				<p>A franciák újra meg újra tanácskoztak. Sorsuk nem volt rossz, noha nem voltak
                        szabad emberek. Étel, ital, hajlék, ruházat, munka és egy kis pénzecske is
                        mindig biztosan megvolt számukra; legalább addig, míg öregség vagy betegség
                        miatt el nem gyengülnek. Mi sors vár aztán reájuk: nem lehetett elgondolni.
                        Szűnik-e egykor a kalmük uraság kapzsisága, hajlandó lesz-e egykor nekik a
                        szabadságot visszaadni - erre senki se adhatott feleletet.</p>
				<p>Annyi bizonyosnak látszott, hogy minél több hasznot hajtanak neki, annál
                        nehezebb és kockázatosabb előtte a szabadulást csak föl is említeni. A
                        szökés pedig sehogy se látszott célszerűnek.</p>
				<p>- Én pedig - szólt Henri egy éjszakán, midőn a menekülésről tanácskoztak -,
                        én pedig, barátaim, itt nem maradok. Akár eljutok Franciaországba, akár nem,
                        én innen eltávozom. Mikor és miként távozom, azt magam sem mondhatom meg. De
                        bár újra át kelljen élnem az eddigi szenvedéseket, én újra nekimegyek a
                        világnak. Ha bizonyos volnék is a halálról, még akkor is. Most már
                        negyvenéves vagyok, a hazámban akarok meghalni. Meglehet, Harvey és a
                        többiek már otthon vannak. Szegény Monteau, ha nem hallgatunk rá, talán már
                        mi is otthon volnánk.</p>
				<p>E sóhaj volt az, ami már talán százszor kiröppent a kis társaság szívéből. S
                        mégis a többi francia éppen nem látszott oly elhatározottnak, mint Henri,
                        akit pedig hallgatólagos megegyezéssel vezetőjüknek tekintettek. Azonban
                        mint oly gyakran, most is egy külső körülmény sietteté elhatározásukat.</p>
				<p>Meg kell jegyezni, hogy két társuk időközben elhalt. Valami veszedelmes,
                        ismeretlen láz támadta meg őket Tülmenköjiben, s gyógyításuk nem vezetett
                        eredményre. Sírva, zokogva kísérték ki őket a pusztára, ahol a kalmükök
                        temetője mellett helyezték őket föld alá, díszesen faragott két kereszttel
                        díszítvén föl a két sírhalmot, melyet a franciák sohasem láttak többé, s
                        melyről ott, Franciaországban az elhagyott rokonok és ismerősök még csak
                        sejtelemmel sem bírtak soha.</p>
				<p>A második temetés után egyik társuk kijelenté, hogy ő sohase megy el e
                        vidékről, nem kockáztatja többé az életét, nyugalmát és jólétét. Ő itt
                        marad, és meg fog nősülni.</p>
				<p>E kijelentés alig pár nappal azelőtt történt, hogy Nukhár bej Tülmenköjibe
                        érkezett. E kijelentésre különben a legfőbb okot az szolgáltatá, hogy a
                        francia nagyon mélyen talált egy kalmük leány szeme közé nézni, aki a
                        palotában az uraság egyik elsőrangú nejének volt szolgálója, s kinek szülői
                        Asztrahántól délre, a Kaszpi-tenger partján, Szinszkilinszkiben laktak, s
                        akit neje kérelmére Balán néhány paripán vett meg vagy cserélt be
                        szüleitől.</p>
				<p>A francia bekéredzkedett az urasághoz, s előadta alázatos kérelmét, amely
                        abból állt, hogy az uraság engedje meg a kalmük leány feleségül vételét.</p>
				<p>Az uraság láthatólag jókedvvel, mosolyogva hallotta a francia komoly
                        szavait.</p>
				<p>- Hát aztán, ha feleséged lesz, hogyan hurcolod magaddal, ha egyszer
                        megszabadítanálak?</p>
				<p>- Sehogy se, kegyelmes úr, itt maradok Tülmenköjiben.</p>
				<p>- Azt ugyan okosan határoztad el, mert ha el nem határoztad volna, akkor is
                        csak itt kellene maradnod. Hanem hát mid van neked, mit adsz a leányért?</p>
				<p>A francia nem egészen fogta föl a kérdést, s azért csak annyit felelt:</p>
				<p>- Mit adnék mást? Magamat adom.</p>
				<p>Az uraság elkacagta magát, aztán azt felelte:</p>
				<p>- Ilyen ökrök vagytok ti, európai szolgák! Hiszen az a lány nekem szolgálóm,
                        az apjának pedig lánya. Mivel váltod ki tőlem, s mivel veszed meg az
                        apjától?</p>
				<p>A francia előtt furcsa színben kezdett mutatkozni a világ. Most értette csak
                        meg, hogyan kell feleséget szerezni, ha a kalmük lányok közül akar
                        választani. De miután az uraságnak jókedve volt, egész bátorsággal
                        felelt:</p>
				<p>- Kegyelmes urat megkérem, hogy engedje el a váltságdíjat, s adjon nekem és
                        feleségemnek egy kis faházat és egy kis szabadságot, a pénzemet pedig
                        kétfelé osztom, s aztán 60 rubelt adok a lány apjának, a másik 60 rubelen
                        pedig veszek a lánynak ajándékot.</p>
				<p>- Hát magadnak mi marad aztán?</p>
				<p>- Nekem pedig megmarad a lány.</p>
				<p>Az uraság újra elkacagta magát. Nagyon megtetszett neki a francia furcsa
                        beszéde.</p>
				<p>- Jól van. A rubeledet tartsd meg, a leányt neked ajándékozom. Apjának adtam
                        már érte négy lovat, most még adok ötven juhot és egy hálót, elviheted neki
                        magad, majd Mekle elvezet Szinszkilinszkibe.</p>
				<p>A francia nagy hálálkodással csókolt kezet az uraságnak, s megköszönte a nagy
                        kegyességet, a sok ajándékot meg a kalmük leányt. És rövid idő, néhány nap
                        múlva a lányt lepellel, fátyollal végigtakarva csakugyan átadták a
                        franciának feleségül, s az uraság csakugyan adott az új párnak egy rossz
                        faházat, néhány juhot, egy sánta tevét, nagy nyaláb zöldséget s többféle
                        apró háztartási cikket. Az úrnő pedig gazdagon ellátta az új menyecskét
                        aranypénzzel, papuccsal, hajfésűvel s egypár szép sállal. A francia nem
                        győzött eléggé dicsekedni, hogy ő mily boldog és megelégedett ember, s neki
                        bizony esze ágában sincs Franciaországba elindulni.</p>
				<p>Társai örültek a jó szerencsén, de legjobban mégiscsak arra terjedt ki a
                        figyelmük, hogy az uraság minden vonakodás és aggály nélkül teljes
                        szabadságot engedett társuknak mind nősülés előtt, mind nősülés után -
                        szabadon menni a szomszéd városokba, sőt még Asztrahánba is,
                        Szinszkilinszkit nem is említve, amely pedig Tülmenköjitől tíznapi
                        járóföldre fekszik, úgyhogy a francia éppen egy hónapig volt távol, mikor
                        jegyesének szülőit meglátogatta. Gondolták, hogy a nősülés ürügye alatt ők
                        is hasonló szabadságot kaphatnának.</p>
				<p>Mikor efölött tanakodtak, éppen akkor jött Mussza Nukhár bej ajánlata. Ez
                        ajánlat elfogadása mellett több ok szólt, mint ellene. Azt belátták
                        lassanként, hogy Nukhár a vendégszeretet örve alatt meg akarja ugyan csalni
                        Balán uraságot, de nem egyéb célból, mint hogy a franciák pénzén magának jó
                        üzletet csináljon. Pénzük volt vagy 1500 rubel; ha ezer rubellal
                        Törökországba jutnak, onnan már teljes biztonsággal folytathatják útjokat,
                        miután ott már francia hatóságokat is találhatnak. A legrosszabb esetben
                        pénzük ugyan elfogy, de közelebb jutnak Európához, s a török - így hitték -
                        elvégre mégsem oly vad és embertelen, mint az orosz hatóságok.</p>
				<p>Bementek az urasághoz. Henri nagy komolyság színlelésével adta elő a kis
                        társaság kérelmét.</p>
				<p>- Kegyelmes úr, a mi társunk boldogságát napról napra szemlélve,
                        elhatároztuk, hogy mi is megnősülünk, s végképp itt maradunk a kegyelmes úr
                        szolgálatában. Mi már annyit szenvedtünk, hogy bizony megkívántuk a
                        nyugodalmat, s nem is merjük, de nem is akarjuk többé a szabadulás
                        kérelmével a kegyelmes úr haragját fölgerjeszteni, sőt inkább hálás szívvel
                        ismerjük el, hogy olyan jó dolgunk, mint itt van, még sohasem volt, ezért
                        esedezünk tehát, engedje meg a kegyelmes úr, hogy mi a városba mehessünk,
                        egy kis ajándéknakvalót vásároljunk, s aztán mindegyikünk, ki-ki a maga
                        ízlése szerint, itt a környékben lányok után nézhessen. Mindegy nekünk, akár
                        kalmük, akár kozák, akár tatár lesz, csak legyen.</p>
				<p>Az uraság semmi rosszat nem sejtve, könnyedén beleegyezett az elhatározásba,
                        sőt tíz-tíz rubelt is ajándékozott fejenként a franciáknak.</p>
				<p>- Aztán hova akartok menni bevásárolni? - kérdezé.</p>
				<p>- Caricinba, ha kegyelmes úr megengedi.</p>
				<p>Az uraság nem gyanított semmi rosszat. Természetesnek találta a franciák
                        elhatározását. Csak annyit jegyezett meg:</p>
				<p>- Augusztus elsején itthon legyetek a lovakkal együtt!</p>
				<p>Mikor e beszélgetés történt, akkor július tizedike volt. Tehát az uraság
                        teljes három hetet engedett a kirándulásra.</p>
				<p>Még aznap készülődtek a franciák. Apróbb szerszámaikat összerakták, zsebre
                        tették, minden ruhájukat magukra öltötték, vagy málhának kötözték,
                        tarisznyákba elegendő élelmiszert készítettek; Nukhárnak megmondták, hogy
                        ha lehet, négy nap alatt Csornyij Jarban, ha pedig ide nem lehet menni,
                        nyolc nap alatt mindenesetre Caricinban lesznek, aztán másnap kora
                        hajnalban tizenketten lóháton útnak indultak Szaszkalszkoja felé.</p>
				<p>Voltak pedig a franciák tizenegyen, miután nős társuk nem ment velük, akitől,
                        hogy feltűnést ne keltsenek, el sem búcsúztak. Hanem tizenkettediknek egy
                        kalmük ment velük, Zadbir bizalmas embere, állítólag útmutatás céljából, de
                        valószínűleg felügyelet végett. Annyit azonban a kalmük is tudott, hogy a
                        franciák nősülni akarnak.</p>
				<p>Az utazás lassabban ment, mint a franciák gondolták. A nappal iszonyú hőséget
                        árasztott, a lovakról lépésben is foszlott a tajték, s a kalmük
                        lépten-nyomon megállott hol legeltetni, hol a lovakat az Ahtubába hűselés
                        végett s legyek ellen beállítani. Csak harmadnap estére értek el Bolkhuniba,
                        ahol az Ahtuba partján, egy különálló kabakban éjjeli szállást vettek.</p>
				<p>A kabakban nagy társaság volt együtt. Csikósok, juhászok, halászó kozákok,
                        sómosó munkások, keresztyének és mohamedánok, oroszok és kalmükök vegyesen.
                        Az egyik vutkit ivott, a másik hideg vizet, a harmadik erjesztett tejet;
                        beszélgetett valamennyi összevissza, nagy zsivajjal.</p>
				<p>A franciák belekeveredtek a társaságba, hogy helyismereteiket szaporíthassák.
                        A kalmüköt, aki felügyelőjük volt, hárman vagy négyen körülvették;
                        beszéddel, kávéval és dohánnyal tartották, a többi pedig ezalatt a
                        vendégekkel társalgott. Henri megtudta azt, hogy innen az Ahtubán s néhány
                        mellékfolyóágon át, a Volgán átúsztatva, pár óra alatt Csornyij Jarba lehet
                        jutni.</p>
				<p>Megtudta azt is, hogy északkeletre, csak egynapi járóföldre fekszik a
                        Baszkuncsak-tó, a legnagyobb sóstó - ilyen csak a sós pusztákon található
                        -, melynek vize olyan, mint a tengervíz, nyáron sem apad ki soha, s melynek
                        környékén, a sztanyicá-kon éppen most űzik
                        legjobban a sószerzés és -rakodás munkáját.</p>
				<p>Reggel korán azt mondá Henri a kalmüknek:</p>
				<p>- Tudod-e, hogy mi lányt akarunk venni, s most lányokat keresünk?</p>
				<p>- Tudom, megmondta Zabdir, a főgazda.</p>
				<p>- No, hát mi most elmegyünk a baszkuncsaki sótelepekhez, és ott leszünk
                        harmadnapig, mert azt halljuk, ott most sok lány van a tanyákon.</p>
				<p>- De Zabdir nekem azt parancsolta, hogy titeket Caricinba kísérjelek, és az
                        úton el ne hagyjalak.</p>
				<p>- Hiszen megjövünk mi holnapután, s aztán megyünk Caricinba.</p>
				<p>- Jól van, hanem én is veletek megyek, mert Zabdir azt parancsolta.</p>
				<p>- Ahogy akarod. Ha velünk jössz: annál jobb! Ha velünk nem jössz, adunk tíz
                        rubelt, hogy addig, míg mi visszajövünk, legyen költőpénzed a kabakban.</p>
				<p>A kalmük meggondolta a dolgot. Ő három nap alatt két rubellel is urasan
                        megél, nyolc rubel pedig megmarad ingyen.</p>
				<p>- No, csak menjetek, én itt maradok, mert nagy meleg van, holnapután estére
                        itt legyetek, de leányt ne hozzatok, mert Zabdir azt nem parancsolta; addig
                        én alszom a padláson.</p>
				<p>A franciák ezt akarták. Rögtön felkészültek, a kalmüktől elbúcsúztak, a tíz
                        rubelt nekiadták, néhány darab ruhát szándékosan ott hagytak, s aztán
                        lóháton Bolkhuniba mentek.</p>
				<p>Ez a városka az Ahtubának egy nagy hajlásában fekszik. A várostól egy
                        órányira, észak felé van a gázló, ahol a folyamokon Csornyij Jarba szoktak
                        menni. A franciák megtalálták a gázlót, szerencsésen átmentek a folyamokon,
                        s délután négy órára, tehát csakugyan a negyedik napon Csornyij Jarba értek.
                        Nukhár bej csakhamar megtalálta őket egy városvégi vendéglőben.</p>
				<p>Az alku a cserkesszel újra megerősíttetett, s a franciák másnap Nukhár
                        vezetése mellett útnak indultak nyugoti irányban, Szadovaja felé. A kalmük
                        várakozhatott rájuk a bolkhuni kabakban.</p>
				<p>Nukhár két cserkesz lovásszal s négy lóval volt. A vezeték ló sátorhoz
                        szükséges eszközöket, karókat, szöveteket, vasszegeket, szőnyegeket
                        szállított. Az egyik cserkesz belső szolgája volt Nukhár bejnek, s másik
                        pedig az élelmiszerekre ügyelt fel, amit zsákban keresztbe téve magával
                        hurcolt a lóháton. Nukhár bej egész készülettel utazott, mint ahogy a
                        cserkesz, kalmük, tatár, kozák uraságok szoktak, ha hosszú útra
                        indulnak.</p>
				<p>A franciák felette könnyű készlettel utaztak: ruhájuk ugyan volt elegendő, de
                        élelmiszerük alig pár napra, Nukhár azonban megvigasztalta őket, hogy az
                        úton kapnak pénzért ennivalót.</p>
				<p>Útjuk, alig hagyták el Csornyij Jart, mindjárt kétfelé ágazott. Mindkettő a
                        pusztán vitt keresztül, de az egyik pár mérfölddel rövidebb volt, mint a
                        másik. A rövidebbet száraz időben, a hosszabbat esős évszakban szokták
                        használni. Ámbár most szárazság uralkodott, Nukhár mégis a hosszabb utat
                        választotta. Mint mondá, Balán kalmükjei erre bizonyosan nem követik.</p>
				<p>Egész napon nem értek sem falut, sem várost, hanem néhány sátoralja nogaj
                        tatárral, kik barmokat őriztek, délután 4-5 óra tájban találkoztak. Itt
                        lovaikat megitatták, s a franciák néhány kézi fegyvert is vásároltak a
                        tatárok nagy bámulatára, akik el nem tudták gondolni, miként indulhat útnak
                        ennyi ember fegyver nélkül.</p>
				<p>Az éjszakát a pusztán töltötték. Nukhár bej sátor alatt, cserkeszei és a
                        franciák pedig szabad ég alatt. Lovaikat egész éjjel vezetéken kellett
                        legeltetni, mert kötelük nem volt, hogy kipányvázhatták volna őket. A
                        franciák mégis nyugodtan töltötték mind a nappalt, mind az éjszakát, csak az
                        esett nehezükre, hogy ivóvizük meglehetősen sós volt.</p>
				<p>Másnap, mint az előző napon is, újra megtettek mintegy 35-40 versztnyi utat.
                        Néhány sóstavat átgázolva és kikerülve, végre kiértek a pusztából, s estére
                        elérték Szadovaját, amely félig kozák, félig tatár városka, s amely már
                        hegyes és erdős vidéken fekszik.</p>
				<p>Innentől kezdve minden különös baleset vagy kaland nélkül tíz napig utaztak
                        egyfolytában, mindig dél felé, s hátra hagytak vagy kétszáz versztnyi utat.
                        Pryutnaja mellett egy nagy tavon kellett átgázolniok, melynek közepén egy
                        buja fűvel benőtt szigeten vezetett útjok. Miután lovaik a tíznapi útban a
                        gyér és aszú fű miatt igen lesoványodtak és elerőtlenedtek, itt, e szigeten
                        tartottak kétnapi pihenőt. Egy lovuk mégis beleveszett az iszapba, úgyhogy
                        egy francia kénytelen volt egyik erősebb lovon másik társa mellé ülni, hogy
                        továbbmehessenek. Egy tanyán a kozákoktól vettek egy lovat 12 rubelért, s
                        augusztus elejére elérték Derbetovszkoját, egy folyóparti kozák
                        városkát.</p>
				<p>Itt megváltoztatták útjuk irányát. Letértek a dél felé vezető járt útról, s
                        nyugotra fordultak félig dombos, félig puszta vidéken, itt-ott ligetes
                        dombokon, homokbuckákon, úttalan utakon. Nukhár bejnek és legényeinek
                        csodálatos helyismerettel és tájösztönnel kellett bírniok, hogy e lakatlan
                        vidéken el nem tévedtek.</p>
				<p>Háromnapi bolyongás után végre a Manics folyóhoz értek, melyen egy
                        mellékfolyó beömlésénél gázlót találván, szerencsésen átgázoltak. A
                        következő napon egy kozák városba, Medvieszjébe értek, ahol egy sajátos
                        balesetet alig tudtak kikerülni.</p>
				<p>Midőn ugyanis a városon átlovagoltak, hogy a város nyugati oldalán fekvő
                        szállóhelyen megtelepedjenek, egy kozák legény rúgtatott utánuk azzal a
                        paranccsal, hogy menten siessenek a kormányzó úr elé. Nukhár némileg meg
                        volt lepve, a franciák pedig megijedve, noha Nukhár tudni látszott, hogy
                        Medvieszjében nem székel kormányzó.</p>
				<p>Mindamellett ő megfordítá lovát, egyik cserkesz legénynek megparancsolta,
                        hogy a franciákat kísérje a szállóhelyre, ő pedig másik legényével ment a
                        kozák után.</p>
				<p>Egy óra múlva visszajött. Elmondá, hogy a sztavropoli kormányzó segédje van
                        ott valamely hivatalos körút alkalmával, s hogy tőle útlevelet és
                        igazolványt kért mind maga, mind a franciák felől, mire ő saját igazolványát
                        felmutatta, de a franciákról nem tudott felmutatni, azonban őket szolgáinak
                        vallotta, s vett is róluk levelet mint szolgáiról száz rubelért. Mussza
                        Nukhár bej valóban meg is mutatta az újdonatúj menlevelet, s a franciák még
                        meg is köszönték szívességét és bölcsességét, mikor neki a száz rubelt
                        megtérítették.</p>
				<p>Innen hegyes, erdős, szakadékos vidéken utaztak pár napig, míg elértek a
                        Kubán folyó partjára, mely mellől aztán egy héten át nem is távoztak el.
                        Szeptember huszadikra elérték Ivanovszkaját, s itt letérve a főútról s
                        elhagyva a Kubán partját is, öt nap múlva a Fekete-tengerhez jutottak
                        Anapába.</p>
				<p>A franciák örömét nem lehetett leírni, midőn a szabad tengert dombos útjuk
                        magaslatáról először megpillantották. A szabad tengert, melynek nem volt
                        határa, mely elért Franciaországig, melyen nem voltak bányák, orosz
                        hatóságok, dologházak és rabló kalmükök, s melyről azt hitték, hogy az többé
                        nem hoz rájuk szenvedést és nélkülözést, hanem hullámain szabadon elringatja
                        őket Franciaországig. Nem voltak még szabadok, még orosz földön álltak, még
                        kezében voltak a balsorsnak, mégis a sötétlő tengernek puszta látása már
                        megdobogtatta a bujdosók szívét. Hogyan, hiszen tíz éve már, mióta csak a
                        petropavlovszki bányából megszabadultak, s e tíz év alatt több mint
                        háromezer versztnyi úton át mennyit kellett szenvedniök, hányszor akartak
                        megválni a megunt, megvetett, nyomorult élettől, s hány szerető bajtársat
                        kellett elhagyniok, eltemetniök bányákban, sivatagon, ember nem lakta rideg
                        pusztaságokon!</p>
				<p>Lovaikat megállították, s könnyes szemmel bámulták a tenger végtelenét.
                        Nukhár bej meg nem foghatá ez érzékenységet, s kemény hangon rájuk
                        rivallt:</p>
				<p>- Mit bámultok, barmok, sohase hallottátok hírét a tengernek?</p>
				<p>Keserű érzés gyűlt a franciák szívébe e durva hangra. E hang eszükbe juttatá,
                        hogy még mindig Keleten vannak, és ellenséges ország rabjai, ahol erőszak,
                        cselszövény és durvaság uralkodik a lelkeken, s ahol az emberbaráti nemes
                        érzület oly ritkán található. Mit éreztek volna, ha sejthetik, hogy a durva
                        idegen mi sorsot készített számukra!</p>
				<p>Anapában egy napot töltöttek. E napon Nukhár bejt csak egyszer látták, s
                        akkor is csak egy pillanatra. A két cserkesz azonban mindig mellettük volt,
                        míg uruk oly nagyon elfoglalva látszott lenni.</p>
				<p>Másnap korán reggel Nukhár bej felszólította a franciákat, hogy gyorsan
                        üljenek lóra, mert tovább kell menniük. A franciák meglepetve néztek
                        egymásra, s szemükkel mintegy kérdezték egymástól: vajon
                        engedelmeskedjenek-e? Ők azt hitték: Anapában hajóra fognak szállni. Henri
                        végre azt kérdé a cserkesztől:</p>
				<p>- Kegyes úr, miért kell innen elmennünk? Mi azt hittük, hogy itt hajóra
                        fogunk szállni, amely bennünket továbbszállít.</p>
				<p>- Igen, hajóra ültök, de nem itt. A hajó, mely benneteket Oroszországból
                        megszabadít, a gelendzsiki kikötőben vár rátok, oda kell mennünk.
                        Készüljetek gyorsan!</p>
				<p>A franciák lóra ültek. Az igazat megvallva, valóságos, kézzelfogható okuk még
                        nem volt Mussza Nukhár bej becsületességében kételkedni. Valami kellemetlen
                        előérzet mégis erőt vett rajtuk, mintha a bej nem egészen jó szándékkal
                        volna irántuk, s valami meglepetésen törné a fejét. Fel nem foghatták, miért
                        jöttek ők Anapába, miért késtek ott egy napig, miért volt Nukhár ott úgy
                        elfoglalva, miért titkolta előttük elfoglaltságát, ha ott nem akartak vagy
                        nem lehetett hajóra szállni.</p>
				<p>Azonban útnak indultak. A városon kívül egy lovas csatlakozott hozzájuk.
                        Ruhája cserkesz, s beszéde is cserkesz volt. Semmi kétség sem lehetett az
                        iránt, hogy az új lovas egyetértésben van Nukhár bejjel. Egy francia meg is
                        kérdé az egyik cserkeszt:</p>
				<p>- Mit keres ez az ember itt köztünk?</p>
				<p>- A bej Anapából nem tudja az utat, ez a kalauz.</p>
				<p>E feleletben meg kellett nyugodni. Annál is inkább, mert az út hol a
                        tengerparton vezetett le, hol a hegyek, szirtek, hasadékok között
                        tévedezett. Mintha csak kerülni kellett volna az egyenes és rendes, járt
                        utat, vagy tán ilyen út nem is létezett. Másnap estefelé csakugyan
                        Gelendzsikbe értek, egy, a tengerhez egy óra járásnyira fekvő városkába,
                        ahol azonban nem állapodtak meg, hanem egyenesen lementek a kikötőbe.</p>
				<p>A kikötő partján egy csomó sátor és kunyhó állott, látszólag halászok sátrai
                        és kunyhói. Apróbb-nagyobb hajó, csónak és bárka állott a kikötőben bevont
                        vitorlákkal, horgonyokon. Beljebb, a kikötő torkolatánál, csaknem a nyílt
                        tengeren egy nagyobb hajó horgonyzott egy nagyobb és egy kisebb árbocfával.
                        Világos színe, sajátságos farazata, evezőpadjai mutatták, hogy a hajó nem
                        európai, s a Földközi-tenger hajóihoz - legalábbis külsőleg - nemigen
                        hasonlít.</p>
				<p>Nukhár bej odaszólt a franciákhoz, kinyújtott kezével a hajóra mutatva:</p>
				<p>- Látjátok azt a hajót? Az fog benneteket elvinni Európába.</p>
				<p>A cserkesz, aki kalauzul szolgált, övéről leoldott egy hosszú, fehér sálat,
                        felköté azt puskája végére, s puskáját magasra tartva, zászlóként lobogtatá
                        azt a tengerben elmerülő napnak hanyatló fényénél. Kevés időre aztán a
                        hajóról öt férfi szállt egy nagyobb csónakba, négyen evezőt ragadtak, s
                        negyedóra múlva a csónak a parthoz ütődött. Erőteljes, öreg, török férfi
                        szállt ki a csónakból.</p>
				<p>A férfi papucsba, világos színű, bő török nadrágba, arannyal hímzett és
                        csaknem földig érő kék, drága prémes kaftánba volt öltözve, nagy, fehér
                        turbánnal a fején. Sárga selyemövéből egy késnek s néhány pisztolynak
                        gyönggyel és türkizzel kirakott agya látszott ki. Amint a csónakból
                        kilépett, Nukhár bej is leszállott lováról, s a kantárt egyik legényének
                        dobta oda.</p>
				<p>A két férfi törökösen üdvözlé egymást, s a társaságtól egy kissé eltávozva,
                        halkan beszélgetett egymással. A beszélgetés alatt Nukhár bej elővett egy
                        írást, s a török azt figyelemmel megtekinté.</p>
				<p>Az irat végigolvasása közben a török néhányszor a franciákra s ugyanannyiszor
                        Nukhárra tekintett. Az irat olvasása után visszanyújtá azt szó nélkül
                        Nukhárnak, aztán mindketten odamentek a franciákhoz. Nukhár így szólt
                        hozzájuk:</p>
				<p>- Íme, előttetek áll a derék és hatalmas Karaszor bég, aki titeket
                        Oroszországból megszabadít, és elvisz Törökországba, a dicső török
                        szultánnak birodalmába. Legyetek szófogadók, mint a gyermekek, és
                        engedelmesek, mint a szolgák. Én titeket nem vihetlek tovább, tehát átadlak
                        benneteket az ő kegyelmébe.</p>
				<p>A franciáknak nemigen tűnt föl e sajátságos bemutatás, mely nagyon kevésbé
                        különbözött azon eljárástól, amellyel rabszolgáját egyik úr átadja a
                        másiknak. De tülmenköji tartózkodásuk alatt fülük eléggé hozzászokott a
                        hasonló beszédmódhoz, azt hitték, Keleten ez már így szokás. Nem gyanítottak
                        semmi rosszat.</p>
				<p>A török uraság odafordult a franciák felé.</p>
				<p>- Szolgái vagytok ti a derék és tiszteletreméltó Mussza Nukhár bejnek, az én
                        szeretett vendégemnek?</p>
				<p>A franciák egymásra és Nukhárra tekintettek. Nukhár kemény szemekkel nézett
                        rájuk. Henri felelt:</p>
				<p>- Mi, kegyelmes úr, nem vagyunk szolgái a kegyes Mussza Nukhár bej úrnak. Ő
                        jóakarónk volt, minket megszabadított és idevezetett, és mi ezért neki
                        fizetni tartozunk, amint megalkudtunk, és fizetünk is.</p>
				<p>Nukhár e szavakra fékezhetetlen dühvel odaugrott Henrihez, korbácsát
                        előrántá, s azzal Henri fején végigvágott.</p>
				<p>- Hitvány ebek, el meritek tagadni, hogy ti az én rabszolgáim vagytok?!</p>
				<p>Henri, miként társai is, kantáron tartá lovát maga mögött. Nukhár korbácsának
                        suhintására a ló fölkapta fejét, megbokrosodott, nagyot ugrott, Henrit a
                        földre rántá, s kantárját kiszabadítván elszáguldott.</p>
				<p>A franciák közt általános zavar és meglepetés támadt. Az első pillanatra sem
                        gondolatnak, sem szónak nem voltak urai. Nukhár odament Henrihez, nagyot
                        rúgott rajta, lábát nyakára tette, s ezt kiáltá:</p>
				<p>- Kutyák, valamennyiteket megkötözve a tengerbe hányatlak!</p>
				<p>A franciák magukhoz tértek, s hatan vagy heten átadva a kantárt többi
                        társuknak, a kezükben lévő fegyverrel odaálltak Nukhár elé. Egyik francia
                        kemény hangon szólt:</p>
				<p>- Nukhár bej, ha társunkat bántalmazod, megölünk! Mi nem vagyunk a te
                        szolgáid!</p>
				<p>Nukhár levette lábát Henriről. Henri fölkelt, s bár a szenvedett bántalom s
                        lovának elveszte miatt mély haragra gerjedt, mindamellett belátva helyzetük
                        válságos voltát, csodálatos önuralommal szólt Nukhárhoz:</p>
				<p>- Kegyes úr, te nem vagy igazságos, s én a bántalmat nem érdemlem. Mi
                        ígértünk neked ezer rubelt, ha Oroszországból kiszabadítasz, s azt
                        megfizetjük, valamint az útlevélért is megfizettük a száz rubelt. És a
                        kegyelmes úrnak, Karaszor bégnek is megfizetünk, ha minket Konstantinápolyba
                        szállít.</p>
				<p>Karaszor mindeddig nyugodtan nézte és hallgatta a zavart és a szóváltást.
                        Csak keze feje nyugodott a pisztoly agyán; három matróza kiugrott ugyan a
                        csónakból a partra, de még azok sem jöttek közelebb.</p>
				<p>- Utálatos disznó, nemde Balán rabszolgái voltatok ti a Volga mellett, nemde
                        bitang jószágok voltatok ti, midőn onnan megszöktetek, s nemde megvettelek
                        én a sztavropoli kormányzótól e levél erejénél fogva?</p>
				<p>- Micsoda levél erejénél fogva?</p>
				<p>- Íme, itt van; nézd! - Ezzel a kiterjesztett levelet odatartá Henri szemei
                        elé, hogy az elolvashassa az írást. Az írás pedig csakugyan úgy szólt, hogy
                        Mussza Nukhár bej utazik tizenhárom szolgájával, akik neki váltott emberei
                        és szolgái, tehát le vannak neki kötelezve, és hozzá vannak kötve. A
                        levélből világos volt, hogy azt valamely nyomorult medvieszjei hivatalnok
                        vagy a sztavropoli kormányzónak valamely alárendeltje bérért koholta, s a
                        kormányzó pecsétjével megvesztegetve, becstelenül látta el. Henri újabb
                        meglepetéssel látta a titkos cselszövénynek e gyalázatos művét.</p>
				<p>- Nem, kegyelmes úr, ez a levél még nem ad neked igazat - felelte Nukhárnak.
                        - E levelet száz rubelért adták, és a száz rubelt mi fizettük ki, márpedig
                        ha szolgáid lettünk volna, akkor velünk nem fizettetted volna ki, mert a
                        szolga nem fizet az ő uráért. Legyen a mi ügyünkben bíró a kegyelmes úr,
                        Karaszor bég.</p>
				<p>- A szolga az enyém, és ami a szolgáé, az is az enyém; te légy bíró, derék és
                        hatalmas bég - szólt Nukhár bej Karaszorhoz.</p>
				<p>- Én nem leszek bíró a ti ügyetekben - mondá Karaszor -, mert vagy szolgáid
                        ezek az emberek, és akkor úr és szolga között nincs szükség külön bíróra,
                        vagy pedig, tiszteletreméltó Mussza Nukhár bej, neked nincs igazságod, akkor
                        pedig énnálam sem találod azt fel, ami sehol fel nem található.</p>
				<p>Ezt mondván elfordult az emberektől, matrózainak intett, s miután a napnak
                        már csak fele állt ki a tengerből, matrózai egy közel csörgedező patakhoz
                        szőnyeget vittek, Karaszor bég odaballagott, s hozzálátott esti imájához és
                        mosdásához.</p>
				<p>Nukhár bej e nem várt fordulatra még borzasztóbb dühnek és haragnak engedett
                        helyet szívében. Odament lovához, legénye kezéből kivette a kantárt,
                        felugrott lovára, s azt mondá a franciáknak:</p>
				<p>- Várjatok csak, pogány ebek, szökevény disznók, majd a gelendzsiki
                        kapitánynál vagy sztarosztánál találok én
                        igazságot.</p>
				<p>Ezzel indulni akart, Henri azonban eléje állt. Nukhár elhatározása megijeszté
                        őt.</p>
				<p>- Kegyes úr, mit akarsz hát velünk, mondd meg nekünk világosan!</p>
				<p>- Akarom pénzeteket és lovatokat, és miután ily hitvány szolgákra nincs
                        szükségem, el akarlak adni benneteket Karaszor bégnek. Én ezerversztnyi utat
                        hiába nem tettem tiértetek!</p>
				<p>- Kegyes úr, mi odaadjuk néked lovainkat, és adunk 500 rubelt. Ezer rubel
                        volt ugyan az alku, de te nem vittél el minket szabad török földre, pedig ez
                        volt a mi föltételünk és a te ajánlatod. Ha bemégy Gelendzsikbe, és minket
                        fogollyá tész, nekünk is adott az Isten beszélőtehetséget, hogy megmondjuk a
                        sztarosztának, miként csaltad meg Balanov uraságot, s miként loptál el
                        bennünket tőle.</p>
				<p>Ez az érv látható benyomást gyakorolt a kapzsi és álnok cserkeszre. Alkura
                        vette a dolgot.</p>
				<p>- Minden lovatok és ezer rubel. Ezen alul meg nem szabadultok!</p>
				<p>Az alku sokáig tartott. Hol csendesen, hol zajosabban folyt a beszélgetés. A
                        franciák félelme mindinkább csökkent, amint látták, hogy a cserkesznek nincs
                        egyéb célja, mint hogy minél többet kicsikarjon tőlük. Eközben kezdett
                        terjedni az alkony homálya. A nyugoti ég és a tenger mindinkább sötétlila
                        színt öltött magára. Karaszor bég is végezte esti imáját és mosdását, s úgy
                        látszott, mintha cserkeszekre és franciákra nem is gondolva akarna menni
                        hajójára. Egyik francia azt mondta Henrinek francia nyelven:</p>
				<p>- Ha megalkuszunk is e pogánnyal, ez mégis elárulhat bennünket, tehát nekünk
                        menekülnünk kell.</p>
				<p>A figyelmeztetés fontosságát mind Henri, mind a többiek is belátták. Henri
                        tehát azt mondá Nukhár bejnek:</p>
				<p>- Kegyes úr, alkunk ha létrejön is, csak úgy lesz érvényes, ha Karaszor bég
                        beleegyezik, s minket elvisz magával.</p>
				<p>Nukhár rögtön leszállt lováról, s a béghez sietett. Egy percnyi szóváltás
                        után odakiáltott a franciákhoz:</p>
				<p>- Jöjjetek ide!</p>
				<p>A franciák odamentek lovaikkal s a két cserkesszel együtt. Mind ők, mind
                        Nukhár előterjesztették a bég előtt föltételeiket, s kérték tanácsát és
                        jóváhagyását. Karaszor bég nyugodt, csendes hangon azt felelte:</p>
				<p>- Az én hajóm Törökország, és nem Oroszország, mivel pedig a derék és
                        tiszteletreméltó bej titeket idáig vezetett, tehát nektek meg kell fizetni
                        az ezer rubelt. A derék és tiszteletreméltó Mussza Nukhár bej megkönyörült
                        rajtatok, s lovaitokat átveszi darabonként 35 rubelért, hatszázötven rubelt
                        pedig lefizettek rögtön.</p>
				<p>A franciák ebben megnyugodtak. Lovaikat rögtön átadták Nukhárnak, s a
                        meghatározott összeget is nyomban kifizették. Mikor pedig mindez megtörtént,
                        Nukhár bej elővette a medvieszjei levelet, s ezt mondá a bégnek:</p>
				<p>- Derék és hatalmas Karaszor bég, fogadd el ezt tőlem, szegény szolgádtól és
                        vendégedtől ajándékképpen. Ha orosz hajóval találkozol, ez lesz igazságod e
                        hitvány szolgák mellett.</p>
				<p>Karaszor bég övébe nyúlt, elővett onnan egy erszényt, az erszényből
                        kiolvasott aranyban kétszáz rubelt, s mialatt a levelet átvette s az aranyat
                        Nukhár bej kezébe olvasta, e szavakat mondá:</p>
				<p>- Derék és tiszteletreméltó Mussza Nukhár bej, amit te pénzen vettél az
                        orosztól, illik, hogy én kétszer annyi pénzen vegyem meg tőled. Allah adjon
                        neked segítséget és hosszú életet!</p>
				<p>Nukhár bej mohó örömmel vette el az aranyakat, s aztán mély tisztelet
                        jeleivel üdvözölvén a béget s még csak egy tekintetre sem méltatván a
                        franciákat, lovára ugrott, s két cserkeszével együtt Gelendzsik felé
                        elvágtatott. A két cserkesz nagy zajjal és ostorpattogtatással indítá útnak
                        a vezetéken levő tizenkét lovat. A franciák pedig Karaszor bég intésére
                        minden szó, minden feltétel kikötése nélkül helyet foglaltak a csónakban, s
                        az esti homálynak most már sötét leple alatt a kétárbocú hajóra
                        szállíttattak.</p>
			</div>
			<div type="chapter">
				<head>A TENGEREN</head>
				<head>A RABSZOLGA-KERESKEDŐ-HAJÓ SZEMÉLYZETE SZANATOGLU, AZ ÖRMÉNY KARASZOR BÉG
                        DÜHÖS A FRANCIÁKRA LEHETETLEN A SZABADULÁS TRAPEZUNTBA ÉRNEK</head>
				<p>Mikor a hajóhoz értek, egy matróz lámpával világított le a hajó födélzetéről.
                        Első volt, aki a hajóra föllépett, maga Karaszor bég, utána Henri és a többi
                        francia. A bég előtt is, után is lámpát vittek a födélzeten, míg
                        hajószobájába ért. A franciákat a hajó előrészében, egy tágas üregben
                        helyezték el, melyben csak egy halvány mécs pislogott. Az üreg egyik oldala
                        mindenféle lommal volt telehányva, másik oldalán pedig mintegy húsz vagy
                        huszonkét gyékény volt a padlatra téve, s minden gyékényen egy pokróc. Ez
                        volt a franciák éji tanyája, akik azonban nem maguk voltak, mert az üreget
                        meg kellett osztaniok nyolc vagy tíz idegennel, akiknek egy része csak
                        gyermeknek látszott, s akik már mind feküdtek, s tán aludtak is.</p>
				<p>A franciák sem nem ettek, sem nem ittak az este. De nem is igen kívánták az
                        ételt-italt, sokkal inkább a nyugalmat lovaglásban kifáradt testüknek. Pár
                        percnyi beszélgetés után mindnyájan mélyen aludtak.</p>
				<p>Reggel már fenn volt a nap az égen, mikor úgy öltözetesen felébredtek. A
                        hajóüreg pár lyukon kapott valamelyest nappali világosságot. Az üreg egyik
                        sarkában volt egy gyékény s néhány medence, tele tengervízzel. De idegen
                        útitársaik már belemosdottak és belefürödtek a medencékbe, úgyhogy a
                        franciáknak nem volt kedvük utánuk megtenni ezt a műveletet. Mosdatlanul
                        tölték a napot, csak a port törülték le öltönyük ujjával arcukról és nyakuk
                        körül.</p>
				<p>Az idegeneket most jobban szemügyre vették. Voltak ezek vagy tizenöten. Volt
                        köztük hat fiatal, erőteljes, szép férfi, sajátságos kaukázusi cserkesz
                        öltözetben. A többi gyermek volt, férfi és leányka, akik azonban
                        nyolc-kilenc évesnél nemigen voltak idősebbek. Szegényes ruhájú, sovány, de
                        szép gyermekek.</p>
				<p>A franciák beszédbe akartak elegyedni az idegenekkel, ez azonban nehezen
                        ment. Az idegenek, éspedig úgy a felnőttek, mint a gyermekek, nagyon
                        szótlanok voltak, s egymás közt sem társalogtak. Aztán nyelvét sem értették
                        a franciáknak. Sem európai, sem orosz, sem kirgiz, sem kalmük nyelven nem
                        beszélt egyik sem. Törökül is csak egy férfi és egy leánygyermek tudott egy
                        kissé. Valamennyi nyilván valamely ismeretlen kaukázusi törzshöz
                        tartozott.</p>
				<p>A férfi azt mondá, hogy ő két társával együtt önként szegődött el szolgának
                        Karaszor béghez hat esztendőre. Kapott felpénzt hatszáz piasztert, melyet
                        rokonainak hagyott otthon, és kap évenként még száz piasztert, azonkívül
                        fegyvert, szép ruhát és minden ellátást, ha pedig Allah kedvez, még úrrá is
                        lesz Sztambulban. A leányka azt beszélte, hogy őt édesapja adta el
                        szolgálónak nagy uraságokhoz, sok, nagyon sok pénzért, melyet a hatalmas
                        bég mindjárt kifizetett. A leányka egészen meg volt nyugodva sorsában, sőt
                        dicsekedett, hogy ha nagyobb lesz, két kistestvérét is odaviteti magához.
                        Karaszor bég jó uraság, megteszi az ő kérésére.</p>
				<p>E beszélgetés alatt a franciákban gonosz balsejtelem támadt. Az egész dolog
                        úgy tűnt fel előttük, mintha hajósgazdájuk, a derék és hatalmas Karaszor bég
                        nem lenne más, mint levantei rabszolga-kereskedő, aki a cserkesz
                        férfiakkal, a leánygyermekekkel és a felnőtt leányokkal is kereskedést űz,
                        hordván őket a Fekete-tenger keleti partjairól a török nagyurak háremeibe.
                        Egyáltalán kellemetlen érzet szállta meg őket annak gondolatára, hogy ők ily
                        hajóra, ily ember hatalmába s ily társaságba kerültek. Másrészről némi
                        megnyugvást találtak abban, hogy az orosz hatóságok bizonyosan nem
                        engednének meg orosz területen ily embervásárt. Kérdést is intéztek ez iránt
                        az idegenhez.</p>
				<p>- Az orosz urak megengedik az elszegődést - felelt az idegen -, csakhogy a
                        sztarosztának minden emberért és gyerekért ötven vagy száz piasztert kell
                        fizetni s minden felnőtt leányért kétszáz piasztert, de ezt nem ők fizetik,
                        hanem Karaszor bég.</p>
				<p>A franciák most már nagy elborzadásukra tisztán láttak. Az orosz hatóságok
                        pénzért, haszonért, titkon törvény ellenére eltűrik a kaukázusi népek közt
                        folytatott embervásárt.</p>
				<p>A franciák elhatározták, hogy egy vagy más úton bizonyságot szereznek
                        helyzetükről. Óvatosságra elég okuk volt azonban, hogy se el ne rontsák
                        sorsukat, ha ugyan még nincs elrontva, se pedig el ne hamarkodják a
                        dolgot.</p>
				<p>Mindenekelőtt kérdést intéztek a törökül tudó idegenhez, hogy szabad-e nekik
                        a hajóüregből kimenni s fölmenni a födélzetre. Az idegen azt felelte, hogy ő
                        ugyan nem tudja, de nem is törődik vele, jobb itt belül fekve, mint a
                        födélzeten vitorlával, kötéllel, munkával elfoglalva. E felelet nem elégíté
                        ki a franciákat, meg kellett tehát várniok, míg a bég szolgái vagy matrózai
                        jönnek, s kinyitják az üreg ajtaját.</p>
				<p>Ez meg is történt. Egy matróz hideg tésztanemű ételt, egy másik matróz pedig
                        ivóvizet hozott az üregbe. Henri megszólította az ételhordót, egy ősz, öreg
                        legényt.</p>
				<p>- Hej, apus, köszönjük a kegyelmes Karaszor bég ételét-italát és szívességét,
                        és azt megfizetjük háládatos szívvel, hanem mi ki akarunk menni a
                        födélzetre, ételünket-italunkat ott akarjuk elkölteni.</p>
				<p>Az öreg matróz egyetlen szót se szólt e beszédre, sőt jóformán rá sem nézett
                        a franciákra. Végezte dolgát, s indult kifelé.</p>
				<p>- Hej, öreg, hallottad, mit mondtam az előbb? Jelentsd azt a kegyelmes
                        Karaszor bégnek.</p>
				<p>- Majd ha megkérdi, hogy mit mondtatok, akkor megjelentem - felelt a török
                        nagy lomhasággal.</p>
				<p>- Igen, de mi rögtön akarjuk, hogy megjelentsd a kegyelmes bégnek.</p>
				<p>- Ha a kegyelmes bég rögtön megkérdi, rögtön megjelentem.</p>
				<p>- Hátha nem kérdi meg sok ideig - szólt Henri -, akkor mit csináljunk?</p>
				<p>- Legyetek nyugton, míg jól van dolgotok, Allah vigyáz tirátok is, noha meg
                        nem érdemlitek.</p>
				<p>Az öreg matróz e szavak után kiment, bizonytalanságban hagyva a franciákat az
                        iránt, hogy mire határozták el magukat. Nemsokára, alig negyedóra múlva
                        azonban visszament az üregbe, s e szavakat mondá a franciáknak:</p>
				<p>- Jöjjetek utánam, a kegyelmes bég azt parancsolta, hogy a színe elé
                        vezesselek benneteket.</p>
				<p>A franciák kimentek a fedélzetre. A hajó már messze járt a magas tengeren.
                        Kelet felé nem látták a partot, valamint dél és nyugat felé sem. Észak felé
                        ködszerű homályként tűnt szemükbe a Kubán melléki Kaukázus. Meglehetős erejű
                        nyugoti szél fújt; a tenger tajtéktalan hullámokban ingadozott. Mindkét
                        árboc vitorlái ki voltak feszítve harántosan, hogy a hajó déli irányban
                        haladjon. A legénységből vagy tizenkettő folyton a vitorlarudakkal és a
                        kötelekkel volt elfoglalva. A födélzeten négy ágyú volt szabályszerű
                        támadóállásban elhelyezve. Kettő mellett ott állott a tüzérlegénység. A
                        födélzeten különben meglehetős tisztaság és rend uralkodott. Edények,
                        fegyverek, horgok, rudak, kötelek, szigonyok, hálók, szivattyúk, ponyvák -
                        mind a maguk helyén, tisztán és rendben állottak. Kormányos és
                        hajóparancsnok hivatalos helyén. A franciákra a födélzet azt a benyomást
                        tette, hogy Karaszor bégnek a vásáron vett szolgákon kívül is legalább
                        negyven-ötven legény áll rendelkezésére különböző foglalkozásban.</p>
				<p>Ami más szóval azt jelenti, hogy a franciáknak gondolniok sem lehet valamely
                        erőszakos vállalkozásra vagy valamely államcsínyre, hanem magukat a sors és
                        Karaszor bég kegyelmére és talán saját ügyességükre s kis pénzecskéjük
                        hatalmára kellett bízniok. Pénzük volt összesen még vagy hétszáz rubel.</p>
				<p>Az öreg matróz a franciákat egy kabinba vezette. A kabin gazdagon volt
                        bútorral és szőnyeggel ellátva. A kabinban alacsony kereveten, maga alá
                        rakott lábakkal ült Karaszor bég. Mögötte szolgák állottak, s dohányzó és
                        kávézó eszközeit gondozták. A franciák keleti szokás szerint mélyen
                        meghajoltak előtte. Csöndes, lassú hangon szólt a franciákhoz:</p>
				<p>- Aki köztetek az első, álljon egy lépéssel előbbre, mint a többiek!</p>
				<p>Henri társaira nézett, s azok helybenhagyó tekintete által kísérve, előbbre
                        lépett egy lépéssel.</p>
				<p>- Mondd el, miben áll a te kívánságod és társaid kívánsága - szólt Henrihez
                        Karaszor bég.</p>
				<p>- A mi kérelmünk, kegyelmes Karaszor bég, abban áll, hogy minket, akik
                        Oroszországból, orosz fogságból menekülünk, szállíts el Európába. A
                        szállításért szívesen és hálával megfizetünk.</p>
				<p>- Legyen a ti kívánságaitok szerint. Híjátok ide Szanatoglut! - mondá
                        szolgáinak.</p>
				<p>Az egyik szolga eltávozott a háta mögül, s néhány perc múlva, egy sajátságos,
                        sovány és rendkívül alázatos férfival tért vissza, aki olyanforma zsíros,
                        fekete, hosszú kaftánba volt öltözve, mint a Volga melléki zsidók.
                        Szemöldöke, haja, szakálla, bajusza egészen fekete. Ez volt Szanatoglu, egy
                        keresztyén örmény, Karaszor bég írástudó számadója. Majdnem a földet érte
                        homlokával, amint Karaszor bég előtt meghajtá magát.</p>
				<p>- Szanatoglu - mondá neki a bég -, olvasd el ezen embereknek, mit kell nekik
                        megfizetniök.</p>
				<p>Szanatoglu e szóra újra meghajolt, aztán lábait maga alá szedvén, szemközt a
                        béggel leült, szennyes, sárga turbánjából kivett egy összehajtogatott
                        papirost és egy vastag irónt, s a betűket az irónnal kísérve, éles orrhangon
                        és nagy gyorsasággal olvasva a következőket:</p>
				<p>- “A derék és tiszteletreméltó Mussza Nukhár bej pedig eladott és kezöknél
                        fogva átadott a nagyságos és kegyelmes Karaszor bégnek nem kevesebb, mint
                        tizenkét szolgát, akik mind valamennyien gyaurok és idegenek és szökevények,
                        akiknek eladásához pedig az anapai kikötőben engedély nem adatván, sőt akik
                        az anapai kapitány által visszaköveteltetvén, a derék és tiszteletreméltó
                        Mussza Nukhár bej őket a gelendzsiki puszta kikötőbe vezette, s a nagyságos
                        és kegyelmes Karaszor bégnek ott adta el 200, azaz kétszáz aranyrubelért,
                        vagyis háromezernégyszáz piaszterért, mindamellett anélkül, hogy a
                        gelendzsiki kapitánynak vagy sztarosztának bejelentette volna az ő
                        szándékát, s megfizette volna a kellő jutalmat. Ennélfogva ezen szolgák,
                        akik valamennyien gyaurok és szökevények, felette veszedelmes és tilalmas
                        dugáruk, akik ha a nagyságos és kegyelmes Karaszor bég hajóján az orosz
                        hadihajók által fölfedeztetnének és megtaláltatnának, azáltal a nagyságos és
                        kegyelmes bég kiszámíthatatlan károkat és veszedelmeket szenvedne,
                        amelyektől mentse őt meg Allah és az ő prófétája. Tekintetbe véve pedig
                        mindezeket, ha a Trapezunt mellett lévő
                        kikötőben a hajó szerencsésen horgonyt vethet, és mindezen gyaur szolgák és
                        szökevények a dicsőséges szultán palástjának árnyékában meghúzódhatnak, és
                        szabad földön lábukat megvethetik, igaz és valóságos tartozásukat csak
                        akkor róják le:</p>
				<p>- ha a derék és tiszteletreméltó Mussza Nukhár bejnek fizetett kétszáz
                        aranyrubelt, vagyis háromezer-négyszáz piasztert megfizetik; továbbá:</p>
				<p>- ha azonfelül hála- és elismerésképpen (miután ama sok pénzt a nagyságos
                        Karaszor bég a szökevény gyaurokért ingyen cserében kifizetni nem tartozik)
                        másik háromezer-négyszáz piasztert fizetnek; továbbá:</p>
				<p>- ha az élelmezésért és szállításért fejenként hatvan piasztert, összesen
                        tehát hétszázhúsz piasztert fizetnek; továbbá:</p>
				<p>- ha a gelendzsiki kapitánynak járó tilalomdíjat, fejenként kétszáz
                        piasztert, összesen tehát kétezer-négyszáz piasztert megfizetik;
                        továbbá:</p>
				<p>- ha ama nagy veszedelemért, mely a nagyságos és kegyelmes Karaszor béget
                        miattuk fenyegeti, kárpótlásul fejenként ezer piasztert, összesen
                        tizenkétezer piasztert fizetnek; végezetül:</p>
				<p>- ha Szanatoglunak, az Ábrahám kebelébe elköltözött jólelkű Szanat fiának, a
                        nagyságos és kegyelmes Karaszor bég leghitványabb szolgájának fejenként
                        harminc piasztert, összesen tehát háromszázhatvan piasztert fizetnek, és</p>
				<p>ekképpen összesen huszonkétezer és kétszáznyolcvan piasztert fizetnek.”</p>
				<p>Szanatoglu mindezt nagy gyorsan elhadarván, a papírt összehajtá, majd a
                        papírt és az irónt turbánjába visszahelyezé. Karaszor bég pedig azt mondá a
                        franciáknak:</p>
				<p>- Íme, hallottátok, tehát legyetek készen Trapezuntban mindazt kifizetni,
                        amit az írnok elszámlált előttetek.</p>
				<p>Henri és a franciák ijedt és szomorú arccal tekintettek egymásra. Egyáltalán
                        képtelennek érezték magukat arra, hogy e helyzetben a kegyetlen, álnok és
                        ünnepélyes modorú törökkel szemben életrevaló gondolat, terv vagy ötlet urai
                        lehessenek. Végül is alig maradt más út előttük, mint az önmegadás és
                        könyörgés útja. Henri alázatos, szomorú hangon felelt:</p>
				<p>- Kegyelmes bég, nekünk van tizenkétezer piaszterünk, és mi azt az utolsó
                        paráig neked adjuk, ezenkívül mi jó iparosok vagyunk, Trapezuntban, vagy
                        ahol parancsolod, egy vagy másfél év alatt a még hiányzó tízezer piasztert
                        megkeressük és megfizetjük, csak vígy bennünket Törökországig és Európába, s
                        engedj bennünket szabadon.</p>
				<p>Karaszor bég e szavakra odaszólt Szanatogluhoz:</p>
				<p>- Folytasd tovább!</p>
				<p>Szanatoglu rögtön turbánjához kapott, elővette a papírt, és az irónt, és az
                        előbbihez hasonló gyorsasággal folytatá:</p>
				<p>- “Ha pedig a tizenkét szolga, akik mind valamennyien gyaurok és szökevények,
                        a trabzoni kikötőben igaz és valóságos tartozásukat meg nem fizetik, és csak
                        egyetlen parával is adósok maradnak: akkor szabad választásukra hagyassék,
                        hogy vagy az orosz uraknak visszaadassanak, vagy szolgává tétessenek, s
                        vásárra vitessenek. Így rendelte ezt a nagyságos és kegyelmes Karaszor bég,
                        hogy az ő leghitványabb szolgája, Szanatoglu ekként vegye írásba
                        mindezeket.”</p>
				<p>- Kegyelmes bég - mondá Henri -, te nem lehetsz oly keményszívű, mint az
                        orosz; ha te oly keményszívű volnál, mint az orosz, mi nem törekedtünk volna
                        Oroszországból Törökországba menekülni. Mi a dicsőséges szultán birodalmában
                        igazságot és kegyelmet keresünk, miután az orosz cár birodalmában csak
                        rabságot és kegyetlenséget találtunk.</p>
				<p>Ez a nyilatkozat látható hatást idézett elő Karaszor bégen. Némi élénkséggel
                        kérdezé tőlük:</p>
				<p>- Miféle nemzetségből valók vagytok ti, és mely országban laktatok?</p>
				<p>- Mi franciák vagyunk, Franciaországban laktunk, és oda akarunk menni a mi
                        hazánkba.</p>
				<p>- Micsoda nyelveken tudtok beszélni? Tudtok-e írni és olvasni?</p>
				<p>- Mi írni-olvasni jól tudunk, s francia, német, orosz, kalmük, török nyelven
                        beszélünk egy kevéssé.</p>
				<p>- De ti beszéltek görög nyelven is.</p>
				<p>- Mi nem beszélünk görög nyelven. Miért jutott ez eszedbe, kegyelmes bég?</p>
				<p>- Mert ti segítettetek a gyalázatos görögöknek, midőn azok fellázadtak a
                        dicsőséges szultán győzhetetlen seregei ellen.</p>
				<p>- Mi, kegyelmes bég, nem segítettünk, mi húsz esztendő óta foglyok és
                        bujdosók vagyunk Oroszországban.</p>
				<p>- Ti mégis franciák vagytok és gyaurok, akik megöltétek Firuz bejt, az én
                        fiamat, s fejét odaadtátok a hitetlen és lázadó kutyáknak, a görögöknek.
                        Most takarodjatok a szemem elől! Míg a nap még egyszer lenyugszik s még
                        egyszer fölkel, addig határozzátok el magatokat: visszaadjalak az
                        oroszoknak, vagy szolgáimmá tegyelek benneteket, vagy megfizettek utolsó
                        paráig, mielőtt lábatokat a trabzoni földre tennétek. Szanatoglu, te pedig
                        vedd elő írásodat, s égesd el itt az én szemem előtt! Hadd lássák a gyaurok
                        is!</p>
				<p>Egy szolga rögtön kiment, pár perc múlva vörös rézserpenyőben izzó szenet
                        hozott be, s Szanatoglu azon nyomban elégette az írást, melyre most már nem
                        volt szükség. Ennek végeztével a franciák is búsan kimentek a födélzetre, s
                        onnan félrevonultak éjjeli tanyájukra.</p>
				<p>Szomorú tanácskozás kezdődött köztük. Világos volt előttük, hogy Karaszor bég
                        engesztelhetetlen bosszúval van eltelve a franciák ellen, mert fiát a görög
                        szabadságharcban valószínűleg franciák ölték meg. Kapzsisága, pénzvágya is
                        kétségtelen volt amaz álnok jogcímű és busás felszámítás után, melyet a
                        piszkos Szanatoglu felolvasott. Abban sem lehetett kétség, hogy a bég vagy
                        tengeri rabló, vagy rabszolga-kereskedő, de akár ez, akár amaz, mindenesetre
                        jó viszonyban van a tengerparti orosz és török hatóságokkal. Erőszakos
                        szabadulásról szó sem lehetett nyílt tengeren vagy török kikötőben. Az
                        oroszok kezébe visszajutni egyet jelentett az örökös fogsággal, amelynél
                        pedig százszor többet ér a halál. Csak ama gaz Nukhár szavára ne hallgattak
                        volna!</p>
				<p>Csak maguk menekültek volna el Tülmenköjiből, mikor ez oly kedvező alkalom
                        mellett lett volna lehetséges. A cserkesz pénzüket is kicsikarta,
                        szabadságukat is elárulta. De most már mindezekről későn van búslakodni. A
                        váltságdíjat ki nem fizethetik, mert kilencezer piaszterrel kevesebb
                        pénzük van, mint amennyi szükséges volna. Igaz, hogy ezt kis szerencse
                        mellett megkereshetnék Trapezuntban vagy Konstantinápolyban, de ezt a bég
                        nem engedi. Nem marad más hátra, mint elfogadni a szolgaságot. Végül is nem
                        lehet az oly rossz, hogy amellett kihalna a remény előmenetelre és
                        szabadulásra. Ha oly rossz volna, az idegenek, társaik ott a hajóüregben nem
                        sietnének önként a bég szolgálatába. Tehát a szolgaság. Ezt kell
                        választaniok, melytől most úgy félnek, úgy irtóznak, bár a Volga-szigeti
                        borzasztó kaland után egykor úgy óhajtottak a kalmük uraság szolgálatába
                        lépni. Hosszas tanácskozás után, mely alatt majd elfeledkeztek az étkezésről
                        is, rájuk szállt az alkony. Megállapodtak abban, hogy reggel kijelentik
                        Karaszor bég előtt a szolgálatba lépés szándékát. S ebben megnyugodva
                        lefeküdtek már, midőn Henri izgatottan ekként kiáltott fel:</p>
				<p>- Bajtársak, gondoltam valamit! Hallgassatok rám figyelemmel!</p>
				<p>- Halljuk, halljuk!</p>
				<p>- Van tizenkétezer piaszterünk. Mindegyikünk váltságdíja körülbelül kétezer
                        piaszter. Hatan tehát megszabadulhatunk. Húzzunk sorsot. Öt itt marad, hat
                        megmenekül. Én megnyugszom sorsomban, ha itt kell maradnom. Azok, akik
                        megmenekülhetnek, ha úgy fordul a szerencse, kisegíthetik egy vagy más úton
                        az ittmaradottakat is.</p>
				<p>Általános helyeslést nyert a javaslat. Minden oldalról meggondolva, csak
                        előnnyel járt annak foganatosítása. Nyugodtan aludtak el e gondolatban.
                        Reggel, reggeli után ismét a bég elé kísértettek. A bég ugyanazon kabinban s
                        a tegnapi ünnepélyességgel fogadta őket. Előadta megállapodásukat, hogy ők
                        a szolgálatba állást választják. Előadták azt is, hogy hatan le tudják
                        fizetni a váltságdíjat, s kérték a béget, engedje meg azt. A bég
                        gondolkodóba esett. Végre azt mondá:</p>
				<p>- Nem engedem meg. Aki szabad: az elmehet mindenhová. Elmehet az oroszokhoz
                        is. Ki tudja, mi lehet még abból? Egy szalmaszálban is megbotolhat az
                        elefánt, egy pókhálóban is megakadhat az oroszlán. A kiszmet útjai kiszámíthatatlanok. Allah titeket
                        együtt rendelt az én hatalmam alá, tehát együtt kell maradnotok!</p>
				<p>A franciák a csalódás érzetével, de mégis hidegvérrel hallgatták a
                        kijelentést. Megnyugodtak benne. E perctől fogva rabszolgái voltak Karaszor
                        bégnek, a trabzoni vagy trapezunti hatalmas rabszolga-kereskedőnek.</p>
				<p>A franciák sok nemét átélték és szenvedték már keresztül mindenféle
                        rabságnak, szolgaságnak, nélkülözésnek és fájdalomnak. Megszokták már a
                        testnek és léleknek gyötrelmeit, a sors fordulatainak szomorú szeszélyeit s
                        az aggódó lelkek amaz örökös borúját, mely a reménynek hajnalderűjét is
                        mindig csak felhők alatt látja, mely a napnak fényében is villámot s a
                        falevél rezgésében is vihart képzel, veszélytől fél. Nem voltak se
                        kétségbeesettek, se embergyűlölők, hanem szomorúak. Szívük sem tört még
                        meg, hanem kifáradt már. Bizonyos közöny vett rajtuk erőt, amely azonban még
                        érzett bánatot, s táplált némi reményt. A francia vér, a még erőteljes
                        férfikor s az eredetileg egészséges, katonás kedély menté meg őket a sors
                        durva bántalmai közt. És egy kiolthatatlan vágy: még egyszer látni
                        Franciaországot s megittasulni a haza édes levegőjén! Minő vágy volt ez!
                        Mily boldogok lehettek volna enélkül a kalmük uraságnál! Mily boldogtalanok
                        lettek volna enélkül egész életükben!</p>
				<p>Rideg, fanyar, keserű érzettel nyugodtak meg a gondolatban, hogy ők most már
                        Karaszor bég rabszolgái. Vajon mit fog velük csinálni? Mire használja őket?
                        Mikor, kinek és hova fogja őket eladni vagy elszállítani? Bizonyosan nem
                        azért vette őket, hogy gyönyörködjék bennük. Bizonyos, hogy nyerészkedni
                        akar rajtuk. De hogy és miként? Sehogy sem tudták elgondolni. Ha befogja
                        őket műhelybe, ha dolgoztat velük, ha így akarja a vételárat leszolgáltatni
                        - akkor valószínűleg nagy városba viszi őket. Talán Trapezunt is nagy város.
                        Ezt nem tudták, e városnak hírét sem hallották soha. De ha nagy városba
                        telepíti őket, ott lesz módja a szabadulásnak. Aztán pénzük is van.</p>
				<p>Azt már tudták, hogy Keleten a pénz mindenható. Tizenkétezer piaszterrel s
                        ügyes színleléssel sokat meg lehet kísérelni a szegény embernek. Megnyugodni
                        a sorsban és várakozni: ez a régi életbölcsességük mutatkozott egyedül jónak
                        ez alkalommal is.</p>
				<p>Pedig nézetüket nem sokáig tarthatták meg.</p>
				<p>A hajó lassan haladt előre; a szél majdnem délnyugatról, tehát majdnem
                        ellenkező irányba fújt, mint amerre az ő útjok vezetett. A hatszáz
                        kilométernyi tengeri út vagy tíz napot vett igénybe. A bég elunta magát, a
                        franciákkal többször beszélgetett, s egyszer beszélgetés közben azt kérdezé
                        tőlük:</p>
				<p>- Hol tartjátok a pénzeteket?</p>
				<p>- Magunknál, kegyelmes úr.</p>
				<p>- Rossz helye van tinálatok a pénznek. Gyermek kezébe kétélű kés, szolga
                        kezébe pénz nem való.</p>
				<p>- Igen, kegyelmes bég, de ha megengeded, az a pénz a miénk, és ha nincs
                        ellene kifogásod, mi ott tartjuk, ahol akarjuk.</p>
				<p>A bég elnevette magát.</p>
				<p>- Látszik, úgymond, hogy gyaurok vagytok, és tökéletlen az elmétek. A pénz a
                        tiétek, mert azt nem vettem meg a tiszteletreméltó Mussza Nukhár bejtől, de
                        az ellen kifogásom van, hogy nálatok legyen. A pénz olyan, mint az orvosság
                        - ha nem jól használják, méreg lesz belőle. Majd Szanatoglu gondját viseli.
                        Ha valamikor más uratok lesz, meglehet, az majd nálatok hagyja.</p>
				<p>A bég olyan hangon beszélt, mely minden okoskodásnak és feleselésnek elejét
                        vette. Pénzüket át kellett adni a kiállhatatlan Szanatoglunak. Száz
                        piaszternél többet egyiknél sem hagytak.</p>
				<p>Szeptember végén értek Trapezuntba, úgy alkonyat táján. Még két éjszakát és
                        egy napot töltöttek a hajón. A harmadik napon elvezették őket a bég
                        palotájába. Nagy kíváncsisággal szemlélték menet közben a kikötőben ingadozó
                        hajókat, melyek közt sok európai hajót is fölfedeztek. De kérdezősködéseikre
                        a kísérő szolgák vagy semmit nem feleltek, vagy egy-egy kérdésre csak azt
                        felelték: “Ki tudná azt megmondani?” Nem lehetett tőlük semmit megtudni.</p>
				<p>Többé-kevésbé szűk utcákon haladtak át, míg végre két nagy hídon és egy
                        bástyaszerű kőfal kapuján át a palotához jutottak, mely kívülről, a felette
                        szűk utcáról nézve egy nagy, világosra színezett kőfalnál egyébnek alig
                        látszott. Belül azonban a palota - mint erről később meggyőződtek - egész
                        kis városka volt.</p>
			</div>
			<div type="chapter">
				<head>AZ ÖRMÉNY CSELSZÖVÉNYE</head>
				<head>KARASZOR BÉG PALOTÁI SZANATOGLU MEGCSALJA A FRANCIÁKAT A FRANCIÁK NEM
                        TUDJÁK, MIT CSINÁLNAK A MOLLAH ÉS A MÜDERRISZ AZ IRTÓZTATÓ ÉJSZAKA AZ
                        ÖRMÉNYT MEGÖLIK NÉGY FRANCIA IS MEGHAL</head>
				<p>Az utcára néző épület voltaképp nem volt egyéb, mint egy terjedelmes raktár,
                        tele mindenféle európai, orosz, perzsa és déli árukkal. Ruhák, fegyverek,
                        szőnyegek, bőrök, acéláruk, déligyümölcsök, tea, kávé és egyéb százféle
                        cikk volt itt felhalmozva. A bégnek hajója járt Konstantinápolyon át
                        Kairóig, s karavánja járt Erzutumon át Teheránig. Volt összeköttetése
                        európai, orosz, perzsa és török házakkal egyaránt, s volt bazárja
                        Trapezunton kívül legalább négy-öt helyütt.</p>
				<p>A raktárépületen belül egy terjedelmes udvar volt, melynek egyik oldalán a
                        kőfal kerítéshez támasztva hosszú, földszintes épület nyújtózkodott. Ez egy
                        istálló volt néhány tehén és kecske s legalább nyolcvan darab ló számára,
                        melyek közt igen szép arab példányok, fölötte értékes mének és kancák
                        voltak. A franciák nem vették észre, hogy a bég lóval is kereskedett, de azt
                        igen, hogy a legszebb lovak, gyakran igen becses nyergekkel, csótárokkal és szerszámmal együtt a kormányzó pasának
                        vagy más átutazó főembereknek s hadihajó-parancsnokoknak
                        ajándékoztattak.</p>
				<p>Az istállón belül, ennek egyik végéhez ragasztva új, nagy, földszintes épület
                        emelkedett, mely egészen fából volt készítve. Ez épület három ágra is
                        szakadt, s nagy, nyílt, féltetejű színeket foglalt magába. Ez az épület volt
                        a mindenféle udvarbeli és kijáró cselédek, szolgák, napszámosok, hamalok
                        - teherhordók -, lovászok, tatárok - levélhordók -, futárok, csónakosok
                        tanyája és lakóháza. A nagy, féltetejű színek voltaképpen karavánszerájként
                        szolgáltak. Ezek voltak a karavánok szálló- és gyülekezőhelyei. Ama
                        karavánoké természetesen, melyek Karaszor bég számára indultak Erzurum és
                        Tiflisz felé, vagy amelyek az ő számára Teherán felől érkeztek. Ez épület
                        mellett voltak még félfödelű aklok tevék számára is.</p>
				<p>Ismét jelentékeny nagyságú udvar vagy szabad tér következett, melyen fa,
                        szalma és takarmányfélék voltak nagy rendetlenségben fölhalmozva. E tért
                        kőfal zárta el, melyen át egy nagyobb és egy kisebb kapu vezetett egy
                        csinos, inkább palotaszerű épülethez. Ez épület kőből épült, és emeletes
                        volt. Mind földszintjén, mind emeletjén nagy és tágas termek voltak nagy
                        számban, keleti fényűzéssel és pompával fölszerelve. Ez volt a bég lakóháza,
                        itt volt egyik szárnyon a szelamlik, a másik
                        szárnyon pedig a hárem, mely egy kisebb pavilonnal állt összeköttetésben. A
                        pavilon egy minden oldalról magas falakkal körülvett, buja növényzetű kertre
                        nyílott. A pavilon és a palota tetejéről tündérszépségben játszik a
                        Fekete-tenger haragoszöld tükrének végtelenje s a környező hegyek, a
                        fellegvár, a karcsú minaretek, a kupolás mosék és keresztyén templomok, a
                        nagy bástyafalak, a kikötői hajóárbocok, az óriási szőlőlugasok, a ciprus-
                        és mandulaültetvények s a hegyeken sötétedő erdők gyönyörű összhangja.</p>
				<p>Ez épületben laktak a bég nejei és gyermekei, eunuchjai és szolgái. Az
                        eunuchok innen kijártak az óriási cselédházhoz, melyet maguk közt hannak
                        neveztek, de a palotába Szanatoglun kívül másnak nem volt bejárata.
                        Legkényesebb ügyeiben, úgy látszik, Szanatoglu volt a bég megbízott
                        embere.</p>
				<p>A palota egyik oldalán kőfalak közé zárt, szűk folyosón túl még beljebb több
                        épület állott, melyek arra szolgáltak, hogy bennük az eladásra szánt
                        gyermekek, ifjak és leányok találjanak ideiglenes tanyát.</p>
				<p>Az egész telep, Karaszor bég összes palotái, raktárai, ólai, cselédházai és
                        udvarai a kertekkel együtt kőfallal voltak körülvéve, mintha csak az egész
                        telep várat képezett volna. Kimenekülni ugyan nem volt lehetetlen a kapukon
                        át, a cselédek között, de a franciák előtt a menekülés útja, míg az becses
                        lett volna rájuk nézve, mégis el volt zárva; azontúl ők sem fektettek rá
                        nagy súlyt.</p>
				<p>A franciákat ugyanis a konak mögötti épületek egyikébe zárták el. Néhány nap
                        múlva már semmi kétségben sem éltek az iránt, hogy őket úgy tekintik és úgy
                        tartják mint rabszolgákat. Hiszen a szomszéd épületek külön-külön mind
                        fiatal és szép lányokkal, serdülő gyermekekkel és erőteljes kaukázusi
                        ifjakkal voltak tele, gondos őrizet alatt tartva, szaporítva és fogyasztva,
                        amint a bég új szerzeményre tett szert, vagy amint egy-egy szállítmányt
                        Konstantinápolyba vagy Szmirnába, néha Kairóba továbbküldött. A franciák
                        csakhamar megtudták, hogy az eladás sora rájuk is kerül, csak azt nem
                        tudták: mikor, hova és miféle minőségben. Még egy nagy és keserű
                        tapasztalaton kellett átesniök: még egyszer áldozatává kellett válniok az
                        előre föl nem ismerhető keleti álnokságnak.</p>
				<p>Szanatoglu, az utálatos örmény igen gyakran, majdnem naponként meglátogatta
                        őket. Mézesmázos beszédjét, néha durva megjegyzéseit vontatott, orrhangú,
                        nyöszörgő szavait ki nem állhatták, de miután látogatásait meg nem
                        gátolhatták, s miután beszélgetése minden célzatosság nélkülinek látszott,
                        rendes társalgásba bocsátkoztak vele naponként.</p>
				<p>Egy ily társalgás alkalmával Szanatoglu nagy önérzet színlelésével beszélt
                        arról, hogy ő mily igazhitű keresztyén, hogy Jézus Krisztusnak ő is éppen
                        úgy hűséges imádója, mint a franciák, sőt még hűségesebb, mert ő az ő
                        vallásában nem tévelyeg annyira, mint az európaiak, akik sokkal messzebb
                        laknak az Ararát hegyétől és Betlehemtől, mint az örmények, tehát oly
                        közelről nem is láthatják az igazságot, mint ők.</p>
				<p>- Bizony, Szanatoglu - mondá egyik francia -, nemigen látszik meg terajtad,
                        hogy valami nagy tisztelője volnál Jézus Krisztusnak, aki ha most ide akarna
                        jönni közibénk, bizonyosan terajtad kezdené el a hamis tudományok
                        kiirtását.</p>
				<p>- Bolond vagy, francia - mondá Szanatoglu -, méltó volnál arra, hogy a diónak
                        héját egyed, ne pedig a bélit. Én vagyok az igazi keresztyén, az apám is az
                        volt, az öregapám is az volt, akiknek az Isten adjon nyugodalmat a
                        temetőben. Mikor én még otthon voltam Vanban, százszor is megcsókoltam a
                        vani szent feszület lábát, amit pedig ti még egyszer sem tettetek. Aztán én
                        már kétszer is elmentem a folyó partjára, a szent Áni városba, hogy
                        imádkozzam a mi dicső hajdani királyaink elpusztult palotájának küszöbénél,
                        és valahányszor az én uram palotájában fölmegyek a dámra, a konak tetejére,
                        és szemem a Hagia Sopbián a félholdat
                        meglátja, ahelyett hogy a keresztet látná, mindig könnyeket hullatok, mint a
                        kisgyermek. A ti szívetek pedig olyan kemény, mint a teve talpa, mikor
                        Tebriztől idáig hat héten át utazik a kősziklákon.</p>
				<p>A franciák nem tagadhattak meg maguktól egy jóízű mosolyt az örménynek e
                        furcsa érzékenységén.</p>
				<p>- De ha te oly igaz keresztyén vagy - mondá Henri -, miért vagy Karaszor bég
                        szolgálatában, és ha szolgálatában vagy is, miért törekedtél azon, hogy mi,
                        akik szintén keresztyének vagyunk, szolgaságba essünk, ahelyett hogy
                        segítenél bennünket innen megszabadulni?</p>
				<p>- Nem tudjátok azt igazán belátni - felelt Szanatoglu -, akárhogy
                        megmagyarázzam is a ti éretlen fejeteknek. Kicsinyből lesz a nagy, szolgából
                        lesz az uraság, utolsóból lesz az első. Ázsia már volt a miénk, és a jövőben
                        is a miénk lesz, addig pedig szolgálnunk kell a muzulmán uraságokat, hogy
                        ismerhessük az uraság palotájának bejáratát és kijáratát, s hogy amikor a mi
                        napunk fölkel, minket találjon ott a palotában, nem mást. Nem értitek ti
                        ezt! Ha értenétek: ti is az én példámat követnétek.</p>
				<p>A következő alkalomkor ismét ilyenféle társalgást folytatott Szanatoglu. S
                        akkor már beszélgetni kezdett arról is, miként tudnának a franciák
                        Trapezuntból könnyűszerrel megszabadulni.</p>
				<p>- Lássátok - mondá -, ti innen egyszerűen meg akartok szabadulni. No, ehhez
                        én nem adhatok nektek segítséget, sem pedig jó tanácsot. Mert ha az én
                        hitetlenségem kitudódnék, engem Karaszor bég a legelső kaukázusi út
                        alkalmával lesüllyesztene a tenger fenekére. Hanem ti azzal is teljesülve
                        látjátok óhajtástokat, ha közelebb juthattok Európához. Márpedig
                        Konstantinápoly sokkal közelebb van, mint Trapezunt, és arra már adhatok jó
                        tanácsot, hogy oda miképpen juthassatok el. Abban pedig különösen bízom,
                        hogy ti jó tanácsomért egy vagy más módon mindenesetre megfizettek.</p>
				<p>- Miből fizetnénk, hiszen nálad van, Szanatoglu, a mi pénzünk?!</p>
				<p>- Ha nálam van is, de még nem az enyém, aztán van még nektek mindegyikötőknek
                        százpiaszternyi pénzetek, abból is megkaphatom a jutalmat.</p>
				<p>- Nem, Szanatoglu - mondá Henri -, nem ígérünk és nem adunk neked előre
                        semmit. Mi nem bízunk tebenned. Mert vagy az uraságot akarod megcsalni, vagy
                        bennünket. Márpedig ha a kettő közt választhatsz, te bizonyosan minket
                        csalsz meg.</p>
				<p>Szanatoglu elnevette magát. Bal kezével göndör, fekete szakállát csipegette,
                        jobb kezének mutatóujjával pedig a franciákra mutatott.</p>
				<p>- Ha én ingyen akarnám pénzeteket, elkérném a kegyelmes bégtől, s az enyém
                        lenne az. Én csak meg akartam mondani, hogyan juthattok el legkönnyebben
                        Konstantinápolyba. Ha nem akarjátok: lelketek rajta! Nem én akarok Európába
                        menni, hanem ti.</p>
				<p>Ezzel kaftánját összerántá mellén, s eltávozott.</p>
				<p>A franciák gondolkodóba estek. Mit akar ez a Szanatoglu? Bizonyosan nem jóban
                        töri a fejét. Valami cselszövény lehet az, melynek keresztülvitelére
                        vállalkozott, s valószínűleg, sőt bizonyosan a bég megbízásából. Vajon
                        belemenjenek-e a kelepcébe? Vajon megkérdezzék-e terve iránt a cselszövő
                        örményt?</p>
				<p>Sokáig tanakodtak egymás között. Volt idejük elegendő. Az örmény feléjük sem
                        jött. Nem látogatta meg őket három napon át. Kényelmesen meggondolhatták
                        elhatározásuk minden esélyét. Azt már tudták, hogy a török éppúgy kész
                        minden erőszakra, mint az orosz. Csakhogy az orosz durván, hatalomszóval,
                        kegyetlenül, rögtönözve hajtja végre az erőszakot, amint szeszélye vagy
                        pénzvágya hozza magával. A török pedig látszólag megtartja vallásának
                        parancsait, melyek tiltják a jogtalanságot és az erőszakot, hanem aztán
                        cselt vet, hálót sző, kelepcét állít, melyben ha fennakad a gyanútlan vagy
                        tapasztalatlan áldozat, annak helyzetét éppúgy kizsákmányolja a török is,
                        mint az orosz. Kivált ha az a török tengeri rabló, márpedig Karaszor bég
                        valószínűleg az, vagy ha csak rabszolga-kereskedő is, aminek nyíltan vallja
                        magát.</p>
				<p>Tehát óvatosság! Erre inti őket Mussza Nukhár bejnek, sőt Balánnak is
                        eljárása. Karaszor bég bizonyosan rosszabb mindenkinél, a piszkos Szanatoglu
                        még ármányosabb minden mohamedánnál. Mindamellett megállapodtak abban, hogy
                        bármi legyen Szanatoglu jó tanácsa, meg lehet azt hallgatni, de nem
                        szükséges megfogadni és követni. Ha meghallgatják, még mindig elég idő lesz
                        határozni fölötte.</p>
				<p>Negyednapon megint eljött Szanatoglu. Beszélt mindenféle ostobaságról és
                        közömbös dolgokról. Végre újólag előhozta a menekülésre vonatkozó jó
                        tanácsot.</p>
				<p>- Meggondoltuk a dolgot - szólt Henri. - De minél jobban meggondoltuk, annál
                        inkább nem hiszünk neked, Szanatoglu. Hanem azért meghallgatjuk tanácsodat.
                        Ha jónak látjuk: megfogadjuk. Ha pedig jó vége lesz: megfizetünk érte, ha
                        meg tudunk fizetni. Mármost ha akarod: elmondod - ha nem akarod: nem mondod
                        el.</p>
				<p>- Bolondság, amit beszéltek! - mondá Szanatoglu. - Ti rabszolgái vagytok
                        Karaszor bégnek, aki pénzen vett meg benneteket. Nem azért vett meg és
                        hozott ide, hogy itt hizlaljon benneteket, mint az ürüt, hanem azért, hogy
                        újra eladjon valakinek, aki az ő sok pénzét és nyereségét meg tudja fizetni.
                        Tiértetek pedig sok pénzt is lehet kapni, mert ti francia, orosz kirgiz,
                        török, kalmük nyelven, sőt még németül is tudtok beszélni, tehát titeket a
                        hatalmas pasák konakjaiban, sőt még a legdicsőségesebb szultán szerájában
                        is sok mindenre fel tudnának használni. De a szeráj számára meg nem vesznek
                        benneteket, hacsak visszavonhatatlanul bele nem egyeztek abba, hogy oda
                        eladassatok. Így rendelte ezt a legdicsőségesebb szultán. Mármost csak
                        rajtatok áll a választás. Ha beleegyeztek: akkor eljuthattok
                        Konstantinápolyba, ahol már ezer meg ezer francia, angol, olasz és más
                        európai ember lakik, akik jó szerencse mellett ingyen is megszabadíthatnak
                        benneteket; ha pedig bele nem egyeztek, akkor a kegyelmes bég hajón
                        elszállít Kairóba, vagy az erzincani karavánnal elküld Bagdadba: ám ti
                        lássátok majd aztán, mikor juthattok el Franciaországba!</p>
				<p>Az örmény bizonyos közöny színlelésével beszélt, mintha neki csakugyan
                        mindegy volna, akármit csinálnak a franciák. De beszédében az önérzetnek egy
                        neme is megnyilvánult, mely a franciákat a mondottaknak különös
                        megfontolására ellenállhatatlanul kényszeríté. Szavai mély nyomokat hagytak
                        hátra a franciák elméjében, úgyhogy ők, Szanatoglu által magukra hagyatva,
                        lassanként kezdtek megbarátkozni a tervvel. Voltaképpen nem is találtak
                        abban most már semmi különös veszélyt. Helyzetük nem volt ugyan kellemetlen,
                        mert az anyagi nélkülözés kínjaival nem kellett bajlódniok, de nem is volt
                        kellemes, mert valóságos foglyok valának. Bezárva egy épületbe, őrizve
                        gondosan, ki nem mehettek sehova, legföljebb néha reggelenkint a dámra,
                        lakóházuknak lassú lejtőjű deszkatetejére. Ilyen vagy amolyan alakban, de
                        mindennap várhatták sorsuknak a bég által meghatározott változását. S aztán,
                        ha már egyáltalán nem állott hatalmukban a rabszolgaként való eladás esélyét
                        kikerülni, Bagdad helyett és Ázsia belseje helyett mégiscsak sokkal
                        előnyösebbnek látszott Konstantinápolyba s valamely durva pasának konakja
                        helyett a nagyúr szerájába jutni, ahova már francia követek is járnak, s
                        ahonnan mindenesetre remélni lehet a szabadulást. Mégis tettek előbb egy
                        kísérletet, mely oly gyakran mutatkozott sikeresnek. Szanatoglu által
                        különös bensőséggel kérték meg a béget, hogy adjon nekik műhelyt és
                        szerszámokat, s ők ily nagy városban, mint Trapezunt, rövid idő alatt
                        kétszeresét is megkeresik a váltságdíjnak. Kérelmük azonban elutasíttatott,
                        éspedig - mint Szanatoglu mondá - kereken és ingerülten.</p>
				<p>- Ha már nincs más választásunk - mondá Henri az örménynek -, mit kell
                        tennünk, hogy a kegyelmes bég csakugyan Konstantinápolyba szállítson
                        bennünket?</p>
				<p>- Kérjétek meg a kegyelmes béget úgy, ahogy én tanácsoltam, adjatok nekem
                        fejenként ötven piasztert, s a többit bízzátok rám!</p>
				<p>Újabb tanácskozás után másnap a franciák kijelentették, hogy Szanatoglu
                        föltételeit készek teljesíteni, csak vezesse őket a bég elé.</p>
				<p>Kérelmük teljesült. Karaszor bég a konakban fogadta őket, gazdagon bútorozott
                        és díszített, nagy teremben. Háta mögött állott Szanatoglu, a zsákmányleső
                        macska éles figyelmével tekintve a franciákra.</p>
				<p>- Adjátok elő könyörgésteket - mondá Karaszor bég.</p>
				<p>- Kegyelmes úr - szólt Henri -, meggondoltuk a dolgot, és hogy a te
                        kegyességedet el ne veszítsük, miként Szanatoglunak kijelentettük, hajlandók
                        vagyunk Konstantinápolyba menni s könyörögni előtted, hogy minket a
                        nagyúrnak szolgálatába bocsáss el kegyesen.</p>
				<p>- Készek vagytok a legdicsőségesebb szultánnak palotájában mindennemű
                        szolgálatra vállalkozni?</p>
				<p>- Készek vagyunk.</p>
				<p>- Készen vagytok arra, hogy ezt a bölcs mollah előtt is kijelentsétek, és hogy szavatokat a müderrisz írásba tegye, hogy azok el ne
                        repüljenek?</p>
				<p>- Erre is készen vagyunk - mondá Henri -, ha ezt is szükséges megtennünk.</p>
				<p>- Ti is hajlandók vagytok mind valamennyien? - kérdé a bég a többi franciához
                        fordulva. - Feleljetek mind egyenkint!</p>
				<p>A franciák mind egyenkint bejelentették, hogy ők el vannak határozva, a
                        kikötött föltételt teljesítik.</p>
				<p>- Ám legyen úgy, amiként ti akarjátok. Szanatoglu - mondá az örményhez
                        fordulva -, legyen gondod rá, hogy a bölcs mollah az ő színe elé bocsássa
                        holnap e szolgákat.</p>
				<p>Ezzel elbocsátotta a franciákat. A következő napon azonban tíz és tizenegy
                        óra tájban elkísérték őket a mollahhoz, akinek konakja a Hagia Sophia nevű
                        gyönyörű dzsámi mellett feküdt. A bégnek pár
                        szolgája kísérte őket oda minden fegyver nélkül, mintha csak a franciák
                        teljesen szabad emberek lettek volna. A mollah hidegen és ünnepélyesen,
                        díványon ülve fogadta őket, mellette a müderrisz ült egy szőnyegen, térdére
                        fektetett papirossal, melyre nyilván írni szándékozott. A bég szolgái nagy
                        tisztelet külső jeleivel s mély bókolással közeledtek a mollah felé, s
                        elmondták neki a franciák idejövetelének okát.</p>
				<p>A mollah körülbelül ugyanazon kérdéseket intézte a franciákhoz, melyeket a
                        bég, s a franciák részéről a felelet is hasonló volt. Azzal a különbséggel,
                        hogy mindenik franciának meg kellett mondania kereszt- és vezetéknevét.
                        Mikor mindez megtörtént, s a müderrisz a franciák nevét feljegyezte,
                        odafordult a mollah az utóbbihoz.</p>
				<p>- Írd most már, tudós müderrisz, amit írnod kell!</p>
				<p>Sokáig irkafirkált a müderrisz, úgyhogy a franciáknak testük-lelkük megunta a
                        várakozást, míg végre tizenegy külön darab irattal készen volt a franciák
                        számára.</p>
				<p>Az iratokat egymás után fölolvasá a müderrisz. A felolvasás valóságos éneklés
                        és nyafogás színében tűnt fel a franciák előtt. Szavait alig tudták
                        megérteni. Az iratok tartalma körülbelül a következő volt:</p>
				<p>“Én, Hadsi Mollah Nurizáde, a Próféta tudományának méltatlan és erőtlen
                        követője, aki békességet és rendet tart az igazhívők között, és eloltja azok
                        szomjúságát, akik a törvény és az igazság után szomjúhoznak itt, Trabzonban
                        és ennek határtalan környékében, én mondom azt, hogy N. N. frank és gyaur, a derék Karaszor bégnek szolgája, színem
                        elé kérezkedvén s előttem egészségben megjelenvén, könyörögve és rimánkodva
                        kérte, hogy őt a derék Karaszor bég, ha annak is úgy tetszenék, a minden
                        urak urának, a minden igazhívők fejedelmének, a hajnali csillagként
                        fényeskedő padisahnak adná át és adná
                        szolgálatába, és hogy ő frank és gyaur létére nem ismer nagyobb boldogságot
                        és üdvösséget, mint hogy ő a legdicsőségesebb szultánnak szolgálatában a
                        földön és föld alatt, szárazon és vízen, szerájban és utcán, virágoskertben
                        és sivatagon, fegyverrel vagy anélkül, a mábejn küszöbén belül vagy kívül, életben és halálban szolgálhasson
                        mindaddig, míg szemeivel lát, füleivel hall, kezével és lábával mozogni
                        tud. Én mondom azt, én, Hadsi Mollah Nurizáde, aki leggyöngébb a gyöngék
                        közt, én mondom azt, hogy ez a frank és gyaur azért jött az én színem elé,
                        és azért könyörgött énelőttem. Leírta pedig mindezeket Hadsi Kedük Husszein,
                        a szegény és tudatlan müderrisz Trabzonban, aki mihelyt az írást elvégezte,
                        nyomban a kalemet összetörte, és annak darabjait széjjelszórta hedzsrának 1245-ik évében stb.”</p>
				<p>A franciák csodálkozva, de nem minden vidámság nélkül látták és hallották ezt
                        a hókuszpókuszt. A müderrisz az írótollat, vagyis inkább írónádat, a
                        kalemet csakugyan összetörte, s annak darabjait ott a teremben
                        széjjelszórta, előbb mindegyik okmányt maga a mollah is névjegyével
                        gondosan ellátván.</p>
				<p>A mollah beszélt azután néhány szót az Alkoránból, melyet a franciák csak kis részben értettek, s aztán kezének
                        intésére Szanatoglu és az őrök kíséretében a franciák Karaszor bég
                        konakjához visszamentek.</p>
				<p>A következő napon Szanatoglu ismét meglátogatta őket. A róka, ha cselen töri
                        a fejét, lehetett csak hasonló az álnok örmény arcához, aki sajnálkozás
                        színlelésével így kezdé beszédét:</p>
				<p>- Hja bizony, ezért kell az igaz keresztyéneknek oly sokáig várniok és
                        szenvedniök, mert mindig sokan vannak köztük, akiknél állhatatlan az
                        állhatatosság, és hamar elszakad a hitnek és vallásnak köteléke. Lám, ti
                        most már belenyugodtatok abba, hogy muzulmánná legyetek, én pedig mióta vagyok itt már szolgálatban, s mégis
                        megmaradtam az igaz hit árnyékában.</p>
				<p>- Miféle bolondságot beszélsz, te piszkos örmény?! - kérdé Henri, aki
                        társaival együtt nem kissé volt felindulva e kijelentésre, melynek a tegnapi
                        szertartás felette komoly értelmet látszott kölcsönözni.</p>
				<p>- Haj, haj, ezen pedig már - mondá Szanatoglu - nem lehet segíteni!
                        Beleegyeztetek, beleegyeztetek, világosan beleegyeztetek. Megmondtátok
                        határozottan, föl is lett az írás olvasva előttetek, és ti megnyugodtatok
                        benne. Nem szóltatok ellene egy szót se, de egyetlenegy szót se, még csak
                        kezetekkel se tiltakoztatok ellene.</p>
				<p>- Nem volt szó a muzulmán vallásról, Szanatoglu, hát miként egyeztünk volna
                        mi abba?</p>
				<p>- Ökrök, azt csak tudjátok, hogy a szerájba Konstantinápolyban, a szultán
                        szolgálatába keresztyén embert meg nem fogadnak, ti pedig beleegyeztetek,
                        hogy az én uram, Karaszor bég titeket mindenesetre oda adjon el.</p>
				<p>- De nem mint muzulmánt, gazember, nem volt erről szó! - szólt egyik francia
                        dühre gerjedve s fenyegető modorban Szanatoglu elé állva.</p>
				<p>Az örmény válla közé húzta fejét, kaftánjának mindkét szárnyát szorosan
                        egymásra vonta, s csak ennyit felelt:</p>
				<p>- Pedig a kalemet is összetörte a müderrisz, s az nem mást jelent.</p>
				<p>- Majd összetörünk mi téged, nyomorult csaló, gazember! - kiáltották a
                        franciák, s az örményt hatalmasan megütlegelve, kilökték az ajtón, s
                        lerúgták a lépcsőn, hogy az úgy hentergett le, és csak a földön tudott
                        megállapodni az épület előtt.</p>
				<p>Szanatoglu itt felállott, kezét-lábát megtapogatta, kaftánjáról a port
                        leverte, egyik papucsát kezébe vette, mert a másik fent maradott, s a
                        papucsával fenyegetőzve, ezt felelte vissza:</p>
				<p>- A fejenként ötven piaszterért mégis eljövök én hozzátok, s akkor majd
                        másként beszéltek ti velem! Ne higgyétek, hogy ezzel az ötven piasztert
                        leróttátok!</p>
				<p>A franciák minden dühösségük mellett is elnevették magukat Szanatoglu
                        szemtelenségén, akinek most is csak a borravaló járt elméjében. De azután,
                        hogy az örmény eltávozott, mégis magukba szálltak, s komolyan megbánták,
                        hogy őt tettlegesen bántalmazták. Az örmény rosszlelkű, gonosz ember, a bég
                        előtt bizonyosan árulkodni fog rájuk, s ők bizonyosan keményen fognak
                        büntettetni. Fájlalták, hogy hevük annyira elragadta őket. Óránként, sőt
                        percenként nyugtalanul várták a megtorlást, mindaddig, míg egy szolgával
                        közölve a dolgot, ez azt nem felelte:</p>
				<p>- Ne féljetek, Szanatoglu hitetlen, nem panaszkodik ez az igazhívő ellen,
                        máskor is kapott már ilyen tanítást.</p>
				<p>A szolgának e nyilatkozata amilyen megnyugtató volt a franciákra egyrészről,
                        oly sajátságosnak tűnt fel előttük másképpen. Úgy látszik, hogy őket már az
                        udvarbeli cselédek, a bég szolgái valósággal Mohamed próféta követőinek
                        tekintették.</p>
				<p>Sorsuk azonban néhány napig nem változott. Vagy ha változott is: látszatra
                        előnyösen. Jobb ételekkel, finomabb dohánnyal és kávéval látták el őket.
                        Szanatoglu többé feléjük sem jött. Meg nem foghatták, mi sors vár reájuk.
                        Csak annyit gondoltak bizonyosnak, hogy ez a sors ily változatlan jólétben
                        sokáig nem tarthat.</p>
				<p>S valóban nem is tartott.</p>
				<p>A ramazán ünnep nagy böjtjeit nekik is meg
                        kellett - akarva, nem akarva - tartani, mert enni- és innivalót az
                        ünnepnapokon éppúgy nem kaptak ők se, mint a többi cseléd és szolga. De
                        semmiféle külön parancs részükre ki nem adatott, sem ellenük valami
                        kényszerítő rendszabály nem alkalmaztatott. Viszont a következő vidám
                        ünnepnapokon őket is szolgatársaikkal egyetemben minden szemnek-szájnak
                        tetsző étellel és itallal ellátták. Az ünnep utolsó napján, melyet bajrámnak
                        neveznek, még Szanatoglu is meglátogatta őket, s nem győzte a bég
                        kegyességét eléggé dicsérni, s egyáltalán nem jutott eszébe, miként
                        utasították őt ki a franciák egy hónap előtt maguk közül. Elmenetelekor
                        azonban tett bizonyos célzást másnapra, melyet a franciák akkor semmiképpen
                        nem értettek, s melynek értelmét csak később sejtették. Olyanformát
                        mondott: “No, holnap ti is örökre búcsút vesztek eddigi bizonytalan
                        sorsotoktól.” A franciák nem adtak rá semmit.</p>
				<p>A következő napon újra gazdagon ellátták őket étellel és itallal. Nagy
                        szobájuk kopott szőnyegére több és finomabb ételt-italt tálaltak be, mint a
                        bajrám-ünnep bármelyik napján. Kávéjuk éppenséggel háromszor annyi volt,
                        mint máskor szokott lenni, s még íze is különbözött attól, amit megszoktak.
                        Valamely különös, fanyar keserűséget vettek benne észre, mely különbözött a
                        kávé megszokott keserűségétől. De azért a franciák minden aggodalom nélkül
                        költötték el lakomájukat.</p>
				<p>Lakoma után fejük elnehezedett, szemüket homály és álom lepte el,
                        ellenállhatatlan szükségét érezték a nyugalomnak mindnyájan, s bár fényes
                        nappal - szokott éji fekhelyükre telepedtek.</p>
				<p>Meddig tartott álmuk, s mi történt velük az álom alatt: sohasem tudták meg
                        egész bizonysággal. Sötét éjszaka volt, mikor néhányan fölébredtek.
                        Fáradtnak, kimerültnek, betegnek érezte magát mindegyik. Ha megmozdult
                        fekhelyén, éles és iszonyú fájdalmat érzett. Rettentő félelem lepte meg
                        őket, melyet növelt még az éjszaka rejtelmes sötétsége is. Még a beszéd is
                        felette fájdalmas volt. Némán és mozdulatlanul várták a reggelt. Oly
                        kínosan, oly türelmetlenül várták, hogy azt hitték, sohase kel már föl
                        többé a nap.</p>
				<p>Végre világos lett. Az ismert nagy teremben voltak, hol kezdettől fogva
                        tanyáztak. Mindegyik a fekhelyén, saját szőnyegén, saját pokrócával
                        betakarva. Egyetlenegy hiányzott közülük; ezt is csak később vették észre.
                        Körülöttük nagy vérnyomok, vérfoltok mutatkoztak. Alig bírták fejüket
                        fölemelni, oly gyöngék és erőtlenek valának. Mi történhetett velük? Sem
                        beszélni, sem gondolkodni, sem emlékezni nem voltak képesek. Erős sebláz
                        rázta meg tagjaikat. Szomorú ébredés volt ez, melynél szomorúbbat aligha
                        értek meg keserű életük nyomorúságos változatai közben.</p>
				<p>Szolgák hoztak ételt és italt. Gyenge ételt, hűsítő italt, s különös gonddal,
                        csaknem gyöngédséggel gondoskodtak a franciák szükségleteiről. Később orvos
                        is jött hozzájuk, vagy legalábbis olyan ember, akit a törökök orvosnak
                        tartanak. Megtekinté a franciákat, néhány szót szólt, valamit kérdezett,
                        amire feleletet se várt, aztán távozott. Étel és ital némi erőt kölcsönzött
                        a franciáknak. Enyhült a sebláz, s végre teljes urai lesznek eszmének és
                        ébrenlétnek.</p>
				<p>Suttogva beszélgettek egymással, mert a hangos beszéd még ezentúl is kínos
                        fájdalmakat okozott. Beszélgetésük folyamán szomorú következtetésre
                        jutottak. Ők az alávaló Szanatoglu cselszövényének áldozatai. Elfogadták
                        ajánlatát; határozottan kijelentették, hogy ők a szultán szolgálatába
                        akarnak jutni; nyilatkozatukat a mollah ravaszul félremagyarázta, s
                        mindennemű szolgálatra való ajánlkozássá bővítette; ők nem tiltakoztak a
                        bővítés ellen, s most már háremi szolgálatra lesznek kötelezve. Álnokul,
                        kegyetlenül iszonyú sorsot készítettek számukra, melynek következményeit
                        most már csak a halál képes elenyészteni. Örökre csonkák maradnak,
                        házaséletre ezentúl gondolniok se lehet.</p>
				<p>A jövőnek ezen képe nem adott vigasztalást semmi irányban. Úgy látszott,
                        mintha elvesztették volna minden becsét a hazájukba való visszatérésnek.
                        Miért menjenek haza? Mit keressenek otthon? Mi varázsa van előttük most már
                        Franciaország viszontlátásának? Hiszen otthon még gúny és szánalom tárgyai
                        lehetnek. Pedig inkább a halált itt, messze földön, mint gúnyt és szánalmat
                        annyi veszély, annyi szenvedés után!</p>
				<p>A napok haladtával s a fájdalom enyhülése után sebeik is begyógyultak, lelki
                        gyötrelmük is enyhült. Már fenn tudtak járni, noha a szobából még mindig nem
                        mehettek ki. Most már csak tízen voltak. A szolgák felvilágosították őket,
                        hogy társuk, a tizenegyedik francia a mákonyos mély álom közben, a tudatlan,
                        durva orvos kezei közt halt meg. Még csak el sem búcsúzhattak tőle. Sötét
                        gondolatok forrongtak agyukban, midőn elgondolták, hogy most már mily
                        kevesen vannak, hány társukat kellett tizennyolc év alatt elhagyniok, s mily
                        messze vannak még Franciaországtól.</p>
				<p>De ha fájdalmuk enyhült is, ha sebeik hegedtek is, dühük és bosszúságuk
                        Szanatoglu ellen nem csillapult. Az érzület, mellyel a keresztyénre, e
                        nyomorult árulóra gondoltak, ádáz és kegyetlen volt. Betegek, gyengék,
                        lábadozók valának, s mégsem lett volna tanácsos az örménynek most közelükbe
                        jutni.</p>
				<p>És az örmény, a szerencsétlen mégis meglátogatta őket. A tigris nem rohan úgy
                        zsákmányára, mint a franciák rohantak Szanatoglura. Tőrrel védelmezte magát
                        a nyomorult. De csak egy pillanatig. A másik pillanatban le volt
                        fegyverezve, földre volt sújtva s hitvány lelke kitiporva. Egy szempillantás
                        volt az egész. Alig tudták a franciák, mi történt és miként történt.
                        Szanatoglu ott feküdt előttük mint valóságos hulla. Sohase tudták
                        megmagyarázni, miként vehetett rajtuk uralmat oly ellenállhatatlanul a vad
                        és gyilkos szenvedély.</p>
				<p>Megtörtént. Gyászos vége lett a borzasztó erőfeszítésnek. Három franciánál
                        fölszakadtak a sebek és sebkötelékek. Három hű és régi bajtárs újra
                        elvérzett, és alig egy óra múlva meghalt. Most már csak heten maradtak. S
                        mind a hét oly betegen, hogy egy hónap kellett, míg ismét felüdültek
                        annyira, mint ahogy Szanatoglu meggyilkolása napján már voltak.</p>
			</div>
			<div type="chapter">
				<head>A RABSZOLGA-KERESKEDŐ HÁREMÉBEN</head>
				<head>A FRANCIÁK MOHAMED HITÉRE TÉRNEK AZ EUNUCHOK BÜLBÜL BABA A KÉT CSERKESZ
                        TESTVÉR FÉRFI LOPÓDZIK A HÁREMBE A FRANCIÁKAT ELVISZIK
                        KONSTANTINÁPOLYBA</head>
				<p>Karaszor bég a gyilkosság utáni napon meglátogatta őket. Ott feküdt a
                        szobában Szanatoglunak és a három franciának hullája az élők között. Amint
                        Karaszor bég belépett, Henri rögtön elkezdte a szót:</p>
				<p>- Kegyelmes bég, rabszolgáid vagyunk. Tégy velünk, ami neked tetszik. De mi
                        megöltük Szanatoglut. S megöltük volna még akkor is, ha száz halállal
                        fenyegettél volna bennünket. Öless meg most te minket, ha neked úgy
                        tetszik.</p>
				<p>- Ami nekem tetszik, ebek - szólt a bég -, azt nem kérdem tőletek. Mire
                        felgyógyultok, akkorra vagy megismeritek az igaz hitet, vagy megismeritek a
                        gyehenna tüzét. Holnap jön már hozzátok a tudós müderrisz.</p>
				<p>Többet nem szólt. A hullákat elvitette, s szó nélkül távozott.</p>
				<p>Másnap csakugyan jött a müderrisz. Ugyanaz, aki ama végzetes irkafirkát a
                        mollah parancsára elkészítette. A müderrisz teljesen felvilágosította a
                        franciákat. Megmondta, hogy azon irat nélkül sem háremi szolgálatra nem
                        lennének alkalmazva, sem pedig az igaz hitre nem lennének kényszerítve,
                        miután Allah meg nem engedi, a Próféta pedig nem parancsolja, hogy a
                        tévelygők és hamis istenek imádói erőszakkal kényszeríttessenek az igaz
                        hitre. A tiszteletreméltó bég más sorsot és más szolgálatot szánt a
                        franciáknak, de az örmény megígérte, hogy rábeszéli őket a háremi szolgálat
                        önkéntes elvállalására s az igaz hit fölvételére.</p>
				<p>A franciák e beszéd alatt újra érezték azt a bosszút forrni szívükben s azt
                        az izmot feszülni karjaikban, mely az örményből kiszorítá a lélegzést.
                        Szemük villogása, mellük lihegése, felkiáltásaik rekedtsége eléggé elárulá
                        lelkük állapotát a müderrisz előtt is. Aki nem is késett soká, s e szavakkal
                        búcsúzott el tőlük a mai napra:</p>
				<p>- Most a tüzes sárkány lakik szívetekben, s nem szelíd tekintetű galamb. Most
                        nem vagytok arra méltók, hogy az igaz hit olajával kenegessem a ti beteg
                        lelketeket. Részegek vagytok a haragtól, s fejetek fölött összecsap a
                        tisztátalan indulatok árja. Koplaljatok, aludjatok, sírjatok és
                        imádkozzatok, hogy Allah a holnapi napon méltónak találjon benneteket arra,
                        hogy lábaimat idevezérelje.</p>
				<p>A müderrisz eltávozott. Modora nem volt visszataszító a franciáknak. Sőt
                        enyhítő és bátorító. De hát elhagyják-e a keresztyén vallást? Vajon a
                        vallással együtt nem törlődik-e ki szívükből hazájuk képe is? Ha pedig
                        makacsul ragaszkodnak az eddigi hithez: mi lesz sorsuk, mi lesz végük?
                        Elvégre is elvesztették már az ifjúságot, szívükből kitöröltettek az élet
                        ábrándjai, családi élet boldogsága elérhetetlen ezentúl: mint muzulmánok
                        legalább élvezik a szabadság verőfényét, s legalább biztosabb reménnyel
                        indulhatnak nyugot felé, hogy egykor hazajuthassanak - meghalni.</p>
				<p>Elhatározták - áttérnek a muzulmán hitre. Figyelemmel hallgatták a müderrisz
                        oktatásait, melyek alig tartottak tíz napon túl, s aztán a szokott
                        ünnepélyes egyházi szertartások mellett Mohamed követőinek sorába
                        felvétettek.</p>
				<p>Ezzel egyidejűleg a konakban háremi szolgálatra osztották be őket.</p>
				<p>Sajátságos, eddig még nem tapasztalt változás állt be ezzel a franciák
                        életsorsában.</p>
				<p>Mindenekelőtt le kellett vetniök azt a ruhát, amelyet Tülmenköjiből, a kalmük
                        uraságtól hoztak magukkal. Ez a ruha félig tatár, félig kozák volt, s
                        ehelyett most törököt kellett felölteniök, éspedig az előkelőbb háremőrök
                        szokott ruhájának alakjában. Vörös fezt,
                        melynek két boklyója nyakukig ért; rövid dolmányt, köpönyegszerű, hosszú
                        fehér palástot, melyet azonban a termekben nem kellett felölteniök; bő és
                        rövid salavárit, melynek korca a tizenkét
                        rétű s derékra hajtogatott sálban veszett el, s felkunkorodó orrú papucsot.
                        Fegyverrel is ellátták őket: pisztollyal, jatagánnal, bambusznád bottal, éspedig annyival, hogy kétszerte több
                        embernek is elég lett volna.</p>
				<p>A franciák most már valóságos eunuchok voltak. De nemcsak maguk, mert rajtuk
                        kívül ott volt még a bégnek egész háremőri személyzete. E személyzet állott
                        néhány kövér fiúból, tíz-tizenkét évesekből, akik többnyire cserkeszek
                        voltak, de volt köztük két afrikai arab is, sötét arcszínnel. Mindvalamennyi
                        eunuch mesterségre volt szánva. Volt még hat felnőtt eunuch is, négy fiatal
                        és két öreg. A két öreg örökségképpen szállt a bégre, vagyis helyesebben
                        mondva hozományképpen, mert mindkettőt egyik neje hozta magával, s bár a bég
                        gyanakodva fogadta őket, sok év alatt mégis meggyőződött hűségükről, s ezért
                        megtartá őket a háremben. Ez a két öreg nem is volt eladásra szánva, míg a
                        többiek, ifjak és gyermekek, ha a bégnek szeszélye így hozta magával, nagyon
                        könnyen vásárra hurcoltattak. Legalábbis a franciák úgy értesültek, hogy ily
                        eset kétszer is előfordult már több év óta. Az összes személyzet felett, sőt
                        a franciák felett is egy Bülbül Baba nevű, vén egyiptomi eunuch
                        parancsnokoskodott, akire ezt a nevet a háremhölgyek ruházták, s akit már a
                        maga nevén soha nem is neveztek. Kegyetlen és kaján vénember volt, aki mint
                        valami elaggott, mérges eb, híven őrzé az asszonyokat, minden
                        haszontalanságért keményen bünteté alattvalóit, folyton árulkodott az
                        úrnők előtt az odaliszkokra, s az úrnőkkel
                        sohase játszott össze semmiben. Csúf arca és rekedt hangja miatt neve
                        valóságos gúnynév volt, de e nevet mégis azért kapta, mert ha jókedve volt,
                        a legszebb keleti regékkel tudta a háremi élet unalmát elűzni.</p>
				<p>Volt a bégnek három neje. A három közül kettő megfért, sőt jó barátságban
                        állt egymással. Az egyik, a legelső cserkesz nő volt, a második török, egy
                        pasának a leánya. Ezek mind maguk, mind gyermekeik - szám szerint öten - a
                        legjobb családi egyetértésben állottak. A harmadik nő megint cserkesz volt,
                        de ez a legelsővel semmiképpen sem fért össze. Ha találkoztak: vagy nem
                        szóltak egymáshoz, vagy vége-hossza nem volt köztük a nyelveskedésnek. Egyik
                        a másiknak szobalányát - odaliszkját -, ha megkaphatta, korbáccsal,
                        papuccsal, szofrával agyba-főbe verte, ruháját megtépte, gyerekét földhöz
                        ütötte, úgyhogy néha az egész hárem tele volt sírással, jajgatással. A két
                        nő még törvényes gyermekeit is féltette egymástól, s az elkeseredés már
                        annyira ment, hogy mindkettő ott akarta hagyni a béget, s szülőikhez akartak
                        visszamenni, amit azonban a bég akként akadályozott meg, hogy a harmadik
                        nőnek a háremben külön lakosztályt adott a kerti pavilonban, s számára külön
                        odaliszkot, külön eunuchot, sőt a franciák közül is kettőt odarendelt. Csak
                        a vén Bülbül Babának volt bejárása mindkét lakosztályba, csak ő hallgatta
                        meg folytonosan a két asszonynak egymás ellen való áskálódását, amit aztán
                        ügyesen fölhasznált részint a hárem őrizetének biztonságára, részint a
                        bégnél saját előnyére. A bég maga rendesen úgy tett igazságot a két nő
                        között, hogy mindkettőnek meghallgatta egymás elleni panaszát hidegvérrel
                        és nyugodt arccal, de egyiknek sem felelt soha semmit, s egyiket sem illette
                        szemrehányással soha. “Bolond az - úgymond -, aki útját akarná állni a
                        szélnek, és elejét akarná venni az asszonyi perpatvarnak.”</p>
				<p>A franciákat gondosan oktatták a háremőri szolgálatra.</p>
				<p>A sokféle imádságok a nap minden órájában, a háremi bútorok, szőnyegek,
                        ételnemek nevei, a nyelvsajátságok, a százféle háremi mesék, dalok, regék,
                        játékok, a Kaukázus és Perzsia, Arábia és Egyiptom népszellemének termékei
                        mind újdonságul szolgáltak a franciáknak. Nagy gondossággal kellett
                        megtanulniuk, hogy a háremi nők, ha kimennek az utcára, miként öltsék fel a
                            feredzsét a külső köpenyt; miként kössék
                        fel a jasmakot, a női fátyolt, melyből csak a szemnek és annak sem egészen
                        volt szabad kivillognia. A vén Bülbül Baba ezer és ezer módját beszélte el
                        annak, hogy a nők miként szöknek ki a háremből, s miként eresztenek oda be
                        férfiakat a törvény tilalmának ellenére. Mind e módot ismerni kell az
                        eunuchnak, hogy megvédelmezhesse a háremet, a háremhölgyet és annak titkait.
                        Meg kellett tanulniok a nők lakmározásának és látogatásainak rendjét, a
                        fürdőnek és pipereszobának titkait, a különféle mosdásokat és
                        borotválkozásokat, melyek az eunuchnak és háremőrnek legfontosabb és
                        legtitkosabb teendői. Az igaz, hogy az ott levő eunuchok, még a gyermekek
                        is, mindezeket jól tudták már, mintha e foglalkozásba beleszülettek volna,
                        de a franciák feje fölött másfél év is elfutott, mikorra mindent oly
                        tökéletesen megtanultak, amiként a vén Bülbül Baba azt jónak látta.</p>
				<p>Ez egész idő alatt a munkátlan és henye élet, ételnek és italnak bőséges
                        élvezete, sőt bizonyos figyelem és kitüntetés volt életük és élvezetük. A
                        legkényesebb és legtitkosabb szolgálatokat végezték a háremhölgyek és az
                        odaliszkok körül, aminőket Európában csak nők végeznek, vagy még azok sem.
                        Az odaliszkok örökösen találkán és szerelmi viszonyon törték fejüket a
                        palota egyéb férfi szolgáival. A franciáknak szakadatlanul hordták a
                        legfinomabb ételeket, a legválogatottabb nyalánkságokat, a legjobb dohányt,
                        kávét és gyümölcsöket, sőt aranypénzeket is, hogy őket apró cseleikben,
                        titkos szerelmi kalandjaikban elősegítsék, vagy azokra szemet hunyjanak.</p>
				<p>Volt a bégnek nyáron át fából készült csinos fürdőháza a tengerparton. A
                        nőket igen gyakran, csaknem naponként ki kellett kísérniök a fürdőhöz. A nők
                        pajzánsága ilyenkor különös szórakozást okozott a különben kedvetlen és
                        örömtelen franciáknak. A franciák nem hagyták magukat megvesztegetni sem az
                        apróbb ajándékok, sem az egymás közt fölszítható irigység által.
                        Míveltségük, lovagias gondolkozásuk, a sors csapásai alatt megtanult
                        fegyelem egyaránt megmenték őket úgy a bűnös összejátszás kockázatos
                        vállalataitól, mint a szívtelen durvaságtól, mellyel egyik-másik eunuch a
                        nőkkel szemközt hivatását végzé. Maguk közt soha nem marakodtak, társaikra
                        és a hölgyekre nem árulkodtak, az úrnők és odaliszkok bujtogatásait fülük
                        mellett eleresztették, s inkább megvédelmeztek mindenkit, mintsem ártalmára
                        lettek volna bárkinek is. Egy sajátságos eset föltétlen hívükké tette még az
                        örökösen mogorva és bizalmatlan Bülbül Babát is.</p>
				<p>A rabszolgák közt, akikkel a bég kereskedett, akiket a Kaukázusból szerzett,
                        s kellő kitanítás után Sztambulban és egyebütt elárusított, volt egyszer két
                        cserkesz testvér: egy fiú és egy leányka. Mindegyik jól fejlett, s egymáshoz
                        csodálatosan hasonlított. Ha mindkettő férfi- vagy mindkettő női ruhában
                        volt, alig lehetett őket egymástól megkülönböztetni. A fiú is, a leányka is
                        külön-külön lakott társaival és társnőivel; egyik a férfi rabszolgák
                        tanyáján, ahova először a franciákat is telepítették, a másik pedig a nők
                        tanyáján, amely a hárem kertje mellett feküdt, attól egy alacsony fallal
                        elválasztva. A rabszolganőket gyakran bevitték a hárembe szolgálatra, s a
                        háremhölgyek is gyakran látogatást tettek a rabszolganők tanyáján.</p>
				<p>A fiú és a lányka igen szerették egymást. Az apa, midőn őket a bégnek eladta,
                        egyúttal kikötötte, hogy a két testvér, míg a nő hárembe s a fiú
                        szolgálatba nem kerül, meglátogathassák egymást, amikor akarják. A két
                        testvér, hol egyik, hol másik, gyakran óhajtotta a látogatást, s mivel a bég
                        megígérte s ígéretét meg is szokta tartani, a két testvér gyakran összejött
                        a vén Bülbül beleegyezésével, akinek az iránt megvolt az utasítása a bégtől,
                        s aki a rabszolganők tanyáján is meg volt bízva a felügyelettel. Az
                        összejövetel a rabszolganők udvarán vagy a szabadban, vagy egy kis
                        faházikóban történt, mindig egy eunuch felügyelete alatt.</p>
				<p>A két cserkesz gyermek gyakran mulatott azzal, hogy öltönyüket, melynek
                        szépsége és drágasága volt legfőbb gyönyörűségük, egymással elcserélték. A
                        fiú a leánynak, a leány a fiúnak ruhájába öltözött. Az otromba eunuch nem
                        talált a mulatságban semmi rendkívülit.</p>
				<p>Egykor a leányka elmondá e mulatságot a háremben, az odaliszkok kaptak a
                        tréfán, s a leánykát rábeszélték, hogy a legközelebbi alkalommal ismét
                        öltöztesse fel a fiút nőruhába, s vigye be a hárembe. A leánykának is
                        tetszett az ötlet, s megállapodtak a terv minden részletében.</p>
				<p>A terv sikerült is. A lányka kettős ruhát vett magára. A faházikóban egyiket
                        leveté, a fiú abba felöltözött, saját ruháját az eresz alatt elrejté, s
                        ekként belopózott a rabszolganők lakhelyére, innen pedig az odaliszkokkal
                        együtt a hárembe, melynek elég terme és fülkéje volt arra, hogy mind az
                        úrnők, mind az eunuchok figyelmét elkerülje. Ez a csíny igen gyakran
                        sikerült, s az odaliszkoknak nem kis mulatságára szolgált.</p>
				<p>Egyszer azonban a fiú több napon át a háremben maradt, teljesen bízva mind ő,
                        mind az odaliszkok abban, hogy a fiú távolléte nem fog feltűnni a
                        rabszolgatanyán. Talán nem is tűnt volna fel, mert a cserkesz szolgákkal
                        nemigen törődtek - miután megszökésüktől tartani nem lehetett -, ha
                        véletlenül két odaliszk egymás közt keservesen össze nem vész, s bosszújuk a
                        titkot föl nem fedezi. Az egyik odaliszk ugyanis, akit a másik földre gyűrt
                        és összevérezett, rögtön futott az első úrnőhöz, s annak szívszaggató
                        panaszok és siránkozások közben elmondá az egész gonoszságot. Ami pedig a
                        dolgot súlyossá tette, az abból állt, hogy a fiú éppen akkor is a háremben
                        rejtőzött.</p>
				<p>Az úrnő egészen felháborodott a példátlan merényleten. Az odaliszkot
                        kivallatá, s megtudta azt, hogy a cserkesz fiú és leányka ki- és beeresztése
                        alkalmával mindig jelen szokott lenni Bülbül Baba is, aki azonban semmit sem
                        tudott a dologról. Az úrnő különben is haragudván a vén eunuchra, amiért ez
                        a harmadik nő üldözése körül nem járt kezére, elhatározá most annak láb alól
                        eltételét. De miután a bég e pillanatban nem volt otthon, az odaliszkot egy
                        kerevet lábához saját kezeivel megkötözé, nehogy időközben eljárjon a szája,
                        maga pedig százszor is lemorzsolta a teszpijén, az olvasóján szokott
                        imádságát, hogy ekként könnyült lélekkel várja be a bég hazaérkezését.</p>
				<p>Szerencsére az odaliszk kimaradása szemet szúrt társnői közt, s gyanújuk
                        támadt: vajon bosszújában, dühében nem árulkodott-e az úrnő előtt? A
                        cserkesz fiút rögtön kicsempészték a háremből, s aggodalmukban az esetet
                        fölfedték Henri előtt, bízván ennek jólelkűségében, s egyúttal megkérvén őt,
                        hogy segítsen nekik kilábolni a fenyegető bajból, ők készek mindent
                        életre-halálra eltagadni és a föltétlen tagadásra a cserkesz leánykát is
                        rábírni.</p>
				<p>Henri rögtön ment a vén eunuchoz.</p>
				<p>- Baj van - mondá -, nagy baj van, Bülbül Baba! Az odaliszkok azt álmodták,
                        hogy egy szemtelen férfi sok napon át ott rejtőzködött a háremben.</p>
				<p>- Együgyű Hanari, hát mi nagy baj van ebben? - szólt az öreg Henrihez, akit
                        mindig Hanarinak nevezett. - Ki tudná a madárnak megtiltani, hogy a fejünk
                        felett át ne repüljön, és a bolond álomnak megtiltani, hogy az alvót meg ne
                        lepje?</p>
				<p>- Igaz ez, Bülbül Baba, hanem egy odaliszk ébren is látta a férfit, s meg is
                        jelentette az úrnőnek, aki csak a kegyelmes béget várja haza, hogy Bülbül
                        Babát elárulja.</p>
				<p>- Részeg vagy te, Hanari, bizonyosan annyit ittál, hogy ötven korbácsot
                        szeretnél rá enni.</p>
				<p>Henri elmondá most az egész históriát a mogorva eunuchnak rettenetes lelki
                        gyötrelmére, akivel ilyen eset még sohase történt. Henri egyúttal magára
                        vállalta, hogy mindent kiegyenlít, beszélni fog a cserkesz fiúval, megnevezi
                        az árulkodó odaliszkot, s azt tanácsolta Bülbülnek, hogy a béggel ő
                        beszéljen először, s közölje vele, hogy az odaliszk haragtól és
                            nargilétől megbódulva, miket beszélt az
                        úrnőnek, mily nagy lelki háborúságot okozott ezáltal annak, s mily nagy
                        büntetést érdemel ezért.</p>
				<p>Bülbül Babának tetszett a terv. Henri rögtön ment a cserkesz fiúhoz, s
                        megmondá neki, hogy ha száján kiejt valamit, őt megfojtják, testvérét pedig
                        megkorbácsolják meztelenen. A fiú hősiesen fogadott mindent, és semmi kétség
                        sem lehetett az iránt, hogy fogadását megtartja, ha tüzes harapófogóval
                        csipkedik is. A vén eunuch elkészíté előre a béget, úgyhogy mikor az úrnő
                        magához hívatá, s közlé vele a rettenetes titkot, a bég azt felelé:</p>
				<p>- Tudom, tudom, Bülbül Baba megmondta már; az odaliszkot korbácsoltasd meg,
                        amiért a te nemes szívedet ily hazugsággal úgy megháborítá.</p>
				<p>Az úrnő pattogni kezdett, s végül azt mondá, hogy a cserkesz most is a
                        háremben van. A bég erre teljes hidegvérrel odarendelé az összes háremőri
                        személyzetet, odahozatott egy széles pengéjű kardot, s azt mondá az úrnő
                        előtt:</p>
				<p>- Minden ajtóhoz kettős őr állíttassék! Az úrnő megvizsgálja a háremet, és ha
                        ott idegen férfi találtatik, ezzel a karddal először az a férfi, másodszor
                        Bülbül Baba összeapríttassék!</p>
				<p>Az úrnő elhallgatott, de azért a vizsgálatot teljesíté. Természetesen nem
                        lett belőle semmi, hanem a cserkesz fiút a legelső hajóval Sztambulba, a
                        vásárra szállították. De ettől az időtől kezdve a franciák szerencséje meg
                        lett alapítva a vén eunuch előtt.</p>
				<p>Igaz, hogy ez a szerencse csak annyit jelentett, hogy ezentúl sem maga nem
                        kételkedett, sem kémeket nem állított a franciák ellen. Bízott bennük
                        egészen, s a bizalom árnyékában a franciák is sokkal bizalmasabbakká váltak
                        az odaliszkok irányában. Ezek virgonc, pajzán, gyakran kacér enyelgései elől
                        nem tértek ki többé oly hidegen, s a háremi szórakozás mindazon titkos
                        örömeit élvezhették, melyet csak személyes helyzetük megengedett.</p>
				<p>A franciák török neveket kaptak az áttérés alkalmával. Henrinek Juszuf Hanari
                        név adatott, s többi társa is Iszkender, Kabuk, Mussza, Ibrahim s egyéb
                        ilyféle névhez jutott, leginkább olyanhoz, mely a keresztyéneknél is, de a
                        törököknél is divatban van. Egymás nevét mégis sok időbe telt, míg egészen
                        megtanulták, s nem utolsó mulatságuk volt a sok apró zavar, melyet a
                        neveknek maguk közt előfordult gyakori eltévesztése a háremben okozott.</p>
				<p>Több mint harmadfél évi háremi élet után végre Karaszor bég elhatározta a
                        franciák eladását. Bár - úgy látszik - szerette őket, s bár fiait és
                        leányait francia nyelvre is általuk taníttatta, mégis a pénzvágy erősebb
                        volt nála, mint a személyes vonzalom és megszokottság, s az 1833-ik év
                        augusztus hónapban az összes franciákat hajóra rakatta, hogy őket Sztambulba
                        elszállíttassa.</p>
				<p>Sajátságos érzelemmel váltak meg a franciák Trapezunttól s kivált a háremtől,
                        habár rövid időre is. E férfiak elérték már életük delét anélkül, hogy
                        állandóan nőtársaságot élvezhettek volna. Tizennyolc-húsz éves ifjúkorban a
                        nagy császár katonái, s aztán rögtön részesei a rettentő moszkvai
                        hadjáratnak, átszenvedve a visszavonulás leírhatatlan kínjait; aztán
                        hadifoglyok, bányafegyencek s tizenkét év óta szökevény bujdosók; soha egy
                        nyugodt hónapjuk nem volt, melyben a családi élet nemes örömeire
                        gondolhattak volna. S ha lett volna is alkalmuk, a kiolthatatlan vágy:
                        hazajutni Franciaországba, eltiltá őket a megtelepedés s a valódi szerelmi
                        viszony vállalatától. Kalandjaik és szenvedéseik alatt gyakran majdnem
                        végképp megtört lélekkel, kialudt ifjúkori ábrándokkal s elhervadt reménnyel
                        már-már oda jutottak, hogy szívük megkeményedjék, s kedvük örökre
                        elvaduljon. Így jutottak a hárembe, a gyermekkedélyű, ugrándozó odaliszkok
                        közé. A vén harcosnak, aki csak durva és rettenetes jelenségeit ismeri az
                        életnek, legnagyobb örömét gyakran egy madár, egy eb, egy kisgyermek képezi.
                        A franciák lelke mintha újjászületett volna a fiatal nők társaságában. E nők
                        míveletlenek voltak, de tudtak csevegni. Csak ösztön vezette őket, de
                        tudtak játszani és kacagni. Harag, viszály, cselszövény volt elemök, de
                        tudtak bizalmasok lenni. Kedélyük, mint az enyhe napfény, deríté föl a
                        franciák borús lelkületét. E lelkület mélységeiben még mindig maradt
                        sötétség és bánat, de a franciák, mikor búcsútlanul elhagyták a háremet,
                        mégis úgy érezték magukat, mintha családjuktól kellett volna örökre
                        elválni.</p>
				<p>Búcsúzni nem lehetett sem az odaliszkoktól, sem az úrnőktől. Az odaliszkok
                        nem is tudták, hogy a franciák végképp eltávoznak. Valószínűleg nem is
                        törődtek vele sokat. Az úrnőkhöz természetesen közelíteni sem volt szabad.
                        De mégis meglepte őket, hogy amikor Bülbül Babához mentek, hogy tőle nagy
                        hálálkodással elbúcsúzzanak, az egész durván mondá nekik:</p>
				<p>- Esztelenek, mit mozgatjátok nyelveteket; az ökör, ha kiszakasztják a
                        falkából, hogy vásárra vigyék, megy, amerre hajtják. Allah adjon üdvöt az
                        igazhívőknek!</p>
				<p>Keserű szavak, melyek fölébresztették a franciákat az álmodozásból. Ők
                        rabszolgák, és most már maguk is keleti emberek. Ez alkalomra rájuk adott új
                        és fényes ruhájukban szótlanul mentek a hajóra Szanatoglu utódjának, a bég
                        új örmény titkárának kíséretében. A hajó minden különös viszontagság nélkül
                        ért szeptember közepén Sztambulba, s vetett horgonyt a karacaköji Kapuszi
                        irányában.</p>
			</div>
			<div type="chapter">
				<head>A TÖRÖK SZULTÁN HÁREMÉBEN</head>
				<head>A SZTAMBULI RABSZOLGAVÁSÁR HÁROM FRANCIA EGYÜTT MARAD, A TÖBBINEK NYOMA
                        VÉSZ KAMERIJE SZULTÁNA A HÁREMI ÉLET</head>
				<p>A hajó ugyanaz volt, melyen a franciákat három évvel azelőtt a gelendzsiki
                        kikötőből Trapezuntba szállították. Ott volt a hajón Karaszor bég, ott volt
                        a piszkos örmény titkár is, noha nem a régi Szanatoglu. Még a hajóslegénység
                        is csaknem a régi volt. Sőt a szállítmány is hasonlított a régihez. Néhány
                        erőteljes cserkesz fiú, néhány gyönyörű, serdülő cserkesz leány és a
                        franciák. Csakhogy a franciák most már mégsem a régiek valának. Csak sorsuk
                        volt a régi, vagy legalább méltó a régihez.</p>
				<p>A hajó az Aranyszarv torkolatánál, Galata előtt vetett horgonyt. A franciák
                        két napig a hajón maradtak, két napig nem volt szabad onnan távozniok, sőt
                        az első napon a födélzetre sem jöhettek ki. Ezen a napon háromszor-négyszer
                        is megfordult a hajó kaikja a Laleli Mahalle
                        és a hajó között. Jól látták ezt a franciák, de nem tudták azt, hogy a
                        kaiknak miféle nagy, sürgős dolga lehet a Laleli városrészben. De nem is
                        sokat törődtek vele. Félni nem féltek, hiszen a legrosszabb sors, mely rájuk
                        várt, nem volt egyéb, mint hogy Karaszor bég háremszolgálatából más török
                        főúrnak, talán a szultánnak háremszolgálatába lépnek át. Csak a kíváncsiság
                        volt nagyobb náluk, mint török és cserkesz rabtársaiknál.</p>
				<p>A harmadik napra virradóra a hajó fölszedte a horgonyt, s néhány száz öllel
                        továbbvitorlázott nyugot felé, s egyúttal közelebb a parthoz, hol ismét egy
                        csomó apróbb és nagyobb hajó között horgonyt vetett. Ugyane reggelen a
                        franciák, valamint a többi rabok is külön-külön csapatban kiszállíttattak a
                        szárazföldre, s elvezettettek a bazárba.</p>
				<p>Ez a bazár valóságos rabszolga-árucsarnok volt ősidők óta. Az európaiak, az
                        olaszok, franciák, németek bagnónak nevezték folyton s nevezik most is, a
                        törökök pedig Balik-bazárnak. Ott fekszik a Laleli és Kara Musztafa
                        városrészek között, s roppant terjedelmű, nagy, födött helyiségekből áll,
                        melyeken elég titkos és jól zárható fülke van a rabok és rabnők biztos
                        őrizetére. II. Mahmúd szultán ugyan szigorúan eltiltotta néhány év előtt a
                        személyes rabszolga-kereskedést Sztambulban, de tilalmának nem lett egyéb
                        eredménye, mint az, hogy ezentúl a vám- és rendőrhivatalnokokkal óvatosabban
                        kell alkudni s őket jobban meg kellett fizetni, mint előbb. Még a szeráj
                        számára is igen gyakran itt vásárolták össze a szükséges szolgaszemélyzetet,
                        vagy legalább a hiányokat időnként innen pótolták. Mindezt csakhamar
                        megtudták a franciák is, amint a bazárban elhelyezkedtek.</p>
				<p>A bazárban eddigi urukat, Karaszor béget sohasem látták. A négy napon át,
                        ameddig itt voltak, csak az örmény titkár volt velük. Nyilvános eladásra
                        egyébiránt nem állították ki őket. Minden jel oda mutatott, hogy eladatásuk
                        kéz alatt, bizalmasan intéztetett el, amiről egyébiránt csakhamar
                        meggyőződtek.</p>
				<p>A negyedik napon ugyanis a bazárban megjelent egy khadimbasi a szerájból, egy másik, szintén fényes
                        ruhába öltözött háremi tiszt társaságában. Ez utóbbi Mehmet Koszref pasának,
                        egyik leghatalmasabb török főúrnak, aki akkor szeraszkier volt, állott szolgálatában.</p>
				<p>Az örmény titkár biztosan volt értesülve az óráról, amikor az urak jönni
                        fognak. Odament a franciákhoz, azokat figyelmeztette ruhájuk rendbe
                        hozására; lelkükre kötötte, hogy a hozzájuk intézendő kérdésekre az urukhoz
                        tanúsított eddigi hűséggel és nyíltsággal feleljenek, ellenkező esetben
                        visszaszállítják őket Trapezuntba, vagy elhurcolják más, messze eső városba,
                        s akkor magukra vessenek, ha sorsuk rosszra fordul. A franciák igenlőleg
                        intettek fejükkel. Úgy gondolkoztak, semmi okuk sincs arra, hogy nehézséget
                        gördítsenek Sztambulban leendő elhelyeztetésük útjába. Csak kíváncsiságuk
                        nőtt e figyelmeztetésre.</p>
				<p>De az örmény nem maradt meg a puszta szónál. A franciák rég elfelejtették
                        már, hogy nekik pénzük is volt, mely a gaz Szanatoglunál volt elhelyezve.
                        Karaszor bég azonban nem felejtette el sem ezt, sem a trapezunti mollah
                        által kiadott bizonyságleveleket. Az örmény elővett hét darab kis, piros
                        szövetű erszényt, mindegyikbe aranyban beletett mintegy ezer piasztert, s
                        ezenkívül mindegyikbe beletette a mollah bizonyságlevelét, aztán egy-egy
                        erszényt selyemfonállal mindegyik franciának a nyakába akasztott.</p>
				<p>- Ez a pénz - úgymond - a tiétek. A hatalmas Karaszor bég e pénzzel együtt
                        vett meg benneteket, s ezzel együtt fog el is adni. Ha egykor majd szabadok
                        lesztek, a pénz a tiétek lesz.</p>
				<p>Mikor a khadimbasi és a másik háremi tiszt a bazárrekeszbe belépett, az
                        örmény mélyen meghajtá magát, s aztán sietett a rekesz ajtaját gondosan
                        bezárni. Világosságot a rekesz felülről, a tetőablakon át kapott. Az örmény
                        élénk taglejtéssel, magas hangon és szapora beszéddel hadarta a következő
                        szavakat:</p>
				<p>- Íme, kegyes urak, itt vannak a híres eunuchok! Ilyenek nem találhatók sem
                        Rumiliben, sem Anatóliában, sem Kairóban, sem Szmirnában, sem Arábisztánban,
                        sem a tengeren, sem a szárazföldön, sem a szigeteken, sem sehol,
                        legföljebb a napnak fényességével ékeskedő Nagyúr háremében. Íme, lássátok
                        és vizsgáljátok meg őket. Sem nem fiatalok, akiknek elméjük éretlen; sem nem
                        öregek, akiknek izmuk tehetetlen. Mindent tudnak, ami csak szükséges.
                        Beutaztak tizenkét országot, hűséges szolgák voltak mindenütt; tudnak írást,
                        olvasást és mindenféle tudományokat: beszélnek napnyugati és napkeleti
                        nyelveken; alázatosak, mint a mezőn zöldellő fűszál, mely meghajlik az
                        előtt, aki ráteszi a lábát, és engedelmesek, mint a teve, mely megismeri az
                        ő urának szemmel való intését is. Íme, kegyes urak, a híres eunuchok!</p>
				<p>A khadimbasi intett kezével, s közbeszólt:</p>
				<p>- Ne fecsegj, görhes örmény, hanem mutasd meg a leveleket!</p>
				<p>Az örmény elővett egy erszényt, s abból kihúzott egy levelet. Ugyanazt,
                        melyet Gelendzsikben Mussza Nukhár bej adott át Karaszor bégnek. S hasonló
                        szaporasággal folytatá:</p>
				<p>- Íme, kegyes urak, itt az igaz levél. E híres eunuchok a muszka cárnak
                        voltak igen drága szolgái, aki hűségükért és ügyességükért megengedte nekik
                        kegyelmesen, hogy eladatván és elbocsáttatván, a leghatalmasabb és
                        legdicsőségesebb szultán véghetetlen birodalmába átjöhessenek. Íme, ezen
                        levelet aláírta a sztavropoli kormányzó Muszkaországban, túl a tengeren és
                        túl a Kaukázus hegyeken, Medvieszje nevű városban, amely bizonyosan nagy és
                        ékes város. E levélben pedig meg van írva, hogy e híres eunuchok az ő többi
                        társaikkal együtt, kik már a föld alatt nyugosznak, a derék és
                        tiszteletreméltó cserkesz Mussza Nukhár bejnek eladattak, és az ő szolgáivá
                        tétettek, aki pedig őket az én derék és kegyes uramnak, Karaszor bégnek adta
                        el szabad, jó szándékból és nagy sajnálkozással. Az én derék és kegyelmes
                        uram pedig Mussza Nukhár bejnek megszámlálhatatlan ezer meg ezer
                        piasztereket fizetett; visszaadta volna ezen szolgáknak a szabadságot, de
                        ezek önként, szabad elhatározással és nagy lelki örömmel arra hajlottak,
                        hogy ők a leghatalmasabb és legdicsőségesebb szultán szolgálatába
                        beálljanak, és arra magukat méltókká tehessék. Könyörögtek is a kegyes életű
                        és véghetetlen tudományú, bölcs mollahnak Trapezuntban, hogy hallgatná meg
                        ez iránt való könyörgésüket, s mindazt, amit elmondanak, foglalná írásba.
                        Aki is engedve a könyörgésnek, mindazt, amit előtte elmondottak, írásba
                        foglalta. Az az írás pedig ott van mindegyik hű szolgának a nyakában, ama
                        piros erszényben, amint ezt ti, kegyes urak, a magatok élő szemével
                        megnézhetitek.</p>
				<p>A khadimbasi újra közbeszólt:</p>
				<p>- Mutasd a mollah írását, aztán ne fecsegj többet, csak ha kérdezlek!</p>
				<p>Az örmény gyorsan odaugrott az egyik franciához, kibontá a nyakán lógó
                        erszényt, kirázta annak tartalmát tenyerébe, az aranyat nagy vigyázattal
                        visszatette az erszénybe, s az írást odavitte a khadimbasihoz.</p>
				<p>- Íme, kegyes urak - mondá -, itt a bölcs mollah ékes írása. Ilyen írása van
                        mindegyik szolgának a nyakában. Az a pénz, mely mindegyik erszényben van,
                        azon derék szolgák tulajdona még abból az időből, amikor ők szabadok is
                        lehettek volna, de ezen pénznek árát is az én derék és kegyes uram, Karaszor
                        bég kifizette Mussza Nukhár bejnek, amiért tehát most már ez a pénz is őt
                        illetné.</p>
				<p>A khadimbasi és a másik háremőr gondosan átnézte a trapezunti mollah
                        bizonyítványát, és egyáltalán nem ügyelt a fecsegő örmény szavaira. Még az
                        sem tűnt fel nekik, hogy az örmény oly furcsán határozta meg az erszényekben
                        levő pénznek tulajdonjogát. A khadimbasi odament a franciákhoz, s egyiket a
                        másik után tetőtől talpig gondosan végignézte. A franciák nem szóltak az
                        egész alku és szemle alatt egy szót sem. Lett volna ugyan az örmény
                        hazudozására elég megjegyzésük, de semmiféle okoskodás nem változtatott
                        volna sorsukon semmit. Legalábbis előnyösen egyáltalán nem. Eszükbe jutott
                        az is, hogy a bég a khadimbasit valószínűleg már jól megfizette, az
                        ellenvetések tehát legföljebb a khadimbasit bosszantották volna.</p>
				<p>Végre a khadimbasi hosszas vizsgálat után Henrit ötödmagával különállítá, s
                        ezt mondá az örménynek:</p>
				<p>- Ezt az ötöt viszem magammal, jöjj velem!</p>
				<p>Intett az öt franciának, s azzal megfordult, hogy kimenjen a bazárrekeszből.
                        Útközben mondá Mehmet Koszref pasa háremőrének, aki szintén vitte magával a
                        neki megmaradt két franciát:</p>
				<p>- Tizennégyezer és ötszáz piaszternél többet ne adj a tieidért, mert én
                        tizenötezer piasztert fizettetek ki a szaráffal darabonként.</p>
				<p>E néhány szóból megértették a franciák, hogy egyes pasáknak nem szabad tudva
                        és nyíltan oly drága bevásárlást tenni, mint a nagyúr háremének.</p>
				<p>A bazárépület végén, egyik helyiségben ott üldögélt egy gazdag szaráf,
                        pénzváltó. A khadimbasi megállt a szaráf előtt, s azt mondá neki, rámutatva
                        az örményre:</p>
				<p>- E jámbor cselebinek fizess hetvenötezer
                        piasztert, s jöjj pénzedért holnap a kizláragaszihoz.
                    </p>
				<p>A szaráf nagy alázattal felelt:</p>
				<p>- Parancsolj, jó khadimbasi, utolsó paráig mindenemet nekiadom, ha
                        parancsolod.</p>
				<p>Itt váltak el a franciák egymástól, hogy öten a szultán háremébe, ketten
                        pedig Mohamet Koszref pasa háremébe menjenek. Tudták, hogy egymást alig
                        fogják valaha látni az életben. E gondolat képtelenné tette őket arra, hogy
                        urai maradjanak a túláradó érzelemnek. Egymás nyakába borultak, s hangos
                        zokogással csókolták meg egymást. Húszévi bajtársat, leírhatatlan közös
                        szenvedéseknek hű részesét kellett tán örökre elhagyniok.</p>
				<p>Alig tudtak elválni egymástól. A khadimbasi meredt szemekkel nézte e
                        jelenetet. A török meg nem siratja még legkedvesebb halottját sem. A vallás
                        tiltja azt. A khadimbasi meg nem foghatta az igazhívőkhöz méltatlan eme
                        érzékenykedést. S mégis ezúttal nem volt durva a franciákhoz.</p>
				<p>- Testvéreitek tinéktek ama szolgák? - kérdé.</p>
				<p>- Nem testvérünk, hanem bajtársunk gyermekkorunk óta - mondá Henri. - Mi
                        hajdan keresztyének voltunk, s Jézus Krisztust imádtuk, tehát, jó
                        khadimbasi, a mi szívünkön még mindig van egy kis érzékenység.</p>
				<p>A khadimbasi e szavakra gondolkodóba esett. Aztán magához intett egy
                            hamalt.</p>
				<p>- Eredj - mondá a hamalnak - a legközelebbi kulakhoz, s hívj ide három
                        katonát.</p>
				<p>A hamal elfutott; a kulak, a katonai őrtanya nem messze volt, s a három
                        katona fegyverrel pár perc múlva a franciák mellett állott. A khadimbasi
                        valószínűleg attól tartott, hogy a franciák meg találnak szökni kellő
                        fedezet nélkül. Pedig ez bizony eszükbe sem jutott.</p>
				<p>A bazár tömkelegéből, a Balik-bazár Kapuszinál kiértek a tengerpartra, vagyis
                        inkább az Aranyszarv partjára. Még egyszer látták - fölismerték az árbocok
                        erdejében Karaszor bég hajóját is, mely egyik eszköze volt szolgasorsuk
                        végzetességének. A tengerparton állott a szerájnak egy zöldes csíkú, nagy,
                        fehér kaikja, nyolcevezős csolnakja, nyolc kaikdzsival és egy kormányossal;
                        a khadimbasi s utána az öt francia beült a csónakba, a katonák
                        visszamentek, s aztán a kaik gyorsan hasítva a hullámokat, csakhamar
                        kikötött a Jali-Kösk lábainál. Egy óra alig múlt el, s a franciák különböző
                        kapukon, kerteken, udvarokon s termeken keresztül a háremőrök laktanyájába
                        vezettettek.</p>
				<p>Itt a franciákat újból megvizsgálták, éspedig katonailag és orvosilag is. A
                        vizsgálat eredménye kedvező volt, amennyiben kedvezőnek mondható, hogy
                        eunuchnak, háremi szolgálatra alkalmasnak találták őket. Vizsgálat után
                        egyházi szertartás, imák és fürdők következtek; ruhájukat le kellett
                        tenniök, s többi eunuchtársuk háremőri egyenruhájába kellett öltözniök.
                        Henri és két társa azon khadimbasi osztályába soroztatott, aki őket a
                        bazárban megvette; a másik két francia pedig másik khadimbasi alá, s a
                        háremnek egészen más részébe helyeztetett, mert ezeket Henri többé sohasem
                        látta, velük sohasem találkozott. Vagy hamar elhaltak, vagy valahogy
                        elemésztették őket, vagy tán a szultán valamely leányának férjhez adásakor
                        elajándékozta őket. Henrinek hónapok múlva tett minden szorgalmas kutatása
                        és kérdezősködése eredménytelen maradt. Soha még csak hírét sem hallotta
                        nekik. Az is lehetséges volt, hogy tán megszöktek, vagy valahogy
                        megszabadultak. Henri legalább e gondolatban talált némi vigasztalást, ő és
                        két társa tíz éven át volt lakója a szultán háremének.</p>
				<p>A háremi életet itt is csakhamar megismerték és megszokták. Voltaképpen ez
                        sem különbözött, csak egyes apróbb jelenségeiben, Karaszor bég háremétől. A
                        valódi különbség csak a paloták és termek roppant számában és óriási
                        fényében, a nők és szolgák sokaságában s az udvari hivatalok és
                        tisztségekkel járó ünnepélyes szertartások örökös gyakorlásában állott. A
                        hanumoknak, a szultán törvényes nejeinek s az odaliszkoknak élete és
                        mulatsága, több változatossággal ugyan, de körülbelül ugyanaz volt, mint a
                        trapezunti háremben.</p>
				<p>Henrinek és társainak legalább egyelőre nem tűnt fel a nagy különbség. Később
                        és lassanként azonban, ha Karaszor bég háremére gondoltak, az minden
                        tekintetben üresnek, szegénynek és néptelennek tűnt fel ama hasonlíthatatlan
                        fény, pompa és embertömeg mellett, mely e szeráji háremben otthonos
                        volt.</p>
				<p>A franciák a keserű élettapasztalat ösztönéhez itt sem váltak hűtlenné.
                        Mindenekelőtt gondos figyelemmel szemlélték ki azokat az embereket, kiknek
                        közvetlen hatalma alatt állottak, s kiknek egyetlen szavuk vagy intésük
                        képes lett volna őket megsemmisíteni. Ilyen volt elsősorban a saját
                        khadimbasijok, akinek mindenben kedvére jártak, s akinek a hölgyektől kapott
                        ajándékaik egy részét mindenkor átadták, de akinek egyúttal mindent be is
                        súgtak mind eunuchtársaikról, mind a nőkről, hacsak legtávolabbról is
                        tarthattak attól, hogy különben a hűtlenség gyanúja érhetné őket.</p>
				<p>Eunuchtársaik legnagyobb része teljesen durva, neveletlen, vad, núbiai
                        arabokból állott, akik az egymás közt való civakodásnál, az egymás elleni
                        árulkodásnál s az ajándékcsikarás kapzsiságánál nemesebb szenvedélyt
                        nemigen ismertek. Ha a franciák bizalmasan közeledtek hozzájuk: ez nemcsak
                        bizalmat nem keltett bennük, sőt gyanakodóvá tette őket. Legjobb modornak
                        bizonyult ellenük: föl se venni őket, szóba sem állani velük, soha semmiért
                        rájuk nem szorulni, s némely apróbb ajándékokat időnként egész közönnyel
                        vetni nekik. E modor lassankint megjuhászította őket annyira, hogy többé a
                        franciák után nem leselkedtek éjjel-nappal.</p>
				<p>A szultánt, II. Mahmúdot a franciák sohasem látták. A hárempalota azon
                        részében, ahol ők voltak elhelyezve, a szultán az ő tudtokra hatodfél év
                        alatt soha meg nem jelent. Az odaliszkok csevegéseiből annyit tudtak meg,
                        hogy a szultán már öreg ember, hogy mindig ama palotában tartózkodik, melyek
                        az Üdvösség Kapuja mellett, a szeráj harmadik udvarában feküsznek, s hogy
                        ott a háremnek közel fekvő osztályában Adile és Zelma szultánákkal s ezek
                        udvarhölgyeivel tölti napjait, a többi hanumot pedig teljesen
                        elhanyagolja.</p>
				<p>A szultán ama nejét, kinek udvarában a franciák alkalmaztattak, Kamerijének
                        nevezték. E nő egykor legelső kedvence volt a szultánnak, két gyermeke is
                        született tőle. A franciák azt hitték, hogy e nő nem mindig volt mohamedán.
                        Beszélt olaszul, görögül és franciául is. Az odaliszkok azt suttogták volt,
                        hogy a szultán kegyét hét vagy nyolc év előtt örökre elveszítette, mert a
                        janicsároknak állhatatosan pártját fogta, s emiatt mind a kizláragaszival,
                        mind a főmuftival, mind az udvar egyéb főtisztjeivel, sőt néhány kedvenc
                        hölggyel is összeütközésbe került. Annyi bizonyos, hogy több év óta a
                        szultán nem jött a közelébe. Lakosztálya a téli háremnek egyik kiszögellő
                        palotájában volt elhelyezve, melynek tetejéről gyönyörű kilátás nyílt a
                        Jali-kösk és a Topkapi irányában végig a Boszporuszon, föl Galata irányában
                        és Topkhanénak rettentő háztömegeire s föl egészen a Dolma Bahcséig, melynek
                        új palotáját, az új Besikhtást már ekkor kezdték építeni.</p>
				<p>Valami százhúsz odaliszk és kilenc bajadér
                        állott Kamerija közvetlen szolgálatában. Az úrnő maga lehetett már mintegy
                        harmincéves, de még mindig kiváló szépség. Az időt és unalmat ő is a szokott
                        háremi mulatságokkal, lakmározással, piperével, látogatással s látogatások
                        fogadásával, tánc és zene élvezetével, de gyakori olvasással is űzte el.
                        Két gyermeke, mindkettő herceg, már az előző években, tíz évüket elérve,
                        kivétetett keze alól, s ettől kezdve szerette a könyveket is. Kis
                        kézikönyvtárában olasz és francia könyvek is voltak, több száz kötetre
                        menők.</p>
				<p>A franciák hamar észrevették, hogy Kamerije nem egészen keleti nő; s azt is,
                        hogy beszéli a nyugoti nyelveket. Csakhamar élénk vágy töltötte el őket az
                        úrnőnek valahogy tudtára adni, hogy ők is nyugotiak, ők is tudnak franciául.
                        De ennek módját nem tudták eltalálni. Az úrnőt megszólítani eunuchnak nem
                        volt szabad, legalábbis nem volt szokásban; a khadimbasit vagy társaikat
                        kérdezni vagy megkérni egyáltalán nem merték. Ki tudja, minő féltékenység
                        támadt volna ezekben, ha észreveszik, hogy a franciák különösen érdeklődnek
                        valami után, ami talán az úrnővel valamiképp összefügg? Megjegyzendő, hogy
                        az úrnő, noha az eunuchok, khadimbasik és kizláraga ellenőrzésének alá volt
                        vetve, de ezenkívül lakosztályában és saját személyzete felett királynői
                        hatalommal rendelkezett, és semmi kétség sem lehetett az iránt, hogy hatalma
                        messze elér, mert alázatos látogatói közt gyakran voltak a leghatalmasabb
                        pasák s miniszterek nejei és leányai is.</p>
				<p>A franciák vágya nemsokára teljesült. A mód, melyet erre választottak,
                        alkalmasnak bizonyult. Volt az odaliszkok közt két fürge, szép lányka, Beie
                        és Ezma nevű, kiket az úrnő különösen kedvelni látszott. Legtöbbször ezek
                        voltak az úrnő társaságában, s maguk közt is gyakran értekeztek egymással.
                        Egy ily értekezésük egyszer a franciák, illetőleg Henri és egyik társa
                        közelében történt. Henri észrevevén, hogy hangját az odaliszkok mindenesetre
                        meghallják, társaival franciául kezdett hangosan beszélni. Az odaliszkok
                        csakugyan egyszerre odanéztek, amint a hangokat meghallották, s Beie azt
                        mondá társnőjének:</p>
				<p>- Nini, az új szolgák olyan nyelven beszélnek, mint a szultánnő, hallgasd
                        csak, hallgasd csak!</p>
				<p>A franciák mintha észre sem vették volna e felkiáltást, tovább beszélgettek.
                        Beie odament hozzájuk.</p>
				<p>- Hogy mertek ti - mondá - a szultánnő nyelvén beszélni?!</p>
				<p>A franciákat mosolyra gerjeszté e gyermekes kérdés. Az a két ifjú leányka
                        bizonyosan azt gondolta, hogy az a nyelv csak szultánnők számára van
                        feltalálva. Henri azt felelte:</p>
				<p>- Ezt a nyelvet beszéljük mi kisgyermek korunk óta, és mindaddig fogjuk
                        beszélni, míg meg nem halunk, vagy a szultánnő ezt meg nem tiltja.</p>
				<p>- De megtiltja ám, nekünk is megtiltja, azért mi abból egy szót sem
                        értünk!</p>
				<p>- De álmodni - felelt Henri - mégiscsak azon a nyelven álmodunk; aztán nem
                        tiltja meg minekünk, mert nem tudja, hogy miféle nyelven beszélünk.</p>
				<p>- Majd megmondom én, mert én is hallottam, Ezma is, hiába tagadnátok!</p>
				<p>- Nem is tagadjuk, csak arra kérünk benneteket, ne szóljatok a
                        szultánának.</p>
				<p>E kérelem csak olajat öntött a tűzre. De Henri éppen erre számított. A két
                        odaliszk súgva-búgva eltávozott, és a franciák bizonyosra vehették, hogy
                        néhány perc múlva Kamerije már értesül az ő nyelvismeretükről.</p>
				<p>Úgy is lett. A szultána csakhamar hívatá őket a nagyterembe. E terem méltó
                        lett volna tündérek és tündérnők számára. Padlata márvány, fehér és
                        rózsaszínű kockákból összeállítva, falszőnyegeinek arabeszkjei aranyból és
                        bíborból, a terem négy sarkán négy kis szökőkút művészileg kifaragott
                        medencével s a medencék pereme kirakva drágakövekkel. Kamerije szultána egy
                        kis szofra - alacsony asztalka - előtt ült drága szőnyegen; a szofrán
                        serbet, szakiz s egyéb női nyalánkságok. Henri és társa a szokott ünnepélyes
                        és alázatos modorban megjelent a szultána előtt, s aztán intésére a háta
                        mögött helyet foglalt.</p>
				<p>- Micsoda nyelven beszéltetek ti Beie és Ezma előtt? - kérdé a
                        franciákat.</p>
				<p>- Mi francia nyelven beszéltünk, fenséges úrnő.</p>
				<p>- Hol tanultátok azt a nyelvet? Egyiptomban vagy Tuniszban?</p>
				<p>- Mi Franciaországban tanultuk, ez az anyanyelvünk, mi franciák voltunk.</p>
				<p>Az úrnő figyelmét rendkívül lekötötte e nyilatkozat. Egész kíváncsisággal
                        kérdezősködött a franciáktól, s ezeknek a legapróbb részletig el kellett
                        mesélniök egész életük sorsát, kalandjaik és szenvedéseik egész végtelen
                        sorozatát.</p>
				<p>A szultána folyton élénk érdeklődéssel hallgatá az elbeszélést. Különösen
                        Karaszor bég háremének belső viszonyairól intézett néhány kérdést a
                        franciákhoz. Végre őket igen értékes ajándékokkal ellátva, e szavakkal
                        bocsátá el:</p>
				<p>- Ezentúl mind a hárman mellettem lesztek, s szolgálatomra álltok.</p>
				<p>- Fönséges szultána - mondá Henri -, ennél nagyobb boldogság minket nem érhet
                        e földön, hanem mikor a szerájba hozattunk, nekünk kiadatott a parancs, hogy
                        mi csak a khadimbasinak és a kizláragaszinak engedelmeskedünk.</p>
				<p>Kamerije úrnő egész büszkeséggel felelt:</p>
				<p>- Bizonyosan elfeledték azt a parancsot kiadni, hogy a khadimbasi és a
                        kizláragaszi meg nekem engedelmeskedik; majd eszükbe juttatom!</p>
				<p>A franciák eltávoztak. De legelső gondjuk mégis az volt, hogy a khadimbasit
                        fölkeressék, neki mindent fölfedezzenek, s becses ajándékaik egy részét -
                        mint előtte mondák: az egészet - neki átadják. Egyúttal dobtak valamiféle
                        ajándékot eunuchtársaiknak is. Ki tudja - gondolták -, nem fog-e a szultán
                        nagy kegye miatt féltékenység támadni valakiben, s a nők és szolgák
                        cselszövényének e rettentő nagy palotájában, melynek benső élete kívül esik
                        a nagyvilág figyelmén, s melyet nem ellenőriz az igazságszolgáltatás
                        semmiféle neme, a kegy nem változik-e át rájuk nézve halálos bűnné és
                        halálos büntetéssé?</p>
				<p>Napok és hetek múltak azonban, és a franciák semmi hátrányos változást nem
                        vettek észre. A khadimbasi oly bizalmas volt hozzájuk, mint eddig;
                        eunuchtársaik csak úgy néztek reájuk ezentúl is, mint ennek előtte; a
                        szultánt és a kizláragát ezentúl sem látták soha. Hanem az odaliszkok
                        magatartása világosan mutatta, hogy valaminek mégis történnie kellett. Ezek
                        körülrajongták, elhalmozták a franciákat bizalmukkal, kedveskedéseikkel;
                        örökké futkostak hozzájuk, örökké a nyakukon csüngtek, s ezerféle kéréssel
                        ostromolták őket éjjel-nappal, óránként és percenként. Alig volt az
                        odaliszkok közt csak egy is, kinek az icsoglánok, azankoglánok, sőt a
                            bosztandzsik közül is egy vagy több ifjú
                        férfinak arca meg ne tetszett volna. Minden odaliszk képesnek tartotta a
                        franciákat arra, hogy őt az ő Alijához vagy Rusztemjéhez közel menni vagy
                        vele találkozni segítse. S aztán az odaliszkok folyton változtak.</p>
				<p>Az idősebbek helyett folyton fiatalok s a kegyvesztettek helyett - akikre
                        tudniillik Kamerije valamiért megneheztelt - újak jöttek. Az újon jöttek
                        legnagyobb része szomorúan emlékezett vissza valamely szép, erőteljes
                        ifjúra, aki már vagy az övé volt, vagy az övé lehetett volna. Ezek aztán
                        csudálatos, gyakran felette ügyes, gyakran egészen gyermekes terveket főztek
                        ki agyukban az elhagyott imádónak vagy imádottnak értesítésére. S a franciák
                        lettek volna hivatva mind e terveket végrehajtani. Szegény franciák: egynek
                        sem volt már meg az ifjúsága, de ha mindegyik valami csoda erejénél fogva
                        száz ifjúságot érzett volna szívében, mind a száz talált volna édes és
                        kimeríthetetlen foglalkozást az ifjú nők és leánygyermekek ezen bájos
                        társaságában.</p>
				<p>A franciák társaságát különben naponként igénybe vette Kamerije úrnő. Egy
                        alkalommal mutatott nekik egy szép acélmetszetű arcképet, mely egy kedves
                        arcú nőt ábrázolt.</p>
				<p>- Ismertétek e nőt? - kérdezé.</p>
				<p>A franciák jól megnézték a képet, s azt felelték: nem ismerték.</p>
				<p>- Pedig ez Josephine arcképe, aki a ti nagy császártok neje volt, s akit a
                        császár szintén elhanyagolt egy másik nejének kedvéért.</p>
				<p>A franciák jól emlékeztek a névre. Josephine-ről egész legenda élt a
                        hadseregben. Monteau, akit a kalmükök a Volgán megöltek, ismerte is őt
                        személyesen, s beszélt róla az uráli bányákban eleget. Most mindez eszükbe
                        jutott a franciáknak. S az úrnőnek mindent, amit tudtak, a legapróbb
                        részleteig el kellett beszélniök.</p>
				<p>Így teltek el a hónapok és az évek. Kamerije állandóan megmaradt saját
                        palotájában, a nyári hárembe sohasem költözött át, legföljebb
                        látogatásképpen. A franciák folyton vele voltak, a bajrám-ünnepek alatt ők
                        kísérték, szárazi vagy tengeri kirándulások alkalmával ők mindig mellette
                        voltak. Egyszer valahogy megtudták azt is, hogy Kamerije görög nő volt, s
                        eredetileg Mária névre kereszteltetett, de valami nagy családi
                        szerencsétlenség alkalmával a szeráji hárem szállítóinak valamely gonosz
                        rokona által orvul eladatott. Mostani nevét, mely azt jelenti: a szépség
                        holdvilága, ott nyerte a háremben. A franciáknak is nagy bizalmuk, majdnem
                        vallásos ragaszkodásuk volt a szép és kegyes szultánnő iránt, s már-már azon
                        édes remény kezdett bennük gyökeret verni, hogy ő lesz az, aki nekik
                        visszaadja a szabadulást.</p>
				<p>A szabadulás reményét a franciák nemcsak a szultána kegyességére alapították.
                        Vagy legalábbis midőn a honvágy erőt vett rajtuk néha, tervezgetéseik a
                        kegyelem esélyein kívül sok más esélyre is kiterjedtek. Pár év alatt
                        meggyőződtek arról, hogy ők a bosztandzsik és azankoglánok, sőt a
                            kapidzsik közé is könnyen
                        elkeveredhetnek rövid időre. A szeráj szolgálatában álló egyének száma
                        több ezerre ment, s Henri egyáltalán nem tartotta lehetetlennek ezek közt a
                        városba kijutni s onnan közönséges öltönyben továbbállani.</p>
				<p>Egy másik kedvező alkalom évenként a bajrám-ünnep alkalmával állott elő,
                        amikor a hárem hölgyeit utcákra, terekre, csónakmulatságba vagy valamely
                        tengerparti köskbe kellett kísérniök, s
                        amikor mind a hölgyek, mind a háremőrök nagyon sok szabadságot vettek
                        igénybe.</p>
				<p>Az agguló szultán birodalmának ügyeivel s az örökös háborúkkal lévén
                        elfoglalva, keveset gondolt a háremmel, s azért itt sem oly pontos, sem oly
                        szigorú nem volt a fegyelem, mint a hagyományok szerint régebben volt, s
                        most is kellett volna lennie. E körülmény szinte ingerelte a franciákat
                        valamely szabadulási vállalkozás kitervezésére. Terveik azonban csakis üres
                        tervek maradtak. Öreg legények voltak már, közel az ötvenéves korhoz. Életük
                        elég kényelmesnek, sorsuk eléggé biztosnak látszott, s egyáltalán nem volt
                        okuk valamely véletlen vagy ügyetlenség által életüket veszélyeztetni.
                        Afelett nem kételkedhettek, a khadimbasi abból nem csinált titkot, s a
                        háremi anekdoták egész serege világosította őket fel arról, hogy a legkisebb
                        hűtlenség, a szökésnek bárminő kísérlete halált, s úgy lehet, kínos halált
                        von maga után. Éppen ezért mind a hárman beleegyeztek abba, hogy vagy a
                        teljesen biztos alkalmat lesik ki, vagy megvárják Kamerije úrnő önkéntes
                        kegyelmét.</p>
				<p>Az úrnő egyszer elő is hozta nekik úgy távolról és minden célzatosság nélkül
                        a szabadulást. Franciaországról kérdezősködött, s midőn a franciák különös
                        hévvel és érdekeltséggel beszéltek gyermek- és ifjúkorukról, azt kérdezé
                        tőlük:</p>
				<p>- Szeretnétek-e most látni Franciaországot?</p>
				<p>- Fenséges szultána, mi most is szeretnénk hazamenni - mondá Henri.</p>
				<p>- Hazamenni? Hiszen nem vagytok ti most már franciák, hanem az én
                        szolgáim!</p>
				<p>- Mióta a fenséges úrnő szolgálatában állunk - mondá Henri -, azóta nem
                        jutott eszünkbe hazakívánkozni, de fenséged kérdésére igazat kellett
                        felelnünk.</p>
				<p>Az úrnő nem válaszolt, s az e tárgy feletti beszélgetés abbamaradt.</p>
				<p>Később egy új odaliszkkal ismerkedtek meg, kinek Dzsemile volt a neve, s ki
                        Egyiptomból, Kairóból került a nagyúr háremébe. E lányka az úrnők
                        mulattatásának sokféle nemét ismerte; fiatal, csinos és igen virgonc nő
                        volt, aki gyermekkorában Kairóban egy francia háznál, francia nők körében
                        töltvén néhány évet, francia nyelven is meglehetősen tudott beszélni.</p>
				<p>Ez egyszer a franciák előtt, anélkül hogy ezek eredetéről tudott volna
                        valamit, elbeszélte, hogy Kairóban egyszer egy francia nőt bevittek Mehmed
                        Ali háremébe, ezt azonban megtudván egy francia nagyúr, ki a franciák
                        szultánjának - miként ő a királyt nevezte - titkos megbízottja volt
                        Kairóban, azt izente Mehmed Alinak, hogy ha a francia nőt el nem ereszti és
                        ki nem adja: százezer katonával fogja őt megtámadni, városát elpusztítani s
                        minden kincsét és háremét elrabolni. Erre Mehmed Ali a gyaurtól megijedt,
                        Sztambulba küldött segítségért, de itt nem adtak neki; mit tehetett hát
                        egyebet, kiadta a francia nőt, hanem bosszújában annak fele haját
                        lenyíratta, szemöldökéről minden festéket lemosatott, s kusakját - övét -
                        nem engedte a derekára tenni, hanem a nyakába akasztotta. Mi volt, mi nem
                        volt igaz az odaliszknak eme meséjében, mely úgy a gyaurok gyűlöletét, mint
                        a háremből való szabadulás szégyenteljes voltát célzatosan látszott hirdetni
                        - a franciák figyelmét mégis fölgerjesztette a mese. Ők azt fölötte
                        természetesnek tartották, hogy a hatalmas Franciaország követének
                        felszólítására az egyiptomi pasának engedelmeskednie kellett. Igen, de ők is
                        franciák, ők is szolgaságban vannak; ha ők a francia követhez fordulnának,
                        ők is bizonyára rögtön elnyernék a szabadságot. Meg nem foghatták, hogy ez
                        nekik eddig nem jutott eszükbe, holott oroszországi bujdosásuk közben
                        hányszor küldhettek volna levelet valamelyik francia követnek. E
                        töprengésüket el is mondták a legközelebbi kedvező alkalommal a szultánné,
                        Kamerije előtt.</p>
				<p>- Ha nekünk - úgymond Henri - akkor annyi eszünk lett volna, mint most, mily
                        könnyen megszabadulhattunk volna csak egy levél által, melyet a francia
                        követhez kellett intéznünk.</p>
				<p>- Az a levél lett volna árulótok, s az a levél szerezte volna meg nektek a
                        halált, valamint most is biztosan megszerezné, ha megkísértenétek - mondá
                        Kamerije.</p>
				<p>A franciák egymásra néztek. Összevillant szemük azt jelenté, hogy az úrnőnek
                        alighanem igaza van. Hiába, ők még mindig igen hiszékenyek.</p>
				<p>- Azonban ne törjétek a fejeteket - folytatá a szultána. - Egyszer, ha el nem
                        felejtem, én alkalmat nyújtok, hogy biztosan hazamehessetek, ha éppen
                        akarjátok.</p>
				<p>- Masallah! Fenséges szultána, amint az isten akarja, de mi óhajtjuk.</p>
				<p>A biztos menekülés, a veszély és üldöztetés nélküli szabadság édes ábrándja
                        tölté el a franciák szívét. A honvágy most feszíté keblüket erősen - most
                        legelőször ama hatodfél év óta, mióta a szultán háremébe bejutottak.
                        Kamerije nemes szívéről már nem egy jelenség után teljesen meg voltak
                        győződve, s bár nehezen, de mégis az öröm bizonyos jelével várták az időt,
                        amikor a Kamerije által megígért alkalom be fog állani.</p>
				<p>E beszélgetés az 1839-ik év június havának valamely napján történt. De a várt
                        alkalom helyett váratlan és borzasztó szerencsétlenség következett be.</p>
			</div>
			<div type="chapter">
				<head>A TÖRÖK SZULTÁN MEGHAL</head>
				<head>ÚJABB AGGODALMAK A JÓ SZULTÁNA MEGBUKIK GÜLNÁR SZULTÁNA A HÁROM FRANCIA
                        EGYÜTT MARAD MOST IS KIRÁNDULÁS KIS-ÁZSIÁBA A FRANCIÁK MEGSZÖKNEK</head>
				<p>A hónapnak utolsó napján a kizláraga kegyetlen parancsot adott ki a hárem
                        őrizetére. Minden termet, minden folyosót, minden erkélyt, a hárempalotának
                        a kertre nyúló minden kijáratát kettős eunuch legénységgel szigorúan kellett
                        őrizni. A khadimbasik mindegyike elmozdíttatott saját háremosztályának
                        vezényletétől, s mindegyik osztály más-más khadimbasit kapott. Kamerije
                        osztályába s a franciák és társaik élére egy cifra, fényes öltönyű, kifúrt
                        fülű, vén etiópiai eunuch állíttatott, ölnyi magas termettel, nagy pocakkal,
                        fekete szerecsen arccal. Valóságos vadállat, akivel a franciák alig mertek,
                        de alig is tudtak beszélni, mert nyelvét igen kevéssé értették meg. A
                        nappalnak és éjszakának minden órájában kivont, élesre köszörült karddal s
                        övében töltött pisztolyokkal járt sorba - körülnézni és fülelni minden
                        ajtónál, ablaknál, a termeknek és folyosóknak minden szögletében.</p>
				<p>A franciák csakhamar megtudták a rettenetes változás okát. A szultán, II.
                        Mahmúd nagy betegségbe esett. Halálát várták. Az odaliszkoknak minden tánc,
                        zene, mulatság szigorúan el volt tiltva. Kamerije úrnő folyton térdepelt és
                        imádkozott, s örökké morzsolta teszpijét. Alig vett magához valami ételt és
                        italt, nem foglalkozott piperével sem; ültében, imádkozó helyzetében
                        szunnyadozott valami keveset, körülötte a termekben kellett lenni az
                        odaliszkoknak is, akik éjszakára szintén nem fekhettek le szokott módon, s
                        úrnőjükkel együtt enteriben és kusakkal, felső női kabátban és felkötött
                        övvel kellett virrasztaniok. A bajadérokat egy sötét kamrába zárták be, kik
                        hajukat tépve és jajgatva mentek ki a háremből. A sötét kamra ama palotában
                        volt, mely a szultán legbelső palotáját a hárempalotától elválasztja, s mely
                        Eszki-mábejn szerájnak neveztetik.</p>
				<p>Szerencsére vagy szerencsétlenségre ez az állapot csak két napig tartott. A
                        következő napon az esti órákban Mahmúd szultán meghalt, s nyomban rá a
                        háremben kikiáltatott, hogy a padisah behunyta szemeit, az Imám Ül Müzlemin
                        próféta színe elé hívatott, az Alem penah elszenderült, a Zilullah Allahnak
                        fényességében gyönyörködik immár, s a Hunkiár az ő világverő karjait
                        összetette. Ennek megtörténtével a hárempalotának ajtai és kapui bezárattak
                        és beszegeztettek, s az eunuchok a szultánákkal, hanumokkal, odaliszkokkal s
                        mindenféle nő- és férficseléddel együtt siralomházi foglyokká tétettek,
                        várván, hogy az új szultán valamennyit kivégeztesse, vagy valamely távoli
                        palotába elzárassa, vagy ha az ő végtelen kegyelmének úgy tetszenék, őket
                        kegyeibe fogadja.</p>
				<p>Szomorú napok következtek most a franciákra. Nemcsak rájuk, hanem az egész
                        háremre vagy legalábbis Kamerije szultána udvarára. A franciáknak most volt
                        alkalmuk egy pillanatra betekinteni a háremi cselszövények rémes titkaiba.
                        Kamerije úrnő a halál bekövetkezte után rendkívüli tevékenységet fejtett ki.
                        A vad etióp khadimbasit s valószínűleg másokat is megvesztegetve, folyton
                        érintkezett a külvilággal s a diván tagjaival. Új szultánná Abd ul-Medzsid,
                        a fiatal, 15-16 éves herceg kiáltatott ki még a hajnali órákban, a halál
                        napján. Kamerije, mint erről a franciák részint akkor, részint később
                        értesültek, arra törekedett, hogy gyűlöletének tárgya, Huszein pasa, aki a
                        janicsárokat kiirtá, kivégeztessék, vagy legalább hatalomra ne juthasson, s
                        Sztambulba vissza ne hívassák, s az agg Koszrev pasa mellőzésével, Ahmed
                        Feazi pasa tétessék nagyvezérré. Így remélte ő, hogy a háremben meg fog
                        maradni, s a valide ellenében is, ki neki
                        halálos ellensége volt, némi hatalmat és befolyást fog gyakorolni jövőre
                        éppúgy, mint eddig, s mint ifjúkorában.</p>
				<p>Célját azonban nem érte el, sőt minden éppen ellenére történt. A valide
                        szultána Koszrevvel, Halil pasával és Huszeinnal egyetértve, egy éjjeli
                        divánülésben uralmat vettek az új szultánon, s a szultán Abd ul-Medzsid
                        Koszrevet nagyvezérré, Halil pasát a hadsereg főparancsnokává nevezte ki,
                        Huszein pasát pedig Sztambulba hívta vissza, s nagy jutalmakkal és
                        kitüntetésekkel halmozta el. Kamerije, midőn ezekről értesült, földre veté
                        magát, haját és ruháját tépve sírt és zokogott.</p>
				<p>Szegény franciáknak majd a szívök szakadt meg, midőn az úrnőt, kit úgy
                        tiszteltek és imádtak, s kit oly nagynak és hatalmasnak ismertek, ily nagy
                        szerencsétlenségben s ily leírhatatlan gyötrelmet szenvedve kellett látniok.
                        Önsorsuk, saját szabadságuk reményének eltűnte eszükbe sem jutott. Szívük
                        csak a kegyes úrnőért vérzett, akit még csak nem is vigasztalhatának. Mind
                        e gyásznak azért kellett bekövetkeznie, mert Kamerije szövetségese Ahmed
                        Feazi, az akkori Kapudán pasa hajóhadával az egyiptomi vizeken volt, s kellő
                        időben Sztambul alá nem vitorlázhatott.</p>
				<p>Minderről azonban Kamerije úrnő nem beszélgetett, legalább a franciáknak
                        semmit nem mondott. Folyton imádkozott, ájtatoskodott, s kedvenc rabnőit
                        törekedett magához édesgetni. A valide bosszús volt rá, s a háremi suttogó
                        hírek szerint Kamerije szultánát szomorú végzet fenyegette: vagy a halál,
                        vagy az eladatás. Legjobb esetben valami távoli palotában vagy köskben való
                        elzáratás, mely egyenlő volt az örökös száműzetéssel. Ez esetben néhány
                        odaliszkot, akik nem kellettek a kizláragaszinak vagy a szultánnak, és akik
                        önként vállalkoztak az úrnő sorsára, kiválaszthatott magának. Kamerije három
                        fő kedvencét, Beiét, Ezmát, Dzsemilét s még hármat törekedett megszerezni -
                        de nem nagy sikerrel. Míg sorsa eldöntve nem volt, addig a hálátlan leánykák
                        nemigen hajlottak szavára.</p>
				<p>A franciák értesültek arról, hogy a száműzött és elzárt szultánákat szintén
                        eunuchok őrzik, s ők óhajtottak volna Kamerijével együtt távozni a
                        szerájból, de ez óhajtásuk kijelentése egyenesen botorság lett volna.
                        Hasonló esetekben az eunuch büntetésnek tartja a száműzött nőkkel való
                        eltávozást, s az ellenkező szándék nyilvánítása titkos összejátszás gyanúját
                        s a gyanú a halált vonhatta volna maga után. Némán és sóvár lélekkel várták
                        tehát, mi fog történni. Csak azért könyörögtek a Gondviseléshez, hogy őket
                        ne szakasszák el egymástól, hanem vagy együtt hagyják a háremben, vagy
                        együtt küldjék el Kamerije úrnővel.</p>
				<p>Július tizedikén az úrnőnek tudtára adták, hogy a régi Beziktásba fog
                        elvitetni és elzáratni. Tehát az ifjú szultán az ő gyermeki kedélyével mégis
                        ellenállt a valide akaratának, s elhárítá az úrnő fejéről mind a halált,
                        mind az eladás gyalázatát. Az odaliszkok mindjárt jobban hízelegtek megint
                        az úrnőnek, de a három kedvenc közül mégiscsak egyedül Ezma vállalkozott az
                        úrnő követésére. Dzsemilét a khadimbasi tiltotta le, Beie pedig határozottan
                        megtagadta.</p>
				<p>A következő nap reggelén a franciák Kamerije úrnőt már nem találták a
                        háremben. Éjjel az úrnőt elvitték, s többé nem is látták őt soha, és hírét
                        sem hallották. Hogy az elszállítás tudtuk nélkül történt meg: ez világosan
                        bizonyítá, hogy Kamerije úrnővel más eunuchok küldettek el. Ők a szerájban
                        maradtak, de legalább egyik vágyuk, hogy egymástól el ne szakíttassanak,
                        mégis teljesült. Valószínűleg azért, mert ajándékaikból mind a régi, mind az
                        új khadimbasi jobbnak látta őket valamennyiüket a háremben tartani.</p>
				<p>Új és bizonytalan sors állt megint a franciák előtt. Külön úrnőjük, akinek
                        háremosztályába beosztattak volna, sokáig nem volt. Az elhunyt szultán
                        háremhölgyei közül nagyon sokat elszállítottak a szerájból, s az odaliszkok
                        nagy részét is a szultán elajándékozta kedvenc pasáinak. De elajándékozott
                        eunuchokat is, kiknek helyét azonban újak foglalták el.</p>
				<p>Furcsa dolgot beszéltek titkon suttogva eunuchok és odaliszkok. Beszélték,
                        hogy a szerájt a katonaság meg fogja támadni; hogy a janicsárok, akiket az
                        elhunyt szultán kiirtani rendelt, összesereglenek Európából, Ázsiából,
                        Afrikából s a földnek minden részéből, folyamok és tengerek mellől, ahova
                        elszéledtek, s mikor majd százezren lesznek, akkor megtámadják a szerájt, s
                        halálra keresik ellenségeiket, kik az elhalt szultánt ellenük felbujtották.
                        Suttogták, hogy úgy fognak cselekedni, mint hajdan, midőn Mahmúd szultán
                        trónra lépett, s mikor a janicsárok megtámadták a szerájt, s leöltek
                        kétszáz kapidzsit, ezer icsoglánt, hatszáz bosztandzsit, minden azankoglánt,
                        minden eunuchot, minden szakácsot, szolgát, pipatisztogatót s magát a
                        szultánt is csak a próféta zászlója, a szandzsák-seriff mentette meg, melynek árnyékába a vérittas,
                        ádáz janicsárok nem mertek belépni. Szerencsére mind e borzasztó
                        jövendölésből semmi sem teljesedett be.</p>
				<p>Egy másik suttogó hírnek, úgy látszik, több alapja volt. A szultánról azt
                        beszélték, hogy az gyenge termetű, fiatal gyermek, ki a nőknek még csak
                        illatát ismeri, miként a rózsa illatát; ki mindig a nők közt lakik ugyan, de
                        azokkal csak szép regéket meséltet magának az arab és perzsa regékből; ki
                        nem is hallgat sem a nagyvezír, sem a kizláraga szavára, hanem a valide
                        szultána szavára, kinek hatalma határtalan. Beszélték, hogy a bosztandzsik
                        társaságában rózsákat ültetget, s a rózsáknak mindenféle mesés nőneveket ád,
                        s hogy a rózsák és a hárem egyes hölgyei közt hasonlatot törekszik
                        fölfedezni, s ha törekvése sikerült: akkor a nőt is a rózsa nevéről nevezi.
                        Az igaz, hogy egyik kedvenc hölgyének Malkhatun nevet adott, mely azt teszi:
                        Asszonyok kincse.</p>
				<p>Az év vége felé s kivált az 1840-ik évben a szultán igen sok időt töltött a
                        háremben, amikor a franciák Gülnár úrnő osztályába voltak beosztva, ki
                        fiatal és rendkívül szép cserkesz nő volt.</p>
				<p>Gülnár szultána különös szerencsének volt kegyence, noha azt egyáltalán nem
                        érdemelte meg. Szülei a Kaukázusnak Kutaiszi nevű tartományából költöztek ki
                        az oroszok elől, s hét-nyolc éven keresztül mindig bujdostak dél felé és
                        nyugat felé, míg végre Nallihanban, Angora tartományában, Izmidhez
                        háromnapi járóföldre megtelepedtek. Gülnár, a kislányka voltaképpen
                        folytonos bujdosás közt nőtt fel, s tizennégy éves korában oly kifejlett
                        szépségnek tartatott, hogy híre eljutott a Márvány-tengerig.</p>
				<p>Apja, a vén cserkesz meglehetős szegénységben élt már. Pár lován, egy kis
                        falka juhán, drága fegyverein s szépséges leányán kívül alig volt valamije,
                        s a mindennapi életért s leányának drága ruháiért kis vagyonát is folyton
                        eladogatni kellett. Előre ki lehetett az időt számítani, amikor vagy
                        fegyvereit, vagy leányát kell áruba bocsátania. Efölött ugyan a vén cserkesz
                        nem esett gondolkozóba, mert bár a fia az oroszok elleni csatában elesett,
                        két fia meg már a szultán szolgálatában volt, fegyvereit pedig az ő erőtlen,
                        agg kezeivel többé nemigen forgathatta, mindamellett egy percig sem habozott
                        inkább lányától, mint fegyvereitől válni meg. De azért abraktalan, sovány
                        lovaival s ragyogó szép leányával folyton zsémbeskedett.</p>
				<p>Egyszer, midőn az elkényeztetett lány az öreget valami ékszerért hajszolta,
                        ekként tört ki az öreg cserkesz:</p>
				<p>- Ha valamely hatalmas pasa elvisz feleségül, vagy valamely örmény ád érted
                        ötvenezer piasztert, akkor veszek neked ékszert.</p>
				<p>- Engem pedig sem hatalmas pasa el nem visz feleségül, sem piszkos örmény meg
                        nem vesz ötvenezer piaszterért, mert én szultána leszek!</p>
				<p>- Bolond vagy, Gülnár, mint akinek megháborodott az elméje - szólt az öreg
                        cserkesz -, ma pedig szedd össze minden ékességedet, mert holnap már megyünk
                        Sztambulba, viszlek a vásárra, s annak adlak el, aki több pénzt fizet
                        érted.</p>
				<p>- Jól van, elmegyek veled Sztambulba, elmegyek a vásárra is, de előbb engem
                        elvezetsz a kizláragához, ha pedig ezt meg nem ígéred: hajamat összetépem,
                        arcomat véresre körmölöm, s akkor aztán elvihetsz a vásárra!</p>
				<p>Az öreg cserkesz megígérte a bolond kívánság teljesítését, noha élőre látta,
                        lányával együtt hogyan korbácsoltatja ki őt a kizláraga. Az öreg szentül azt
                        hitte, hogy a szultán számára bizonyosan nem a földön termett, közönséges
                        anya szülte lányokat szerzik meg feleségül.</p>
				<p>Éppen a ramazán első harmadán értek Sztambulba, s kétnapi várakozás után
                        bejutottak a kizláraga színe elé. Míg az öreg cserkesz a nagy elfogultság
                        miatt alig tudott pár szót szólani, addig a vakmerő lány leölté a feredzsét,
                        a felső köpenyt, s levette fátyolát, a jasmakot arcáról, s bátran odaállott
                        a bámuló kizláraga elé.</p>
				<p>A kizláraga szemét-száját eltátotta a leány csodálatos szépsége felett, alku
                        nélkül kifizettetett a cserkesznek ötvenezer piasztert, s rögtön elfogadta s
                        felpiperéztette a szerencsés lányt.</p>
				<p>- Apám - mondá a lány a vén cserkesznek -, te csak menj vissza Nallihanba,
                        majd én tudatom veled sorsomat.</p>
				<p>A vén cserkesz hazament. Gülnár a valide szultánának bemutattatott, egész
                        testében tetőtől talpig jól szemügyre vétetett, s aztán aranyos-gyémántos
                        ruhába öltöztetve, a Mindenhatóság Éjszakáján az ifjú szultánnak átadatott.
                        Így lett Gülnár a leilat al-kadr szüze, s így lett az ő szerencséje
                        megalapozva. Így hallották ezt a franciák az odaliszkok fecsegései után,
                        mikor Gülnár szultána szolgálatába osztattak be.</p>
				<p>E szultána azonban meg nem becsülte, sőt fel sem vette a franciákat. Öregek,
                        soványak és rútak voltak ezek őelőtte. A váratlan és megmérhetetlen
                        szerencse még vakmerőbbé, sőt kicsapongóvá tette csakhamar az ifjú
                        szultánát. Alig volt tizenhat éves, már valóságos tobzódást vitt véghez
                        odaliszkjaival s egy csomó fiatal núbiai eunuchhal, kiknek a mulatság közben
                        mindenféle dicstelen mozdulatokat és ugrándozásokat parancsolt, mégpedig
                        akként, hogy mind eunuchjait, mind pedig odaliszkjait pongyolára
                        vetkőztette. Ajándékokkal ugyan nem fukarkodott, s az ajándékot nem vonta
                        meg a franciáktól sem, de a franciáknak az ajándékban sem hasznuk nem volt,
                        sem gyönyörűségük. Gülnár mellől szerettek volna szabadulni, mert
                        elgondolták, hogy a kicsapongásnak előbb-utóbb rossz vége lehet, s azért
                        végül is az eunuchok lakolnak; de a szabadulás lehetetlen volt. A kizláraga
                        csak azért is ott tartotta őket, mert ők voltak egyedül, akik a nagy kegyben
                        álló szultána bolondos mulatságaiban részt nem vettek.</p>
				<p>Amint erről a franciák sok jelenségből lassanként meggyőződtek, gyakrabban
                        merült fel előttük a menekülés gondolata. A mívelt, szelíd és kegyes
                        Kamerije szultána mellől talán sohasem kívánkoztak volna komolyan eltávozni,
                        de Gülnár szultána az ő szemükben valóságos ellentéte volt Kamerijének.
                        Gülnár sohase szólt hozzájuk bizalmasan. Semmi kétségük sem lehetett az
                        iránt, hogy Gülnár sohasem fogja kieszközölni az ő szabadságukat, sőt
                        ilyesmi még csak eszébe se fog jutni. Másik szultána háremosztályába átmenni
                        nem volt lehetséges. Itt maradni testük-lelkük megunta már. Újra
                        megfontolták a menekülés minden lehető esélyét. Most már a kockáztatás sem
                        látszott előttük oly visszariasztónak, mint három-négy év előtt.
                        Megállapodtak abban, hogy a legelső kedvező alkalmat felhasználják a
                        menekülésre.</p>
				<p>Az alkalom nem késett soká.</p>
				<p>Az 1842-ik évi bajrám-ünnep alkalmával Gülnár szultána rendkívüli mulatságot
                        rendezett udvara és odaliszkjai számára. Töméntelen új és drága ruhával
                        halmozta el kegyenceit, s furcsa színű és szabású, nevetséges öltönyökkel
                        ajándékozta meg azokat, akik nem voltak kegyencei. A nappali mulatságok,
                        kirándulások, körmenetek és dzsámilátogatások alkalmával a franciák
                        mindenütt együtt jártak Gülnár szultána udvarával. Este a szultán egy
                        pillanatra valószínűleg látogatást tett a szultánánál, mert rövid időre a
                        szultána visszavonult. Aztán előjövén, termei tündérileg kivilágítattak.
                        Ezer meg ezer viaszgyertya égett a falakon meg a csillárokban. Előjöttek a
                        bajadérok mindenféle zeneszerrel; előjött egy csomó apró gyermek, kik
                        mindenféle bajazzomutatványokat adtak elő. A szultána szebb volt és
                        gazdagabban öltözve, mint bármikor, s az odaliszkok is ragyogtak az új és
                        fényes öltözékben. Egész éjjel szólt a zene és a tánc, melyben a sok
                        étel-ital és bódítószerek után maguk az odaliszkok is részt vettek. Az
                        eunuchok egész éjjel nem hunyhatták le szemüket.</p>
				<p>Midőn reggel lett, a szultánának furcsa ötlet fogamzott meg az agyában. Volt
                        egy ismerőse, barátnéja, Musztafa pasának a neje, ki azonban Kis-Ázsiában,
                        Üsküdar mellett, a Haydar-pasa nevű öbölnél, férje köskjében lakott, s
                        valamely ok miatt az előző napi bajrám-ünnepre nem jött át Sztambulba.
                        Gülnár szultána minden jó szokás ellenére most a reggeli órákban e
                        barátnéját akarta meglátogatni és felverni, mégpedig úgy, hogy egész
                        udvarát viszi magával. Ez utóbbi tervről ugyan a kizláraga lebeszélte őt,
                        azonban a látogatási szándékánál állhatatosan megmaradt.</p>
				<p>Volt az elhalt szultán hadihajói közt egy igen szép, nagy hadihajó, melynek
                        neve Nuszretieh volt. E név azt teszi: Győzelmes. E hajót meglátta egykor
                        Gülnár, s ideges makacssággal sürgette, hogy neki kirándulásokra ilyen alakú
                        hajót építsenek. Sürgetéseinek ellent nem állhatva, végre építettek egy kis
                        hajót teljesen ugyanazon színre és alakra s ugyanazon névvel, s a
                        szultánának, miután az eredetit szeme elől elvezényelték, s többé nem
                        láthatta azt, fejébe verték, hogy amelyet látott és kívánt: ez a kis
                        Nuszretieh hajó az, az ő kisded lőréseivel és játéknak való ágyúival. E
                        hajónak adatott ki a parancs a háremből, hogy rögtön legyen készen a
                        szultánát Haydarpasa kikötőjébe átszállítani.</p>
				<p>A hajó egy óra alatt készen állott, két szeráji kaik utána köttetett, s
                        Gülnár szultána hét vagy nyolc odaliszkkal s ugyanannyi eunuchhal, kik közt
                        a három francia is jelen volt, a hajóra szállott.</p>
				<p>A hajó felette lassan vitorlázott ki a tenger felé, úgyhogy lehetett már
                        délelőtt tíz óra, mikor az öböl előtt horgonyt vetett. Itt Gülnár úrnő az
                        egyik kaikba szállt, s magával vitte odaliszkjait úgy, hogy a másik kaikra,
                        melyre véletlenül egyetlen idegen eunuchhal mind a franciák küldettek, csak
                        két odaliszk maradt, egy Refije és egy Fatima nevű. A kaik egész személyzete
                        három erőteljes kaikdzsiből állott. A
                        franciák ama szürke színű felsőöltönyben voltak, melyet Gülnár a hajóra
                        szálláskor parancsolt felölteni, s melyet a tegnapi ünnepen kaptak tőle
                        tréfás vagy gúnyos ajándokul.</p>
				<p>A szultána kaikja előrement, s a meglehetősen sűrű őszi ködben elveszett szem
                        elől, úgyhogy a második kaik emberei azt sem láthatták, hol kötött ki a
                        szultána. Végre ők is partot értek, de a szultána kaikjának semmi nyomát sem
                        találták. A kaidzsik a part mellett fel és alá hajtották a csónakot majd egy
                        óráig, anélkül hogy a másikat megtalálták volna. Végre az Ajrikcsesmesszi
                        nevű folyónak torkolatára rábukkantak, s itt kikötöttek.</p>
				<p>Az eunuchok most nagy tanácskozásba merültek: mit tegyenek? A hajóhoz, a
                        Nuszretiehhez addig visszamenni, míg a köd fel nem szakad, nem lehetett, de
                        ezt nem is akarták, mert nem ez volt a parancsolat. A szultánát s Musztafa
                        pasa köskjét meg nem találják, tehát mit csináljanak? Egyelőre legjobb lesz
                        várakozni, miután egyebet úgysem tehetnek. Ez volt megállapodásuk.</p>
				<p>- Mit gondolsz, Fatima odaliszk - kérdé Henri -, a fenséges Gülnára szultána
                        meddig marad Musztafa pasa háremében?</p>
				<p>- Ki tudná azt - felelte az odaliszk -, talán estéig is, én addig
                        aluszom.</p>
				<p>S csakugyan mindkét odaliszk éjjel egy cseppet sem aludva, hamarosan mély
                        álomba látszott merülni.</p>
				<p>Henri egyet gondolt. Az idegen eunuchot a kaikon hagyta, s neki a vigyázatot
                        lelkére köté, két francia társát maga mellé vette, s kilépett a szárazra,
                        hogy a kösköt megkeresse. Sem a kaikon maradt eunuch, sem a kaikidzsik nem
                        láttak ebben semmi rendkívülit, sőt mind igen természetesnek találták az
                        elhatározást.</p>
				<p>A franciák most szárazon voltak. Csakhamar meglehetősen járt és széles útra
                        akadtak, mely dél felé vezetett. Kérdésükre megtudták, hogy dél felé nem
                        messze van Kadiköy, alig egy kilométernyire. Megtudták azt is, hogy Musztafa
                        köskje az Ajrlik folyó jobb partján fekszik, tehát ők azt éppen ellenkező
                        irányban keresték.</p>
				<p>Ekkor Henri körülnézett, senkit nem látott, megállt, és társaihoz
                        fordult.</p>
				<p>- Bajtársak - mondá -, ha akarjuk, e pillanatban szabadok vagyunk.</p>
				<p>Társai megrezzentek. A mámor és álmatlanság miatt a menekülési ötlet eddig
                        eszükbe sem jutott. Mint a villám, úgy érte őket Henri szava.</p>
				<p>- Mit tegyünk? - szólt egyik. - Mondd meg, Henri, mit tegyünk?</p>
				<p>- Ha akarjátok, menekülhetünk. Egyenruhánkat eltakarja a furcsa új öltözet,
                        bambuszbotunkat eldobjuk, kardunkat és pisztolyunkat eladjuk, pénzünk,
                        ékszerünk van egy kevés, mielőtt szökésünket észreveszik, mi egy napot és
                        egy éjszakát nyerünk; Gülnár szultána nem szeretett bennünket, tán nem is
                        rendeli el, hogy üldözzenek. Ez a helyzet: határozzatok!</p>
				<p>- Meneküljünk! - Egyszerre mondá ki e szót Henrinek mindkét társa.</p>
				<p>E pillanattól kezdve szökevények voltak. A háremet és annak fényességét, a
                        kicsapongó, tündérszép szultánát s a gyönyörű odaliszkok bájos seregét
                        sohase látták többé.</p>
			</div>
			<div type="chapter">
				<head>A BUJDOSÁS VÉGE</head>
				<head>A DARDANELLÁK PARTJAIN ÁZSIÁBAN ÉS EURÓPÁBAN A BUJDOSÓK A KERESZTYÉNEK
                        KÖZT IS SZERENCSÉTLENEK A MAGYAR BÍRÓSÁG MEGMENTI AZ UTOLSÓ FRANCIÁT</head>
				<p>A borongós, ködös, őszi napot felhasználták a minél gyorsabb menekülésre. A
                        hárem illatos levegője után jólesett nekik a nedves, őszi lég nyers
                        tisztasága. És jólesett a szabadság, mint a vadnak, mely elhagyhatá
                        ketrecét. A tobzódás egész éjjelén nem aludtak semmit, s izmaikat mégsem
                        érezték fáradtnak. Gyorsan lépkedtek az izmidi úton, melynek magaslatairól
                        elő-előbukkant a tenger kéklő tüköre. Kadiköyben csak addig állapodtak meg,
                        míg néhány darab süteményt vettek. Ez volt az egész napi élelmük. Estére
                        Büyüklibe, egy kisded városkába értek. Inuk már ernyedni kezdett, itt meg
                        kellett hálniok. A hant elkerülték, oda be nem mentek, hanem ahelyett egy
                        jólelkű öreg muzulmánnál kértek éjjeli tanyát és vendégszeretetet. A
                        muzulmán azt sem kérdezte: kik; azt sem kérdezte: mi járatban vannak.
                        Vöröshagymával, olajbogyóval s vajban sült hideg hallal megvendégelte őket,
                        s nagy szívességgel adott éjjeli tanyát. A háremi nyalánkságok után jólesett
                        a franciáknak a kezdetleges, jóízű parasztétek. Mély álom és teljes nyugalom
                        után korán hajnalban fölkeltek, a reggeli imát és mosdásokat gazdájuk
                        kedvéért elvégezték, s gyorsan útnak indultak.</p>
				<p>E napon minden különös esemény nélkül Jarinjáig értek. Itt éppúgy
                        szállásolták el magukat, mint Büjükliban. Különös ötletük volt a nyilvános
                        vendéglők helyett szegény muzulmánoknál igénybe venni a szívesen felajánlott
                        vendégszeretetet. Jarinjai házigazdájuk sajátságos észrevételt tett, midőn
                        tőle reggel elbúcsúztak. Ez sem kérdezősködött sem nevük, sem utazásuk célja
                        felől, hanem mikor Henri kora reggel búcsúzás után azt mondá:</p>
				<p>- Mi rokonok vagyunk, messze földről jövünk, nagy kárunk esett, de nyomán
                        vagyunk a kártevőnek, s azt keressük - e szavakra a jó muzulmán egész
                        komolyan azt felelte:</p>
				<p>- Jól van, jól, nem kérdezlek benneteket, tehát nem szükséges, hogy nekem
                        olyan dolgot mondjatok, ami nem igaz. Jól látom én, hogy ti jövevények
                        vagytok, s jól tudom én, hogy ti a nagyúr háreméből jöttök, és halálra
                        kerestek valakit, aki onnan elszökött. De ez nem az én gondom, hanem a
                        tiétek és a szökevényé. Allah vezéreljen benneteket!</p>
				<p>A franciák csak néztek egymásra és a muzulmánra. Mi jutott ennek eszébe? A
                        muzulmán bizonyosan észrevette belső ruhájukat és fegyverüket, bizonyosan
                        ismeri a háremi eunuchok egyenruháját, s bizonyosan erre alapítja sajátságos
                        föltevését. Lehet, hogy tegnapi házigazdájuk is így gondolkozott. Lehet,
                        hogy ez az oka a különösen szíves és előzékeny vendégszeretetnek. Bármiként
                        legyen, a vén török észrevétele biztos útlevélnek látszott számukra. Szükség
                        esetén csakugyan segíthetnek magukon azzal a mesével, hogy ők titkon egy
                        háremi szökevényt keresnek.</p>
				<p>Szinte megörültek a franciák e fölfedezésnek. Nyugodtabb lélekkel folytatták
                        útjukat. Önbizalom támadt bennük, noha kellő óvatossággal elhatározták,
                        hogy e meséhez csak szükség esetén folyamodnak.</p>
				<p>Izmidben egy pillanatig sem állapodtak meg, hanem tovább folytatták útjokat a
                        tengeröböl mentében. Esős, hűvös napok és éjszakák jöttek, de ők csak
                        siettek előre.</p>
				<p>Nyolc vagy tíz nap múlva a szökés után Lampszakiba értek a Dardanellák
                        partján, ott, ahol a tengerszoros csaknem legkeskenyebb.</p>
				<p>Itt hosszas tanácskozás után elhatározták, hogy a szoroson át Európába
                        eveznek. Sokáig tanakodtak, ne menjenek-e Szmirnába vagy a Szentföldre, ahol
                        tán európai s tán francia hajót is találhattak volna, de mégsem volt
                        bátorságuk hónapokon át nagy hidegben és vékony ruhában utazgatni
                        Kisázsiában és a törökök közt. Pedig ebben alighanem megcsalódtak.</p>
				<p>Lampszakiból egy török halász csónakján jöttek át az európai partra, egy
                        Galatasz nevű kis falucskába, melyben törökök és görögök vegyesen laktak.
                        Itt már nem egy jelenségből azt vették észre, hogy ama szíves
                        vendégszeretetre, melyben oly bőven volt részük az ázsiai törökök közt,
                        többé nem számíthatnak. Elhatározták szerény pénzkészletük - mely alig
                        rúgott nyolcszáz piaszterre - szaporítását, s e célból jatagánjaikat akarták
                        eladni Gallipoliban. Kísérletük azonban csaknem veszedelmükre vált. Mind a
                        görög, mind a török kereskedő, kinél eladásra jelentkeztek, visszautasította
                        az üzletbe bocsátkozást. A török azt mondá, hogy inkább ő fizet, csak azt a
                        kardot meg ne kelljen vennie; a görög pedig egyenesen kimondá:</p>
				<p>- Ti istentelenek, bizonyosan úgy loptátok ezt a fegyvert!</p>
				<p>A franciák egészen megrémülve siettek a fegyvert köpenyük alá rejteni,
                        egyúttal Gallipolit is minél előbb elhagyni. Itt ismerték a háremi
                        fegyvereket.</p>
				<p>A kegyetlenül hideg tél ellenére, folytatták a menekülést, mindenütt a
                        tengerparton. Vendégszeretet hiányában gyakran a rossz, szellős, piszkos
                        hanokban, fogadókban kellett szállást venniök. Az 1843-ik év január közepe
                        táján mégis eljutottak Prohusztába, egy görög városba, ahol arra a nem éppen
                        vigasztaló meggyőződésre jutottak, hogy ezentúl mindent pénzen kell
                        megfizetniök, s a görögök közt munkát sem igen kaphatnak.</p>
				<p>Furcsa álomból ébreszté fel a franciákat ez a tapasztalat. Bár ők már rég
                        mohamedánok valának, mindamellett az az ábrándos képzelet élt bennük, hogy a
                        keresztyén népek majd méltányolni fogják az ő egykori keresztyén vallásukat
                        s azon szomorú körülményt, mely miatt nekik Jézus Krisztustól ideiglenesen
                        el kellett pártolniok. Néhány göröggel való értekezés s az utálatnak és
                        megvetésnek ama jelenségei, melyekkel a görögök éppen nem fukarkodtak,
                        kivált a renegátnak felismert mohamedánok irányában, annak belátására
                        kényszeríté a franciákat, hogy az idő még egyáltalán nem érkezett el rájuk
                        nézve múltjokat felfedezni. Mint mohamedánok itt a szultán uralma alatt a
                        keresztyén vallásra vissza nem térhettek. Ez nagy feltűnést keltett volna, s
                        fogságot, fölfedeztetést, szökésük büntetését s a halált alig kerülhették
                        volna el. De másrészről keresztyénségükkel sem igen dicsekedhettek, mert
                        ebben a muzulmán nem érdemet, a görög pedig annak elhagyásában halálos bűnt
                        látott. Mindezt meggondolva s a muzulmánok vendégszeretetére is számítva, a
                        franciák lemondtak arról a tervükről, hogy menekülésüket Görögország felé
                        folytassák, ehelyett sokkal célszerűbbnek látták, ha útjokat északnak,
                        muzulmán lakta vidék felé fordítják.</p>
				<p>Februárban minden különös eset nélkül elérték Üsküpöt. Csak a nagy hideg
                        miatt kellett sokat szenvedniök.</p>
				<p>Az albán urak megvették tőlük mind a jatagánokat, mind a pisztolyokat. Ideje
                        is volt már, mert pénzecskéjük teljesen elfogyott. Itt már a háremi
                        fegyverekre senki sem ismert rá, de ezentúl nem is mondhatták magukról, hogy
                        ők háremi szökevények titkos, de hivatalos üldözői.</p>
				<p>A nagy hideg és nagy hófúvatagok miatt Üsküpből nem mozdulhattak ki április
                        elejéig. Ruhájuk itt már rongyos és szennyes színt öltött, s fegyver sem
                        lévén kezük között, mely árulójuk lehetett volna, valóban nem kellett
                        félniök a fölfedeztetéstől. Különböző tudakozódás és értekezés után
                        legcélszerűbbnek látták nyugot felé Szkutarinál kimenni az Adriai-tenger
                        partjára s ott bevárni valamely olasz vagy francia hajót, mely őket
                        hazájukba szállítja.</p>
				<p>Reményük azonban nem teljesült. Szkutariba ugyan baj nélkül érkeztek, de
                        francia hajó több héten át nem érkezett, s a kikötőben nem is biztatták
                        őket, hogy hamarosan érkezni fog - az odajövő olasz, angol és osztrák hajók
                        pedig útlevél és drága pénz nélkül nem vették fel őket. Nemegyszer
                        csodálkozó, sőt gyanúsító megjegyzéseket kellett a matrózoktól hallaniok,
                        hogy ily piszkos, koldus, vén törökök mit akarnak Anconában, Dieppe-ben vagy
                        Triesztben.</p>
				<p>Szomorúság tölté el a franciák szívét. Íme, Európában vannak és keresztyének
                        között, ahová lelkük vágya harminc éven át vonzá, kergeté őket. Íme,
                        szomszédságában vannak Olaszországnak, és Olaszország szomszédja
                        Franciaországnak, az ő hazájuknak, és mégis éppoly nehézségek állják
                        útjokat, mint a kirgiz sivatagon vagy a Volga partján vagy Trapezunt
                        háremében. Pénzük is fogyatékán volt már, s a munkát sem bírták úgy, mint
                        hajdanán, mint huszonöt év előtt az orosz városokban. Lehajtott fővel,
                        csüggedt lélekkel, kialudt ábrándokkal s hanyatló reménnyel fordultak vissza
                        a tengerpartról, hogy bujdosásukat a szárazföldön, Mohamed követői közt
                        folytassák.</p>
				<p>Kéregetve, fáradtan, kimerülten töltötték napjaikat, s bolyongtak a sziklák
                        közt. Nem az üldözéstől féltek immár, hanem attól, hogy reményük fogytával
                        erejük is fogy a további küzdelemre. Oly közel Franciaországhoz - két hét
                        alatt otthon lehettek volna már -, s most ismét eltávozni a tengerpartról, s
                        évekkel löketni vissza a céltól, s ötvenéves züllött korral tévedezni félvad
                        népek között! És mégis mentek előre, hogy elérjék a Szávát, mely két bujdosó
                        franciának megadta a nyugalmat - a halált.</p>
				<p>***</p>
				<p>A lakompaki úriszéken eddig tartott az öreg francia elbeszélése. Az
                        elbeszélés folyamán gyakran könnyek jöttek szemébe, gyakran elszorult szíve,
                        gyakran csak ajkai remegtek, de szólni nem tudott. Szomorú emlékek rettentő
                        terhe alatt gyakran görnyedett lelkiereje. Utolsó két bajtársának elvesztése
                        volt legfájdalmasabb vesztesége.</p>
				<p>Szemtanúk azt állítják, hogy Henri arca teljesen hasonló volt Szent Péter
                        arcához, amint az az utolsó vacsorát ábrázoló képen festve van. Sovány arc,
                        mélyen ülő, okos és kedélyes szemek, rövid haj, bajusz és szakáll, mind
                        teljesen ősz. Kissé hajlott, sovány termet, az arc tele redőkkel.</p>
				<p>Sopron megye táblabíráira mély benyomást gyakorolt az örök bujdosó szomorú
                        elbeszélése. Szavait elhitték, egyetlenegy táblabíró kivételével. E kivétel
                        volt az úriszék érdemes elnöke, az ősz Badicz Endre táblabíró.</p>
				<p>- Már én, téns úriszék - mondá -, nem hiszek ennek a németnek. Vándorló
                        legény ez, nem más; minket csak bolonddá akar tenni ezzel a sok haszontalan
                        mesével. Ki hinné azt el, hogy ez francia létére még a török császárnak is
                        eunuchja lett volna?!</p>
				<p>- Urambátyám - mondá a fiskus-, arról
                        meggyőződhetünk, hogy csakugyan eunuchnak való ember-e.</p>
				<p>Rögtön behívták a vármegyének ott jelenlevő physikusát, hogy az öreg
                        csavargót vizsgálja meg, s vizsgálatának eredményéről adjon nyomban
                        jelentést.</p>
				<p>Henrit a vármegye katonája egy szomszéd szobába vezette, s ott a főorvos
                        rögtön megvizsgálta. A szemle igazolta, amennyire igazolhatta, a francia
                        előadását.</p>
				<p>- Mit csináljunk most veled? - kérdé az elnök.</p>
				<p>- Én nem tudom - felelt Henri -, én Franciaországba, a hazámba akarok
                        visszatérni.</p>
				<p>- De mit akarsz? Hogy akarsz odajutni útlevél nélkül?</p>
				<p>- Uraim, én harmadfél év óta vagyok Magyarországon. Voltam koldus, voltam
                        szolga, voltam munkás, beteg és egészséges, végigjártam az országot,
                        találkoztam katonával, pandúrral, bíróval, szegénnyel, gazdaggal, de éntőlem
                        soha senki sem kért útlevelet vagy igazolványt. Azt gondolom: Ausztriában és
                        Németországban sem kérnek, kivált ha a francia követséghez juthatok.</p>
				<p>Henrit kiküldték a teremből. A táblabírák tanácskoztak. Szívük megesett a
                        szegény öreg francián. Két módja volt a segítségnek. Az egyik: a vármegye és
                        a helytartótanács útján intézkedni, hogy a francia hivatalos úton küldessék
                        hazájába. E javaslat ellen fontos észrevételek tétettek. E javaslat
                        elfogadása esetén a kihallgatási jegyzőkönyv fölterjesztendő lett volna a
                        kormányhoz, s ez esetben megtörténhetett, hogy az osztrák kormány a
                        szökevényt kiadja az orosz kormánynak. Ezt semmiképp nem akarták.</p>
				<p>A másik módja volt az, ha Henrit mint rendes lakhely nélkül való franciát az
                        úriszék egyenesen Bécsbe, a francia követséghez átkíséri, s a követségnek
                        figyelmébe ajánlja. E javaslat elfogadtatott.</p>
				<p>A tanácskozás alatt a főügyész kiment Henrihez, s azt mondá neki:</p>
				<p>- Maradjon ön Magyarországban. A kegyelmes herceg gond és munka nélkül
                        kényelmes életet biztosít az úriszék fölterjesztésére.</p>
				<p>- Uram, köszönöm a kegyet. Én Franciaországba óhajtok menni. Ha a nyomor és a
                        halál fenyegető keze vissza nem riasztott, a kényelem nem tud utamban
                        meggátolni.</p>
				<p>Az úriszék tagjai huszonöt-harminc húszast adományoztak a franciának, s két
                        pandúrral s kötött levéllel elkísértették Bécsbe, hol gróf Flahault francia
                        nagykövethez, a Minoriták terén 42. sz. alatt levő követségi palotába adták
                        át.</p>
				<p>A nagykövet távollétében Perier Eugén titkár vette át Henrit, s olvasta el az
                        ajánlólevelet, melyet az úriszék küldött a követhez.</p>
				<p>Szegény öreg francia! Könnyek közt, zokogva emlékezett meg társairól, akik
                        Szibéria bányáiban, a kirgiz sivatagon, a kalmükök közt, Trapezuntban s a
                        Száva habjain hunyták le örök álomra szemeiket. A lakoma, melyet a követségi
                        személyzet az örök bujdosó tiszteletére adott, az elhunyt bajtársak
                        emlékének volt szentelve, de egyszersmind a nagy császár emlékének is. Henri
                        itt kérdezte meg élénk kíváncsisággal s itt hallgatta meg élénkebb
                        figyelemmel honfitársainak ajkáról az elbai és Szent Ilona szigeti nagy
                        száműzött hősi történetének utolsó részleteit.</p>
				<p>De az örök bujdosó mégis meglátta Franciaországot. Vajon fölismerték-e otthon
                        őt harminchat évi szenvedés után azok, akik egykor szerették? Vajon
                        elhitték-e neki életének hihetetlen történetét?</p>
			</div>
		</body>
	</text>
</TEI>