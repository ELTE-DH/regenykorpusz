<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU15202" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Egy nemzeti rablóvezér</title>
				<author ref="viaf:22810">Krúdy Gyula (1878-1933)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">21572</measure>
				<measure unit="pages">51</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Egy nemzeti rablóvezér</title>
					<date>2016-03-22</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/15200/15202"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Szombathy Zsuzsanna</name>
						<name>Szabó Andrea</name>
					</respStmt>
					<bibl type="digitalSource">
						<title>Egy nemzeti rablóvezér</title>
						<date>2016-03-22</date>
						<ref target="https://mek.oszk.hu/15200/15202"/>
					</bibl>
					<bibl type="printSource">
						<title>Egy nemzeti rablóvezér</title>
						<author>Krúdy Gyula</author>
						<pubPlace>Budapest</pubPlace>
						<publisher>Tolnai</publisher>
						<date>1922</date>
						<ref target="https://mek.oszk.hu/15200/15202/pdf"/>
					</bibl>
				</bibl>
				<bibl type="firstEdition">
					<title>Egy nemzeti rablóvezér</title>
					<author>Krúdy Gyula</author>
					<date>1922</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-27"/>
			<change when="2020-12-29"/>
		</revisionDesc>
	</teiHeader>
	<text>
		<body>
			<div type="chapter">
				<head>
               ELŐBESZÉD.
            </head>
				<p>
               Régi magyar világunk, szokásaink, gondolataink és életmódunk
                  előttünk, maiak előtt jóformán érthetetlenek. A száz éves magyart az uj idők
                  gyermeke éppen olyan messziről látja, mint ős-Egyiptom lakosait. Mintha századok
                  volnának köztünk és nagyapáink között. Mosolygunk az öregek furcsaságán, bogarain:
                  nem értjük őket, csinyjeiket, ifjuságukban elkövetett cselekedeteiket, melyeket ők
                  hőstetteknek látnak, mi csendesen lenézzük. Ha kedvem olykor jégszürke öregek
                  társaságába visz, - vannak még, megvannak még, igaz, elrejtőzve, - ugy érzem
                  magamat, mintha a Belváros egyik-másik vén sikátorában járnék ködös őszi
                  alkonyaton. Nekik más ismerőseik vannak, nekik más gondolataik vannak. A modern
                  ifjutól éppen olyan messzire esnek, mint a pogány magyar, aki álmát a szabolcsi
                  homokbuckákon alussza. A „negyvennyolc” előttiek - akik meglett, megállapodott
                  emberek voltak már a nevezetes időpont előtt, - általában nem is érthetnek meg
                  bennünket. Az aggok szellemi világa, - akinek még van szellemi világa, - mintha
                  megállott volna annál az ágyudörgésnél, mely utoljára hangzott el a komáromi
                  falakról. A későbbi évtizedek eseményei, a kiegyezés és a többi nevezetességek
                  mintha meg se történtek volna. Mintha csak olvastak, vagy hallottak volna róluk.
                  „Deák Ferenc, - mondta egyszer gyerekkoromban a pazonyi nótárius, - hallottam
                  róla. Ügyes prókátor volt! De beszéljünk inkább Wesselényiről, a hires, erős
                  Wesselényiről. Minden magyarnak olyannak kellene lennie, öcsém!” Ki tehet arról,
                  hogy a pazonyi nótárius előbb született, mint a prókátor? Általán azt vélem, hogy
                  az élet, akármennyire megforgat bennünket, uj ruhákat ad és uj szemüveget mindenik
                  X-nél, öregségünkben visszatérünk ifjuságunk hőseihez. A kályha mellett, mig
                  odakünn karácsonyi kedvvel esik a hó, a nagyapák szivesebben emlékeznek huszéves
                  koruk bolondságaira, mint a serény férfiévek alakjaira.
            </p>
				<p>
               Gyermekkoromba kellett visszamenni a pazonyi nótáriusért és
                  társaiért, akik a Martinovics nevet még mindig suttogva emlegették, - a mai
                  öregeim, az álmok, a délibábok, ábrándok öregei. A bujdosók kora - a forradalom
                  utáni esztendők, - regényesen, nagyszerüen vésődött be az öreg emberek
                  emlékezetébe. Kléh István, a nevezetes öreg ur, mondta egyszer a Sasok
                  társaságában: „Azok voltak életem legszebb évei. Csupa álomban éltünk. A
                  szomszédunkban lakott egy siket varga: az minden reggel ágyudörgést hallott... Itt
                  vannak, visszajöttek!... Mindenki tervezett, reménykedett. A valót senki sem
                  látta, az ábrándok rózsaszinü képei töltötték meg az emberek lelkét... Szinte
                  rosszul esett, midőn fölébredtünk, hogy most már minden rendben van, többé semmi
                  rendkivüli nem történhet a világban.”
            </p>
				<p>
               A délibábok kora volt az; - a mult század magyarjainak a
                  regényessége, szinpadiassága kellett ahhoz, hogy a szomoru esztendők derülten -
                  mint egy kalandos regény - élnek emlékezetünkben.
            </p>
				<p>
               A bujdosó honvédek, a drótos-tótok, - mind megannyi összeesküvők a
                  hatalom szemében, de a nép előtt a régi forradalmi idők visszatérésének hirthozó
                  fecskéi.
            </p>
				<p>
               Még ma is mutogatják azt a szép öregasszonyt a pesti társaságban, aki
                  az ötvenes években drótos-tótnak öltözve szöktette el vőlegényét Kufsteinból.
            </p>
				<p>
               Igaz-e a legenda?... Kufsteinból még a drótos-tótok sem szöktethettek
                  el senkit. Jó börtön volt az. De hát éppen az az érdekes a legendában, hogy olyan
                  nagyon valószinütlen.
            </p>
				<p>
               Abból az időből csupa regényes, megbizhatatlan igazságu történetek
                  maradtak fönn. Az emberek fantáziája mindent nagyobbnak látott a valónál, az
                  ábrándok, álmok elvették a tisztánlátásukat. Igy eshetett meg, hogy egyszerre négy
                  Petőfi Sándor bujdosott az ország különböző vidékein. Nem mulott el hét, hogy az
                  emberek hirét ne hallották volna annak, hogy Klapka a határon áll negyvenezer
                  emberrel... Legendák kora. Szép idők. Ha ma szólsz róluk öreg emberrel, fölpirul
                  az agg arca és suttogva mondja: „Tele volt a pincém puskaporral, fegyverrel...
                  Csak jött volna!” - A hölgyi szivek fennen dobogtak. Hisz ha ők nem lettek volna,
                  valóban meghal vala a nemzet! Az asszonyok az ő erős fantáziájukkal, ábrándozásra
                  hajló lelkükkel sok csüggedt, elborult magyarban tartották a lelket. A lengyelek
                  vidámságukat hozták a leigázott hazájukból, meg azt a hires busuló nótát, mely a
                  két magyar hazában évtizedekig hangzott.
            </p>
				<p>
               Regényes, ábrándos idők! Ennek a kornak volt a hőse, csinytevő
                  pajkosa Krúdy Kálmán. A legendák tán sok mindent hozzáragasztottak az alakjához,
                  vagy kisebbitettek rajta (még az élesszemü Lónyainé is, naplójában, a jeles
                  kortörténelmi könyvben ugy emlegeti őt, mint egy félistent!), de mindenesetre
                  érdekes alak volt. Kalandor, vagy hős? Mind a kettő. Volt az alakjában valami
                  Rákóczi diákjaiból, Jávorkából, de zsivány is lehetett volna, mint Rózsa Sándor.
                  Azok a regényes idők kellettek hozzá, hogy olyan nevezetes legyen, mint amilyen
                  volt...
            </p>
				<p>
               Ő utána már megvirradt; uj, prózai idők következtek. A szinpadias,
                  görögtüzes világnak egyszerre végét vetette a poros kabátu megyei fiskus.
                  Kijózanodtak az emberek.
            </p>
				<p>
               A Krúdy Kálmán alakja: egy darab regényes magyar történelem. Nem sok,
                  egy évtized. De lássuk, hogy fajtánk, amely a bölcs mérsékeltségnek soha sem volt
                  barátja, egykor mily kalandos, ábrándos volt, asszonyaink mily hősök és a férfiak
                  mily csüggedtek és a mai embernek mily különös, fölfordult világot éltünk alig
                  ötven esztendeje.
            </p>
				<p>
                  Krúdy Gyula
            </p>
			</div>
			<div type="chapter">
				<head>
               A TÖRTÉNET.
            </head>
				<p>
               Ugy siet-e még az Ipoly a nógrádi halmok között, mint akkor sietett,
                  mikor Krúdy Kálmán betyárkodott a partjain? Hej, az az Ipoly hütlen folyó! Hogy
                  szeretik itt őt! Mintha a sikság is csak neki volna, a halmok az ő kedvéért
                  lennének, partján a mezők neki öltözködnének föl gyönyörü köntöseikbe, lányok,
                  menyecskék róla dalolnak, - mégis ugy fut, igyekszik innen a napsugaras tájról a
                  vén Dunába, mintha nem marasztaná semmi! A füzek szerelmesen ráhajolnak, mintha
                  valami titkot locsogna nekik a folyó, vagy valami pletykát susognának fodrozó
                  habjai a pajkos Krúdyról: már megint itt járt... Itt járt? Tán itt is van? A
                  kovácsi-i réten elkiáltja magát egy formás, fehérlábu palócmenyecske:
            </p>
				<p>
               - Itt a pajkos Krúdy a kukoricásban!
            </p>
				<p>
               Hej, vége lett egyszerre a sarjuszedésnek. Gereblyét, sarlót inkább
                  ott felejtenek a szemérmes menyecskék, lányok, csakhogy a pajkos Krúdy be nem
                  érhesse őket. Futnak a falu felé, mint a megriasztott jércék: itt a pajkos Krúdy!
                  A kukoricásból pedig most előlép valaki: Cifra szür van rajta, árvalányhaj a
                  kalapja mellett. A kalap alól egy pár erős, mosolygó kék szem néz a menekülők
                  után. Sugár, deli fiatalember, kunkorgó kis fekete bajusszal. Kék szem, fekete
                  haj: vajjon miért menekültek ugy a menyecskék? A rossz hire miatt tán, vagy
                  udvariatlan volt a nőkhöz a pajkos Krúdy? A jó Isten tudna eligazodni ezeken a
                  szemérmes palócmenyecskéken! Néha olyan ijedősek, különösen ha sokan vannak, mint
                  a foglyok az őszi tarlón, máskor, egyedül, szembenéznek a legnagyobb
                  veszedelemmel. A pajkos Krúdy a kalapja alól mosolygósan néz a menyecskék után.
                  Csöndesen kijön a kukoricásból és lassan elindul a falu felé.
            </p>
				<p>
               Hinnétek talán, hogy a megriasztott menyecskék már föllármázták az
                  egész falut és botra kapott minden épkézláb férfi a farkas ellen? Dehogy. Bolondok
                  ezek az asszonyok. A palócok nevetve csóválgatják a fejüket a rémhir hallatára:
                  „Nem bánt az senkit, olyan a szive, mint a vaj...”
            </p>
				<p>
               Nem messze van a falu. Ott szalad el alatta az Ipoly. Körülnyaldossa
                  a kovácsi-i kerteket, mint egy jó házőrző kutya. Pedig dehogy jó. Minden évben
                  elvisz egy darabot a kertekből, ahol annyi illatos rozmaring, viola termett.
                  Ma-holnap Szécsénybe járnak a legények rózsát lopni... Nagy kutya az Ipoly!
            </p>
				<p>
               A faluszélen zsindelyes, kapubálványos kuria áll. Éppen olyan kuria,
                  amilyen azelőtt minden falu szélén, közepén volt. Ma már nincs. Meghaltak azok a
                  kőmüvesek, akik ilyen házat épitettek. A mostani épitők boltot, korcsmát, gyárat
                  épitenek. Kuriát már nem tudnak épiteni.
            </p>
				<p>
               A cifraszürös fiatalember a kuria felé tart. A kémény füstölög,
                  vendéget várnak tán?
            </p>
				<p>
               Az első, aki a jövevény üdvözlésére siet, egy karcsu, fehér agár. De
                  az aztán örül is a jövetelének. A nyakába ugrik, körültáncolja, nem tud hová lenni
                  a nagy boldogságtól.
            </p>
				<p>
               - Eredj, Cicke, hagyj békét! - rázza le a nyakából a vendég a vidám
                  agarat.
            </p>
				<p>
               A kapunál egy kistermetü, deresedő fejü, kövér uriember állt és a
                  tenyerét a szeme fölé emelte. Magassarku cipőjében bizonytalan lépésekkel
                  közeledett. Csettintett az ujjával:
            </p>
				<p>
               - Becsületemre, alig hiszek a szememnek. Te vagy az, Kálmán? -
                  kiáltotta idegenes kiejtéssel. - Fogadni mertem volna a nagy Lipovnoszky
                  becsületében, hogy valami kitünő öröm ér ma, mikor viszketett a jobb szemem.
            </p>
				<p>
               A kistermetü uriember megölelte, megcsókolta a pajkos Krúdyt. Alig
                  ért a válláig. Eltolta magától és szemrehányólag fedte:
            </p>
				<p>
               - Becsületemre, nagy kutya vagy, Kálmán! Egy esztendeje nem hallok
                  rólad!...
            </p>
				<p>
               A pajkos Krúdy nevetett:
            </p>
				<p>
               - No, no, Lipovnoszky lovag, csak mondjunk igazat!
            </p>
				<p>
               Lipovnoszky lovag zavartan köhintett.
            </p>
				<p>
               - Hát hallottunk egyet-mást, de persze a felét sem hittük el. Az öreg
                  ur sokszor nagyon mérges volt...
            </p>
				<p>
               - Hát a lányok?
            </p>
				<p>
               - A lányok, - hm, - azok is mérgesek. Azt vagdossák az öreg ur
                  fejéhez, hogy a te hired miatt nem mehetnek férjhez. Ördög vigye el a dolgát! Ha a
                  fejembe kerülne, akkor se tudnám, miért ne mehetnének ilyen világszép leányok
                  férjhez? Elromlott a férfiak izlése? Fogadni mernék a lengyel koronában...
            </p>
				<p>
               A pajkos Krúdy sietve ment be a sövény mellé. Ismerte Lipovnoszkyt.
                  Tudta, hogy egy szavát se lehet elhinni. Szenvedélyesen hazudott. Ha az életét
                  menthette volna meg, akkor se mondott volna tán igazat. Megállt egy pillanatig. A
                  házra nézett. Vajjon bemenjen-e? Hirtelen megfordult:
            </p>
				<p>
               - Visszamegyek, Lipovnoszky, ahonnan jöttem...
            </p>
				<p>
               A kis lengyel belekapaszkodott a pajkos Krúdy szürébe:
            </p>
				<p>
               - Nem oda Buda! Engem agyonlő az öreg ur, ha elbocsátlak.
            </p>
				<p>
               - Bolondság. Majd kibékültök.
            </p>
				<p>
               - Kálmán! - esedezett a lengyel. - Hát annyira becsülöd öreg barátod
                  életét? Igaz, hogy nem ér az egész egy fakovát se. A Lipovnoszkyak életének már
                  befellegzett. Elmehetek táncmesternek vagy fináncnak. Se szabadság, se pénz...
                  Becsületemre, ilyen rossz világot még soha se láttam. Tönkremegyünk, Kálmán.
                  Senkinek sincs pénze. Vajjon kinek van? Kossuthnak van? vagy Klapkának? Neked kell
                  tudni, beszélj!
            </p>
				<p>
               A kis lengyel görcsösen fogta a pajkos Krúdy szürét. Fölágaskodott és
                  ugy beszélt:
            </p>
				<p>
               - A minap erre járt egy drótos. Az öreg ur reggeltől estig tartotta
                  szóval, barátsággal, de a drótos nem akart vallani. Valami igen nagy titok
                  lehetett rábizva, mert még azt is letagadta, hogy magyarul tud. Tótocskáztunk,
                  povedálgattunk, de semmit se mondott... Szurmák, a szomszédban szerencsésebb volt.
                  Neki bevallotta, négyszemközt a drótos, hogy Kossuth küldi Krasznahorkára,
                  Andrássy Dénes grófhoz, hogy adná kölcsön az ottani régi ágyukat. Kell a
                  hadjárathoz.
            </p>
				<p>
               A pajkos Krúdy nagyot nevetett:
            </p>
				<p>
               - A drótos mondta?
            </p>
				<p>
               - Ördögöt! Szurmák beszélte. Az öreg ur mindjárt kételkedett benne.
                  No, mi igaz a dologból?
            </p>
				<p>
               - Semmi barátom, egy szó se igaz belőle, - felelt a pajkos Krúdy. -
                  Csak fogdossátok a drótosokat, ha kedvetek telik benne... No, Isten megáldjon,
                  Lipovnoszky. Viseld jól magad és vigyázz a becsületre.
            </p>
				<p>
               Ebben a pillanatban erős hang hallatszott a házból:
            </p>
				<p>
                - Kandur!
            </p>
				<p>
               A pajkos Krúdy fölkapta a fejét. Lipovnoszky nagyot nevetett:
            </p>
				<p>
               - Hehe. Tudod, hogy ez neked szól! Itthon a cselédek miatt ugy
                  emlegetünk, Kálmán. Hehe! Az öreg ur mégis kijött a kályha mellől. Megérezte, hogy
                  itthon a legkedvesebb fia.
            </p>
				<p>
               Az ámbituson öreg, deresbajuszu férfi állott: az öreg Krúdy János. Az
                  egyik lába rövidebb volt a másiknál. Hol történt, mikor történt, hogy megrövidült?
                  Régente azt beszélte, hogy tüzes lovak ragadták el, de öreg korában szerette, ha
                  asszonyi dologgal hozták kapcsolatba a megrövidült lábat. Leugrott az emeletről,
                  mert muszáj volt leugrani, már csak csupa gavallérságból is, vagy pedig... No,
                  mindenki igy jár, aki sokat forgolódik a szoknya körül. Veres bajusza pödörve.
                  Deres üstöke a feje bubján kontyba fonva. (A kurucos hajviselet divott a mult
                  század derekán, mikor még nem felejtették el nagyon Rákóczi Ferencet.) A fehér
                  agár már az öreg lába előtt volt és onnan vigyorgott buta kutyapofájával a Kandur
                  elé.
            </p>
				<p>
               A pajkos Krúdy feljött az ámbitus lépcsőjén.
            </p>
				<p>
               - Hol jársz itt? - kérdezte az öreg haragosan. - Már megint betyáros
                  ruhád van! Tudod, hogy nem szeretlek igy látni. Rózsa Sándor vagy-e, avagy Krúdy
                  Kálmán?
            </p>
				<p>
               A pajkos Krúdy ledobta válláról a cifra szürt. Ott állt a háta mögött
                  a lengyel, aki elkapta. Egyszerü fekete magyar ruha volt rajta. Aranyrojtos
                  nyakravaló az attilája fölött. De kard nem volt az oldalán, amint hogy általában
                  kardot nem is hordtak a régi magyarok a mindennapi életben. Gyülésen,
                  inszurrekcióban a nevezetes onódi gyülés óta, karddal jártak.
            </p>
				<p>
               - No, most gyere, hadd ölellek meg! - szólt az öreg.
            </p>
				<p>
               A pajkos Krúdy az apja vállára hajtotta a fejét. Ott nyugtatta egy
                  percig. Az öreg elérzékenyülve dohogott:
            </p>
				<p>
               - Jót nem hallunk rólad. Betyárkodsz, pajkoskodsz, csalafintásodsz;
                  nem jó vége lesz. A zsandárok mindennap keresnek. Ha megtalálnak, bizony
                  főbelőnek. Hát mire való az? Eredj Törökországba, vagy Angliába. A többi el tudott
                  menni, te mire vársz? Rablóvezér vagy zsivány vagy? Ördög bujjék beléd!
            </p>
				<p>
               A pajkos Krúdy csak hallgatta az apját. Nem volt egy szava sem az
                  öreg korholására. Az végre megsokalta a nagy hallgatást. Eltolta magától a
                  fiát.
            </p>
				<p>
               - No, hát mi bajod, „kandur”? - kérdezte aggódva.
            </p>
				<p>
               A pajkos Krúdy felsóhajtott:
            </p>
				<p>
               - Hej, nagy az én bánatom! Asszonyi dologba keveredtem.
            </p>
				<p>
               Az öreg fölkiáltott:
            </p>
				<p>
               - Ördöngős fickó! Mindig az asszonyokat bántod. Pedig már mondtam,
                  hogy hadd őket békén. No, ki vele. Beszéld el gyorsan...
            </p>
				<p>
               Megfogta a fia karját és előre tuszkolta a szobába. Egy ajtó nyilt a
                  folyosó végében és egy barna leányzó bukkant ki.
            </p>
				<p>
               - Itthon a „kandur!” - kiáltott egy leányhang.
            </p>
				<p>
               Az öreg ur hátrafordult, az ajkára tette a kezét:
            </p>
				<p>
               - Nincs itthon! - kiáltotta.
            </p>
				<p>
               A szobába tuszkolta a fiát.
            </p>
				<p>
               - Ezek a leányok mindig lármáznak. Zug már a fejem a hangjuktól. Négy
                  fölvágott nyelvü seregély nem kotyog ennyit, mint ezek. Bár csak elvinnék már őket
                  a nyakamról.
            </p>
				<p>
               De a következő pillanatban kiszólt az ajtón:
            </p>
				<p>
               - Bella!
            </p>
				<p>
               Sugár, barna leány futott be a szobába. (Ott leselkedett már az ajtó
                  körül.) A bátyjához futott és nagyot csókolt arcára.
            </p>
				<p>
               - No, te pajkos! - mondta.
            </p>
				<p>
               Többet nem tudott szólani. Egyszerre sirva fakadt.
            </p>
				<p>
               A sirásra mint a szélvész rontott be még három leány. Egyforma
                  barnák, karcsuak, szépek voltak.
            </p>
				<p>
               - Itt vannak a libáim! - dörmögte az öreg. - Ki hivott? Fussatok
                  innen, mert a kandur haragszik.
            </p>
				<p>
               Dehogy futottak. Sorba belekapaszkodtak a pajkos Krúdy nyakába.
            </p>
				<p>
               - Kandurka, drága kandurka, honnan jössz? Mi ujság? Fiatal
                  sertéskarmenádli lesz vacsorára. Bella, fuss borért, Kandur még nem kóstolta az
                  idei termést!
            </p>
				<p>
               A négy nagy pille ott repdesett a pajkos Krúdy körül. Simogatták,
                  dédelgették az elveszett fiut. Mari, a legidősebb, a bajuszát pedergette:
            </p>
				<p>
               - Ilyen bajsza legyen annak, apám, aki nekem tetszeni akar! -
                  szólt.
            </p>
				<p>
               - Én csak kékszemüt tudnék szeretni! - folytatta Máli.
            </p>
				<p>
               Anna fölkapta a cifra szürét és a tükör elé állott:
            </p>
				<p>
               - Kandur, mikor jön a Kossuth? Alig várom már, hogy itt legyen.
            </p>
				<p>
               Az öreg ur dörmögött és védelmezte a fiát a hugai elől:
            </p>
				<p>
               - Ne gágogjatok már! Beszédem van kandurral.
            </p>
				<p>
               Meghuzta a Mari haját, erre mind kiszaladtak a szobából. A pajkos
                  Krúdy mosolyogva nézett utánuk:
            </p>
				<p>
               - Bolondság! Tetszenek a hugaim. Persze ritkán látom őket.
            </p>
				<p>
               Az öreg Krúdy legyintett a kezével:
            </p>
				<p>
               - Hadd el! Világfölforgató, rebellis leányok. Kár, hogy nem fiunak
                  születtek. A parasztokat heccelik a hatóság ellen. Jó, hogy még valami bajba nem
                  kevertek. Anna a minap erővel férjhez akart menni egy vén, bujdosó honvédhez, aki
                  dobos volt valamikor. Szerencsére, már volt felesége a dobosnak. Majd
                  meghallották, hogy valami huncut a szomszédban Petőfinek adja ki magát. Nosza,
                  kocsira kaptak. Utközben már összevesztek a bujdosó Petőfi fölött. A véletlen
                  müve, hogy a huncut akkorára kereket oldott...
            </p>
				<p>
               A pajkos Krúdy nevetett.
            </p>
				<p>
               - Derék leányok. Hát a németet szeretik-e?
            </p>
				<p>
               - Ugy szidják, mint a jégeső. No, de beszéld el már a te dolgodat!
                  Furja az oldalamat a kiváncsiság; hát miféle asszonyról van szó? - firtatta az
                  öreg és csillogni kezdett a szeme.
            </p>
				<p>
               A pajkos Krúdy pipára gyujtott:
            </p>
				<p>
               - Egy olyan asszonyról, aki van is, nincs is, - felelt. -
                  Elszöktettem valakit... A többit tudod, öreg. Magammal nem hordhatom. Nekem az
                  erdő a tanyám, a bokor a takaróm. Álmomban mindig a zsandárok kergetnek. Mikor
                  fölébredek, akkor már itt is vannak a zsandárok. Valahová kell tenni azt az
                  asszonyt. Haza nem mehet.
            </p>
				<p>
               Az öreg az asztalra csapott.
            </p>
				<p>
               - Mindig mondtam, hagyj békét az asszonyoknak, - kiáltotta. Majd
                  lecsillapodva hozzátette: - Ki az az asszony?
            </p>
				<p>
               - Kenesse báróné!
            </p>
				<p>
               (A vezetéknév költött.)
            </p>
				<p>
               Az öreg ur fölugrott, mintha puskából lőtték volna ki.
            </p>
				<p>
               - Agyonver a báró, fölperzsel, keresztre feszit! No, most
                  beletaláltál, te szerencsétlen. Betyár voltál gyermekkorod óta. Akasztófán fogsz
                  elpusztulni.
            </p>
				<p>
               A pajkos Krúdy dacosan vállat vont:
            </p>
				<p>
               - Miért? Valahogy csak bünhődnie kell a vén pecsovicsnak! A szivét
                  venném ki, ha tudnám. Hazaáruló volt egész életében. Fölperzseltem a tanyáit,
                  kutyába se vette. Tele van a kincstára. Farkasokat fogtam veremmel és éjjel
                  rábocsátottam a kastélyára a fenevadakat. A báró a puskájával kényelmesen
                  lelövöldözte a farkasaimat, mielőtt azok kárt tehettek volna benne.
            </p>
				<p>
               A pajkos Krúdynak szenvedélyes láng lobbant föl a szemében. Fölugrott
                  és az apja elé állt.
            </p>
				<p>
               - Ki vagyok én? Bujdosó kalandor, betyár! Miért vagyok az? Mert
                  gyülölöm hazám ellenségeit, meg mert kedvem van a veszélyes, kalandos élethez.
                  Nyitva az ország, menekülhetnék külföldre, itthon elfelednének, megbocsátanának.
                  De én itt maradok, mint az élő bosszuállás. Nem megyek. Üldöztetés, gyötrelem az
                  életem, mig egykori bajtársaim hontalanul csavarognak a világban, de nekem
                  legalább hazám van.
            </p>
				<p>
               - Kandur, ne ordits! - csillapitotta az öreg.
            </p>
				<p>
               A pajkos Krúdynak szikrázott a szeme. A sok visszafojtott keserüség,
                  harag egyszerre kitört belőle. Hosszu lépésekkel méregette a szobát és remegő
                  hangon beszélt:
            </p>
				<p>
               - Értsd meg, öreg, hogy ki vagyok én! Én vagyok az ördög! Az az
                  ördög, akitől minden áruló, kém, pecsovics álmában retteg. Egész életemben ördög
                  voltam, de az élet tett ördöggé. A gyermekkoromat megszégyenitő módon töltöttem
                  Olaszországban, a stráfkompániában, ahová büntetésből besoroztak, mert szerettem
                  egy nagy urnak a feleségét. Gyermek voltam jóformán, az asszony csábitott a
                  vétkezésre. De nyomban férfi lettem, amikor bünhődnöm kellett. Hej, eleget
                  csikorgattam a fogam ott a milánói kaszárnyában, a megbélyegzett ruhában. Csupa
                  fegyenc, gyilkos, rabló, tolvajnépség alkotta a kompániát. És én tizenhat éves,
                  romlatlan szivvel kerültem oda. Akkor megesküdtem, hogy megbosszulom magamat a
                  világon, megbosszulom magamat az asszonyokon.
            </p>
				<p>
               - Akasztófáravaló! - süvöltötte közbe az öreg. - A hercegné mindennap
                  imádkozott érted a templomban. Elhervadt, utánad halt.
            </p>
				<p>
               A pajkos Krúdy élesen kacagott:
            </p>
				<p>
               - Azóta már többen sirtak utánam... Kiimádkozni még se tudott a
                  hercegné a milánói kaszárnyából. Elszöktem szépen, golyóval a lábamban, mikor
                  itthon szükség volt a legényekre. Itthon aztán éppen olyan gaz világot találtam,
                  mint azelőtt volt. A paraszt, - a nyomorult földtúró, - az otthagyta az ekéjét,
                  feleségét, gyermekét, ment katonának. A fiatalság a diákok a paraszttal mentek, de
                  az urak persze, késlelkedtek, nem mentek honvédnek. Az Ipoly mellett, a
                  kancelláriákban tovább pipáztak, csak mire kiégett a pipa, akkorra gondoltak rá,
                  hogy hát mit is kiván a haza? Hiába jöttem haza, a hirem megelőzött, honvédnek se
                  kellett a stráfkompánista. A régi pajtásaim nem ismertek meg. Pedig tudták
                  egytől-egyig, hogy mi volt a bünöm! Négy esztendő nagy idő! Ha gyilkoltam volna,
                  azt is el kellett volna feledni. Nem feledték el, nem kellettem honvédnek. Az
                  Ipoly mellől elment minden épkézláb ember, minden nemes urfi, csak Krúdy Kálmán
                  maradt otthon. Ha te nem vagy, öreg, a szürke fejeddel, meg azok az ártatlan
                  gyereklányok, bizony elvitt volna az elkeseredés még az ellenséghez is... Igy csak
                  Görgei Arturhoz mentem. Sose felejtem el, mikor igy szólt hideg, száraz hangon
                  hozzám: „Önnel igazságtalanul bántak! A mai naptól fogva futárom lesz!” Tévedsz,
                  öreg, ha azt hiszed, hogy az emberek rosszaságáért megvigasztalt a Görgei szava.
                  Csak annál mélyebb lett a lelkemben a gyülölet árka, amely lassan elválasztott
                  mindenkitől. Kerestem a halált, nem találtam. Nem rajtam mult, hogy még itt
                  vagyok...
            </p>
				<p>
               - Tudom, Volk Irmán mulott! - szólt az öreg.
            </p>
				<p>
               A pajkos Krúdy elhalványodott.
            </p>
				<p>
               - Igazad van, - dörmögte. - Helyettem őt lőtték főbe, az én kedves
                  kis pajtásomat.
            </p>
				<p>
               - Volk Irmáért megbocsáthattál volna az asszonyoknak, - mormogta
                  gunyosan az öreg.
            </p>
				<p>
               - Volk Irmáért? Hisz az nem is volt asszony! Férfiruhában járt,
                  férfiszive volt. Az ellenség megölte vőlegényét, apját, testvérét. A gyülölet és a
                  magánosság a katonák közé hajtotta. Soha sem tudta róla senki, hogy leány. Csak
                  mikor főbelőtte az ellenség helyettem. Akkor derült ki, hogy az én kis pajtásom,
                  akit azért szerettem, mert éppen ugy tudott gyülölni, mint én, egy szegény, árva
                  leányka volt. A sorsnak vannak igen különös tréfái... Talán szerelmes volt belém
                  és nem merte magát leleplezni, mert félt, hogy nő létére többé nem szeretném.
                  Éjjel, a sátor előtt sokszor tanitottam gyülöletre a fiatal kis honvédet. Miért
                  nézett reám olyan furcsán: most már értem.
            </p>
				<p>
               A pajkos Krúdy az emlékezések alatt mélyen elszomorodott.
                  Lehorgasztotta a fejét, majd fölhajtott egy kancsó bort, amit a pohárszéken
                  talált. Köhintett és az apja szemébe nézett:
            </p>
				<p>
               - Az én guerilláim mind olyan legények, hogy megnyuznák az ördögöt
                  is, ha az pecsovics volna. Félig rablók, félig szabadsághősök. Negyven elszánt
                  emberem van az enyingi erdőben. Egész hadsereg az. Ahány tépett, rongyos bujdosó
                  jár ebben az országban, az mind az én emberem. A rejtőzők, az üldözöttek az én
                  katonáim... A forradalom nem halt meg. Tovább folyik az erdőkben,
                  hegyszakadékokban. Ha pirosnak látod ma este az eget, tudd meg, hogy Krúdy Kálmán
                  jár arra, a pecsovicsok, az árulók kastélyai, tanyái égnek a látóhatáron. A nemzet
                  halott már, a hullán a varjuk és dögkeselyük lakomáznak. Kell, hogy valaki
                  megriassza a hulla-madarakat, kell, hogy valaki bosszut álljon az árulásokért,
                  hitszegésekért.
            </p>
				<p>
               - Hóbortos bolond vagy! - dörmögte szomoruan az öreg. - A paraszt már
                  dalolva jár ekéje után, a véres mezőkön élet terem. Sebeit beforrja a föld és a
                  halottakat elfelejtik az élők.
            </p>
				<p>
               A pajkos Krúdy ekkor odalépett az apjához és a fülébe sugta:
            </p>
				<p>
               - Egy-két hét kérdése az egész. Klapka betör Olaszország
                  felől...
            </p>
				<p>
               Az öreg nemesnek elfutotta a vér a szemét. A szék karjába
                  kapaszkodott és elfuladva rebegte:
            </p>
				<p>
               - Jön Klapka?
            </p>
				<p>
               A kandur komolyan bólintott.
            </p>
				<p>
               - Futárom jött az éjszaka, - suttogta szenvedélyesen, ragyogó
                  szemmel. - Azt üzenik, hogy csak még egy kicsit tartsuk magunkat. Élesztgessük a
                  hamu alatt a forradalom tüzét. Készen legyen mindenki... Klapka már a határon van.
                  Senkinek se szólj, öreg. Add a becsületszavadat!
            </p>
				<p>
               - Becsületemre! - mormogta az öreg.
            </p>
				<p>
               - Egy elhamarkodott lépés tönkretehetne mindent... Hallgass és
                  készülj. Ezt üzenték a futárommal. Addig pedig folyjon a bosszuállás édes
                  munkája.
            </p>
				<p>
               Az öreg Krúdy János elképedve nézett a fiára. Nem tudta, higyjen, ne
                  higyjen? Annyiszor hallotta már a titkos, suttogva továbbadott hirt, annyiszor
                  kopogtattak bujdosó vándorok ajtaján, akik, mig a párolgó tál és teli kancsó
                  előttük állott, rózsás szinekben festegették a legközelebbi eseményeket - és soha
                  sem történt semmi. A várva-várt trombitaharsogás nem hallatszott, hogy lemuljon a
                  nemzet testéről a halálos dermedtség. Nem jött a mesebeli tündér, ki
                  varázsvesszejével megérintené a mély álomba merült földet, a sirhalmokat, a
                  korhadt fakereszteket: ébredjetek! Ujra tavasz van. A haza vért kér, édes, piros
                  magyar vért, a csoda rózsafa, a szabadság öntözésére. Van még elég erős kar a
                  hazában. A gyermekek már megtanulták az apáktól, hogy mit kell tenniök. Az inges
                  gyerkőcök masiroznak a réten, csak honvédcsákót kell a fejükbe nyomni... És ha
                  temető volna már az egész ország, a sirhalmok közül akkor is kiemelkedne egy kar
                  és egy kard: az utolsó magyarnak a karja!
            </p>
				<p>
               A kandur szenvedélyes, elszánt arcából azt olvasta ki az öreg, hogy a
                  fiunak igaza van. Akkor egyszerre két nagy könnycsepp csordult ki a szeméből.
                  Fölemelte a két karját és mély megindultsággal átölelte.
            </p>
				<p>
               A fia meghatottan szoritotta meg apja kezét:
            </p>
				<p>
               - Már hónapok óta, éjjel, álmomban mindig reng alattam a föld, mintha
                  ágyuznának valahol... Akármerre járok, mindenütt azt mondják, hogy különös jeleket
                  észlelnek. Piros az ég köröskörül és a szél ellenkező irányból fuj, mint amerről
                  rendesen szokott. Csányon a hires jövendőmondó molnárné - hat vármegyéből járnak
                  hozzá a kuncsaftok, - mindenkinek azt jósolja, hogy a nagyidők visszatérnek, de a
                  nap nyugaton fog kelni és keleten lenyugodni... Én kottyantottam ki tán valamit a
                  molnárnénak, - nem tudom... Elég csinos a menyecske, hogy egy negyedórára elvegye
                  az ember eszét...
            </p>
				<p>
               Az öreg Krúdy a homlokára csapott:
            </p>
				<p>
               - Ördög vigye el a molnárnét. Bizony majd elfelejtettem miatta a
                  bárónét? Hát hol van? Merre van? Valahogy szép csendesen, még melegében vissza
                  kellene ekszpediálni az urához.
            </p>
				<p>
               A pajkos Krúdy vállat vont:
            </p>
				<p>
               - Próbáld meg. Nem fog neked sikerülni. Fülig belémbolondult. Még
                  csak tegnap óta hagyta ott a vén bárót. Tudom keresi is azóta vármegyeszerte.
                  Hintóstól, szobalányostól velem van. Ott rejtettem el őket a bágyi erdőben.
                  Legjobb volna idehozni a menyecskét. Itt megnyugszik, aztán szépen hazamegy.
            </p>
				<p>
               Az öreg Krúdy mereven a fia szemébe nézett:
            </p>
				<p>
               - Kellett neked az az asszony?
            </p>
				<p>
               - Se lelkemnek, se testemnek... Szép, finom fajta mint a vadaskertben
                  az őz, de én inkább Rozgony Zsuzsannát, a vadkerti csárdásnét szeretem, aki betyár
                  nótákat dalol a fülembe.
            </p>
				<p>
               - No hát, ha besötétedett, hozd el ide a bárónét, - szólt az öreg. -
                  Itt majd vigyázunk az erkölcseire, mig hazakivánkozik. Két hét nem nagy idő... A
                  pokol pitvarában is elülnék addig... Gazember vagy, kandur, végtére majd csak
                  nyakadat szegik az asszonyok. Büntetlenül nem lehet az asszonyokat bolonddá tenni.
                  Egy majd megbosszulja magát valamennyiért... No, de mindegy, csakhogy kiüt ujra a
                  szabadság!
            </p>
				<p>
               Kora őszi idő volt. Késő délutánba hajlott a nap. A nagy szobában már
                  árnyékok leselkedtek a vén almárium körül. A pipatóriumon csillogtak a pipák
                  ezüstkupakjai, karikái. A nagy óra a falon komolyan tiktakolt. Az apa és fiu
                  elhallgattak. A kandur a levegőbe bámult. Isten tudja, hol jártak a gondolatai. Az
                  öreg lopva a fiát nézte, félszemmel meg az országutat figyelte. Két lovas zsandár
                  baktatott nagy lassan az uton. Rézsisakjuk fénylett a piros alkonyatban.
            </p>
				<p>
               - Lehet, hogy már a bárónét keresik, - mormogta.
            </p>
				<p>
               A pajkos Krúdy hanyagul legyintett:
            </p>
				<p>
               - Azt kereshetik. A csunya Gracza Tóni vigyáz rá. Attól nem veszik el
                  a bárónét.
            </p>
				<p>
               Az öreg incselkedett a kandurral:
            </p>
				<p>
               - Nem félted a menyecskét?
            </p>
				<p>
               - Olyan csunya ember nincs ebben az országban, mint Gracza Tóni. Az
                  ugyan nem csábit el senkit.
            </p>
				<p>
               Ebben a pillanatban kinyilt az ajtó és Lipovnoszky deres, gömbölyü
                  feje nyomult be. Fontoskodva közeledett:
            </p>
				<p>
               - Jelentékeny hirt mondhatok. Szurmák szomszéd arra az ujságra, hogy
                  kandur itthon van, kijelentette, hogy az egész históriát a drótostóttal csak
                  álmodta. Olyan tót volt az a drótos, amilyen csak Árvamegye kellő-közepén terem.
                  Becsületemre, az efféle Szurmák-fajta emberek bolonddá tarthatnák az egész falut,
                  ha szerencsére nem volna ilyen kiváló összeköttetésünk a forradalmárokkal, mint
                  Kálmán.
            </p>
				<p>
               A lengyel ledörzsölte a kezét és magassarku cipőjében libegve járt
                  föl-alá a szobában. Majd a Kálmán vállára csapott:
            </p>
				<p>
               - Nos, ifju barátom, mit csinál a mi ragyogó csillagunk, Rozgony
                  Zsuzsi ott a vadkerti csárdában? Tudunk ám mindent, hiába próbálnál tagadni. Az
                  egész vármegye beszéli, irigyli tőled mindenki. Legjobban Paczolay uram, a
                  zsandár-komisszárius. De nincs is olyan menyecske az egész országrészben, mint
                  Zsuzsi asszony.
            </p>
				<p>
               Kandurt bosszantotta a lengyel szószátyársága:
            </p>
				<p>
               - Tán te is irigyled, Lipovnoszky?
            </p>
				<p>
               A lengyel nevetett:
            </p>
				<p>
               - Hehe. Nem tagadom, van benne valami. A Lipovnoszkyak családi
                  becsületére mondom, hogy van a dologban valami. A minap arra jártam, - Vácra
                  mentem dohányzacskót venni, - gondoltam, megnézem a nevezetes menyecskét. Olyan
                  fehér lába van, mint a mennybeli angyalnak, a dereka helyén pedig mintha valami
                  finom rugó volna, finomabb, mint a János bácsi angol kronométerjében, oly
                  ringó-rengő hajladozó. A gyöngyös pruszlikja alatt bizonyosan két ágyugolyót hord,
                  - a legnagyobb ágyugolyók közül, amit a komáromi sáncokból kilőttek. Azt kérdem a
                  menyecskétől: mit csinál Krúdy Kálmán? Hát csak rám emeli azt a két kökény szemét
                  és olyan ártatlanul, mint egy bárány, azt feleli: „Hallottam hirét, de személyesen
                  nincs szerencsém ismerni.” Biztatom aztán, ne szégyelje, mással megesett az már...
                  Erre már a derekára csapott: „Mi? - azt mondja, - én szégyeljem? Nincs nekem,
                  uram, hogy szégyelném!...” Ha dohányzacskót nem kellett volna venni Vácott, tán
                  még most is ott delelnék a vadkerti csárdában. Fogadni mernék száz forintban egy
                  fületlen pityke ellen, hogy még most is ott delelnék.
            </p>
				<p>
               A lengyel nevetve dörzsölte tenyerével a fejebubját. Hol Kálmánra
                  nézett, hol az öreg Jánosra. De azok nem nevettek. Lipovnoszky savanyu arcot
                  vágott:
            </p>
				<p>
               - No, megyek, elmondom Marikának, hogy mit olvastam a Pesti Naplóban.
                  Hadd művelődjön a hölgyi társadalom is. Szenegálban börtönbe zárták a feketék
                  vezéreit, - irja az ujságszerkesztő. - Becsületemre, ez valami találós mese lesz.
                  Hadd törjék rajta fejüket a lányok.
            </p>
				<p>
               Csöndesen kiment a szobából.
            </p>
				<p>
               A kandur mogorván szólalt meg:
            </p>
				<p>
               - Nagy pletykafészek ez a mi lengyelünk, öreg. Locsog, mint a
                  házeresz, reggeltől estig.
            </p>
				<p>
               Az öreg Krúdy védelmezte a lengyelét:
            </p>
				<p>
               - Ejha, mit vétett neked a lovag? Öregszünk, fiam, annyi az egész.
                  Vén tanya ez már, kandur. Ismerősök, barátok nem keresnek föl. Ha Lipovnoszky nem
                  volna, megölne bennünket az unalom. Az a négy unatkozó leány, meg ez a mogorva,
                  ásitozó vén apád elég dolgot ád a Lipovnoszkynak. Reggeltől-estig azon töri a
                  fejét, azért járja a falut, hogy valami uj dolgot süssön ki. Már a régi
                  Hölgyfutárt is átböngészte. Betéve tudjuk már, hogy mit irt a Hölgyfutár 49-ben.
                  Máli unalmában betanulta az akkori bálozók névsorát. Mari asztalt táncoltat. Anna
                  szóról-szóra tudja, hogy mikor, hol volt csata Magyarországon és kik között. Bella
                  ha nem volna, tán nem is ebédelnénk nagy unalmunkban. Neki van a legjobb
                  étvágya...
            </p>
				<p>
               Odakivül leereszkedett az este. Az udvaron lombosak lettek a vén
                  iharok, a távoli mezőre ködszalag feküdt.
            </p>
				<p>
               - Megyek a bárónéért! - szólt a pajkos Krúdy és fölemelkedett.
            </p>
				<p>
               Az apja utána szólt:
            </p>
				<p>
               - Vigyázz, hogy a zsandárok meg ne lássanak, mert bizony soha nem
                  érsz a bárónéig.
            </p>
				<p>
               A kandurt nem kellett félteni. Mintha az édesanyja megmártotta volna
                  valami mesebeli fürdőben, mint Akhillest, - büvkör vette körül a pajkos Krúdyt.
                  Köd előttem, köd utánam, - kiáltotta, - mint a népmesék királyfia: eltünt, mintha
                  a föld nyelte volna el. A zsandárok, üldöző vérteskatonák számtalanszor
                  bekeritették (nagy dij volt a fejére tüzve), „no Krúdy Kálmán, add meg magad, ugy
                  sem menekülhetsz, a hóhéré vagy már!” A pajkos Krúdy pedig mindannyiszor eltünt
                  nyomtalanul. Ismerte azt a tájat, jó barátja volt minden bokor, valamennyi odvas
                  fa. Az Ipoly be sokszor megmentette! Egyszer zajlott télidőben, a pajkos Krúdyt
                  mégis átbocsátotta egyik partjáról a másikra. Máskor elrejtette homokos ágyába. A
                  folyó fenekén fekvő Krúdy fölött csendesen, zajtalanul suhantak tovább a habok,
                  mintha azt mondták volna: itt nincs, ne is keressétek. Egy hosszu nádszálon éppen
                  elég levegőt kaphatott a vizben fekvő ember. És legjobb barát az éjszaka.
                  Sötétben, az árokba rejtőzve, hányszor hallgatta masirozó katona-csapatok
                  lépéseit. A katonák az ő fölkutatására indultak, róla beszélgettek. Tudta azt az
                  egész Ipolyságon mindenki, hogy az a német nem született meg, aki a pajkos Krúdyt
                  elcsipje. Talán ezért a babonáért, vagy talán másért nevezték ki
                  csendőrkomisszáriusnak Paczolay Ferit, a pajkos Krúdy vérszerint való
                  unokatestvérét. Gonoszul, de ésszel gondolták ki ezt a kinevezést. A két
                  unokatestvér között egy egész világ volt: a forradalom. (A szelidvérü Paczolay
                  Ferkó külföldre szaladt, mikor itthon kibontották a zászlókat.) De ha még ez a
                  világ nem lett volna köztük, száz világot képviselt a vadkerti csárdásné, Rozgony
                  Zsuzsánna, aki Paczolayt hitegette, a pajkos Krúdyt könyörögte, - mint a nóta
                  mondta. Az uj zsandár-komisszárius aztán kergette is árkon-bokron keresztül az
                  unokatestvérét. Egyszer már majdnem beérte a pajkos Krúdy könnyü kis szekerét a
                  Paczolay lova ott a vadkerti sikon. A hajszát a Paczolay paripája unta meg,
                  kezdett elmaradozni.
            </p>
				<p>
               - Vigyázz, Krúdy, - kiáltotta a komisszárius, - ha még egyszer
                  találkozunk, beléd eresztem a pisztoly magját! Eredj erről a tájról. (A vadkerti
                  csárda tájáról.)
            </p>
				<p>
               Kirántotta a pisztolyát és a levegőbe lőtt vele, nehogy a kiséretében
                  levő cseh zsandárok gyanakodjanak. Krúdy is megfordult a lövésre és arcához kapva
                  jó duplapuskáját, sokáig célozta Paczolayt. Aztán egyszerre a levegőbe kapta a
                  fegyvert s elsütötte. Egy kék csóka szántotta a Paczolay feje fölött a levegőeget.
                  Az szegény, vergődve esett Paczolay lábához... Ez volt az utolsó találkozás a két
                  unokatestvér között.
            </p>
				<p>
               Éjfélre járt az őszi éjszaka, mikor egy bőrfedeles hintó fordult be
                  az öreg Krúdy János kuriájára. Olyan csendesen jött a hintó a vaksötét éjszakában,
                  hogy még a szomszédok se vehették észre érkezését. A lovak lába bepólyázva, a
                  kereken pokróc. A hintót két lovas alak követte. A cifraszűrösben ráismerhetünk a
                  pajkos Krúdyra, a társa Gracza Tóni volt.
            </p>
				<p>
               A ház ajtaja gyöngén megnyilott. Azon besuhantak az éjszakai
                  vendégek. A vén kocsis az udvaron ezalatt eltette az utból a hintót, a
                  lovakat.
            </p>
				<p>
               A lányok még ébren voltak. A báróné vagy a Gracza Tóni tiszteletére?
                  No, mind a kettőben alaposan csalódtak. Lehet, hogy Gracza Tóni akkor, midőn a
                  bába először megfürösztötte, szép gyermek volt, hanem azóta nagyon megváltozott.
                  Ha mást nem mondok róla, csak annyit, hogy a forradalom előtt már temérdek
                  kardvágás ékesitette az arcát heidelbergi emlékek gyanánt, Komáromban pedig, mikor
                  fölrobbant egy kis hordó puskapor, Gracza Tóni éppen a hordó tetején ült, -
                  elég-e? Magasabbra repült, mint a legmeredekebb bástya, majd szerencsésen földet
                  ért, egyéb baja nem történt, mint az, hogy félig korommá égett. Háborus időben
                  nagyobb seb is katonadolog számitásba megy. Hát akinek ellőtte a koponyája felét,
                  a hátulsót, az ágyugolyó? A fegyverkovács kalapált neki nemes acél ércből
                  félkoponyát és azt hordta a sapkája alatt. Csak arra kellett vigyáznia, hogy
                  véletlenül el ne hagyja valahol az agyvelejét. Gyermekkoromban én is láttam olyan
                  orosz-török háborus vitézt, aki fél koponyával jött haza. Igaz, hogy ezüstből volt
                  a másik fele a koponyájának, de ezt csak gazdag ember engedheti meg magának.
            </p>
				<p>
               Gracza Tóni is meggyógyult, hanem olyan fekete maradt, mint egy
                  néger. Az az összeégett feje, mint egy szerecsen halálfő vigyorgott a kalap alól.
                  Hát ez az ember se nagyon szerethette a világot. A pajkos Krúdy barátja volt;
                  együtt járták az Ipolyságot, egyebekben közeli atyafiak is voltak.
            </p>
				<p>
               Hát a báróné?
            </p>
				<p>
               A báróné se tartozott azok a nők közé, akikről a szépség fogalmát
                  megalkották. Fiatal volt, vagy öreg? Bizony legjobban a keresztelő papja tudná.
                  Szőke haja fürtökben omlott vállára nagy Rembrandt-kalapja alól. Az arcát
                  bizonyosan festette, hisz odaelőre, mig Kenesse báróné lett, egy bécsi szinház
                  deszkáin táncolt és énekelt. Szinésznő maradt mindhalálig: imádta a regényességet
                  és ruhái ugy suhogtak, mintha nagy jelenetben a közönség elé lépne. Mondják, hogy
                  egykor a dúsgazdag öreg báró csak azért vette el, hogy a rokonait bosszantsa:
                  nagyon jártak már a nyakára az atyafiak és folyton kérdezgették: Jól érzed
                  magadat, Samu bácsi? Ejnye, ejnye! Száz évig fogsz élni! - A báró ezt megunta és a
                  szinpadi csillagot mellére tüzte. Igaz, hogy nem bánta meg. Soha. Soha se volt
                  olyan jó dolga, mint mikor megházasodott. A felesége kényeztette... Az atyafiság
                  fogcsikorgatva dörmögte: „Kitanult perszóna az! Tudja, hogy mi kell a vén
                  kecskének!” Hogy-hogy nem, a báró rabja lett a feleségének. Egy lépést se tudott
                  tenni nélküle. Hire volt annak, messze vidékre. „Käty, akarod, - Käty, nem
                  akarod?” - járta naphosszat. Käty megunta talán a nagyuraságot, vagy pihenő
                  szivében a hamu alatt rejtőzött még a szerelemnek utolsó tüztojáskája, amelyből
                  egyszerre tüzvész támadt, hogy a pajkos Krúdyval megismerkedett egy vadászaton. A
                  pajkos Krúdy talán a bárót akarta elfogni, amikor lesbe állott a gyarmati erdőben,
                  - de a vén szarvas kitört, és helyette őz futott a verembe. A vakmerő kalandor, a
                  nevezetes pajkos az első pillanatra megtetszett a bárónénak... Hol szövik az ilyen
                  szerelmeket? Nem az égben. Az ördög szövőgépe szorgalmasan kattog, hamar elkészül
                  a frivol vászonnemüvel. A legjobb takácsok a pokolban vannak! - tartja egy régi
                  szepességi közmondás.
            </p>
				<p>
               Käty fáradt volt az uttól, türelmetlen a várakozástól és éhes, mint
                  egy farkas. Magyarul nem igen tudott. Pattogó lerchenfeldi dialektusban szólt,
                  csupa mély
                  a
                az egész beszéde.
            </p>
				<p>
               Levetette magát egy székre és a leányok kedvéért egy kicsit
                  sirdogált. A lányok pompásan beszéltek németül, Lipovnoszky lovag pedig
                  nyelvmester lehetett volna.
            </p>
				<p>
               - Adjatok valamit enni szerencsétlen barátnőtöknek! - kezdte a
                  báróné.
            </p>
				<p>
               Mari már repült a kamarába, az öreg Krúdy János pedig összeráncolt
                  homlokkal fordult Graczához:
            </p>
				<p>
               - Mit akar a báróné?
            </p>
				<p>
               - Enni, - felelt Gracza.
            </p>
				<p>
               - Az más! Mindig szivszorongást érzek, ha németül beszélnek
                  körülöttem, - folytatta az öreg, - a halálos itéletemet se érteném meg
                  németül.
            </p>
				<p>
               A báróné letörölte a könnyeit és hatalmas darabokat vagdalt a
                  sonkából. Egyszerre vigan összekoccintotta poharát a férfiakkal. Az öreg Krúdynak
                  erősen a szeme közé nézett, amire az öreg csendesen elmosolyodott. Kigombolta a
                  bekecsét.
            </p>
				<p>
               - Kutyateremtette! - dohogta. - Bübáj van a szemében.
            </p>
				<p>
               Lipovnoszky csöndesen hehetézett a háta mögött:
            </p>
				<p>
               - Minden asszonynak, János bácsi... Nekünk már minden asszony
                  veszedelmes. Becsületemre, veszedelmes.
            </p>
				<p>
               A báróné hatalmasan evett, ivott. Aztán keresztbevetette a lábát s
                  rágyujtott valami bécsi forradalmi nótára. Gracza Tóni vele dudolt, titokban
                  Lipovnoszky is megeresztett egy-egy mély hangot. Az öreg ur izgett-mozgott a
                  helyén.
            </p>
				<p>
               - Adta fehérszemélye!... - dohogta és a bajuszát pödörgette. - Nem is
                  csodálkozom a vén bárón.
            </p>
				<p>
               A pajkos Krúdy szótlanul ült egy sarokban. A báróné a nóta végén őt
                  kereste a tekintetével. Mikor észrevette, fölemelte gömbölyü öklét és
                  megfenyegette vele a komor kalandort, hogy a csuklóján csörögtek a
                  karperecek:
            </p>
				<p>
               - Meg ne csalj, még gondolatban se! - kiáltotta, - mert akkor
                  meghalsz...
            </p>
				<p>
               Aztán ujra folyt tovább a nóta. A lányok egyenkint elszökdöstek
                  aludni. A báróné versenyt ivott a férfiakkal, nem ártott meg neki a bor.
            </p>
				<p>
               Lipovnoszky lovag a Krúdy Kálmán háta mögé lopózott és a fülébe
                  sugta:
            </p>
				<p>
               - Ugy-e, jobb volna a vadkerti csárdában, kandur?
            </p>
				<p>
               A pajkos Krúdy fölriadt gondolataiból, de nem arra, amit Lipovnoszky
                  mondott: odakünn veszettül ugattak a kutyák.
            </p>
				<p>
               Az öreg Krúdy János is talpra ugrott:
            </p>
				<p>
               - Menekülj, Kálmán, - kiáltotta elfojtott hangon. - Zsandárok vannak
                  itt. Ismerem a kutyáim ugatását.
            </p>
				<p>
               A pajkos Krúdy már akkor a szoba közepén állt. Szilaj tekintettel
                  nézett körül s intett az apjának. Ablak nyilott a kert felé. Azt föltaszitotta és
                  kinézett a sötét éjbe. A következő pillanatban kiugrott az ablakon, Gracza utána.
                  Alakjukat elnyelte a sötétség. Az öreg Krúdy lehunyt szemmel hallgatózott az
                  ablaknál. Csak a szél zúgott és a kutyák ugattak.
            </p>
				<p>
               A báróné elhagyta a dalt és komoran, leszegett fejjel ült helyén.
                  Sötét harag terült lassan az arcára, aztán egyszerre odafordult az öreg Krúdy
                  Jánoshoz:
            </p>
				<p>
               - Az ön fia nem gavallér, uram! - kiáltotta haragosan. -
                  Elbucsuzhatott volna tőlem...
            </p>
				<p>
               Lipovnoszky lovag kétségbeesetten integetett a kezével.
            </p>
				<p>
               - A zsandárok, méltóságos asszony, - rebegte.
            </p>
				<p>
               A báróné vállat vont, aztán reménykedve nézett ki az ablakon. Hátha
                  visszajön a pajkos Krúdy és legalább a kezét megcsókolja?... De nem jött vissza. A
                  báróné hiába bámult bele a sötétségbe... Mit jelent az egy szerelmes asszonynak,
                  ha ezer veszélyek leskelődnek is odakünn, mikor itt egy pillantása se volt a
                  számára? - Semmit. Térdelt volna le, vett volna érzékeny bucsut, mint a szinpadon
                  az összes hősök cselekszik. Vagy ha a lábainál lövik agyon, nem lett volna elég
                  szép a sehonnainak? De a sehonnai mentette nyomorult életét.
            </p>
				<p>
               Az ámbituson fegyvercsörgés hangzott.
            </p>
				<p>
               A báróné visszaült az asztalhoz és kacéran intett Lipovnoszky
                  lovagnak.
            </p>
				<p>
               - Koccintsunk, lovag ur... Hátha értem jönnek, elvisznek és
                  beledobnak abba a mély sziklabörtönbe, mely az uram vára alatt van? Hütlen
                  asszonyoknak épitették azt...
            </p>
				<p>
               Az öreg Krúdy aggodalmasan hallgatta a sarkantyus lépteket, amelyek a
                  folyosón közeledtek. Lipovnoszky lovag remegett minden izében, mint a nyárfalevél.
                  Ki tudja, gyanuba keveredhetik ő is... Csak a báróné ült nyugodtan az asztal
                  mellett és rikácsolva fujt valami végtelen gassenhauert.
            </p>
				<p>
               Megzörgették az ajtót.
            </p>
				<p>
               - A császár nevében! - hangzott kivülről egy rekedt hang.
            </p>
				<p>
               Az öreg Krúdy szokva volt az éjféli látogatásokhoz. A zsandárok
                  untalan keresték a fiát otthon.
            </p>
				<p>
               Kinyitotta az ajtót.
            </p>
				<p>
               A zsandárőrmester lépett be, mögötte fegyveresek ércsisakja
                  csillogott a sötétben.
            </p>
				<p>
               A báróné éppen akkor ért a nóta legrikácsolóbb részéhez.
            </p>
				<p>
               Az őrmester ijedten hátralépett:
            </p>
				<p>
               - Méltóságos báróné - dadogta elképedve, - itt, ebben a házban?
            </p>
				<p>
               A báróné - nem hiába volt komédiásnő fiatalságában - fölugrott.
                  Villámlott a szeme és toporzékolt a lábával.
            </p>
				<p>
               - Mit keresnek itt? Rám törik éjnek éjszakáján az ajtót! Ki vagyok
                  én? Gyilkos vagy rabló? Nem tudják, hogy az én férjem a császár barátja?
            </p>
				<p>
               A cseh őrmester sápadtan hátrált. Mindenre el volt készülve, csak
                  arra nem, hogy a vármegye leghatalmasabb urának a feleségét találja a rebellis
                  házban éjszaka... Hebegett valamit. A báróné fejedelmi mozdulattal mutatott az
                  ajtó felé.
            </p>
				<p>
               Lipovnoszky lovagnak ragyogott a szeme a szoba hátterében.
            </p>
				<p>
               - Becsületemre, - mormogta, - derekasan elbánt velük.
            </p>
				<p>
               Az őrmester megelégedett annyival, hogy a cselédeket kérdezte ki,
                  hogy látták-e a pajkos Krúdyt. Azok esküdtek, hogy nem látták, amint igaz is.
            </p>
				<p>
               A báróné lassan elálmosodott. Kereste a szobaleányát. Lipovnoszky
                  lovag legnagyobb sajnálatára nem mondhatta el családjának történetét, hiába
                  esküdözött, hogy annál érdekesebbet még nem hallott a báróné. Käty álmos volt... A
                  szobaleánya szobájába kisérte, az öreg János is aludni ment, csupán Lipovnoszky
                  maradt ébren a boros palackoknál. Két flaskó ó bor állott előtte az asztalon.
            </p>
				<p>
               - Mire megiszom, kandur a vadkerti csárdához ért, - dörmögte.
            </p>
				<p>
               Elkezdett koccintgatni az öreg poharakkal. Lógatta a fejét, nagyokat,
                  mind nagyobbakat sóhajtott, egyszerre lassan, ünnepélyesen fölállt. Kezébe vette a
                  borospoharat és halk, szinpadias hangon beszélni kezdett az üres székekhez:
            </p>
				<p>
               - Hölgyeim és uraim!...
            </p>
				<p>
               Köszörülte a torkát.
            </p>
				<p>
               - Hölgyeim és uraim!
            </p>
				<p>
               Körülnézett, meghajtotta magát, majd haragosan legyintett a kezével
                  és mérgesen leült.
            </p>
				<p>
               - Jól van, beszéljen előbb Násfai uram, én várhatok...
            </p>
				<p>
               Elérkezett-e a pajkos Krúdy a vadkerti csárdába? Lipovnoszky lovag
                  azt meg nem mondhatta, mert a Násfai beszéde alatt unalmában elaludt, az asztalra
                  borulva.
            </p>
				<p>
               Arra ébredt, hogy szoknyasuhogás van körülötte. Fölemelte zavaros
                  fejét az asztalról és a hajnal alig derengő világosságában egy idegen hölgyet
                  látott az ablaknál állni. Nézte, nézte, nem ismerte meg a bárónét... Nagyon álmos
                  volt, lehajtotta ujra a fejét.
            </p>
				<p>
               A báróné észrevette Lipovnoszkyt.
            </p>
				<p>
               - Hollá, lovag! - kiáltotta és a lengyel vállára ütött. - Merre jár a
                  pajkos Krúdy?... Azt hittem, visszajön.
            </p>
				<p>
               Lipovnoszky félálomban dörmögte:
            </p>
				<p>
               - Nem jön az vissza... Nem ereszti a vadkerti csárdásné.
            </p>
				<p>
               A báróné ökle összeszorult és most már hatalmasan hátbavágta az
                  elázott lovagot.
            </p>
				<p>
               - Hollá! Részeg ön?
            </p>
				<p>
               A lengyel dühösen emelte a fejét.
            </p>
				<p>
               - Becsületemre, - dadogta, - Rozgony Zsuzsánna a szeretője.
            </p>
				<p>
               A báróné kiegyenesedett, mint egy párduc. Jó szerencséje volt
                  Lipovnoszkynek, hogy ártatlanul folytatta alvását; a báróné hátat forditott neki
                  és visszament a szobájába. Lángolt az arca, a két öklével pedig a halántékát
                  ütögette.
            </p>
				<p>
               - Ó, én gaz, ledér, nyomorult teremtés! - suttogott elfojtott
                  kétségbeeséssel.
            </p>
				<p>
               Levetette magát a divánra és száraz szemmel bámult maga elé.
            </p>
				<p>
               - Hátha csak egy részeg ember kotyogása az egész? - ébredt föl benne
                  a reménység sugara.
            </p>
				<p>
               - De hát akkor hol van, miért nem jött vissza, mikor tudja, hogy
                  olyan nagyon várják?
            </p>
				<p>
               A házban már ébredeztek, a báróné nesztelenül kinyitotta a
                  szobaajtót. Lipovnoszky hortyogott az ebédlőben. A szobaleánya, a hüséges cseh
                  leány ott aludt a küszöbön egy szalmazsákon, mellette voltak a ruhái. A báróné nem
                  sokáig gondolkozott. Egy-kettő, magára kapta a leány tarkaszoknyáját, nagykendőt
                  kötött a derekára, a fejére pedig piros kendőt... A szinésznők gyorsan
                  öltözködnek. A bárónénak még arra is volt ideje, hogy necessaire-jéből kivegye a
                  nyullábat és néhány szines foltocskát rajzoljon halovány, beesett arcára... A
                  következő percben fölnyitotta azt az ablakot a kert felé és nem kevésbé bátor
                  szökéssel, mint a pajkos Krúdy, künn termett rajta. A kert hervadó harasztja
                  susogott a lába alatt. Mintha azt susogta volna a haraszt: hogy nem ő az első, de
                  nem is az utolsó asszony, aki a szobaleánya ruhájában lopódzik szerelmese után. A
                  kikapós lump férjeket is igy szokták lesni a korcsmák, kávéházak körül, a szerető
                  után menni pedig pláne felséges dolog. Ködös mezők között fodrozva, susogva
                  szaladt az Ipoly... A báróné a homokba nézett. Lábnyomokat keresett a folyó
                  partján. Össze volt taposva ott a föld, de a sok lábnyom közül (a zsandárok is
                  jártak erre), világosan kivált egy sarok nyoma:
               ┐
                alakban, - az akasztófa alakjában voltak rézszegek abba a sarokba
                  verve. A pajtásai erről ráismertek, a zsandárok ez után szaglásztak. Ment a nyomok
                  után. Azok vezették szépen a folyóparton, mig egyszerre az erdőnek kanyarodtak. De
                  a báróné már akkor tudta, hogy a nyomok Vadkert felé vezetnek.
            </p>
				<p>
               Hová mehetett volna a pajkos Krúdy éjnek éjszakáján, menekülve a
                  zsandárok elől? Ment egyenesen az erdőnek. Nem is nagyon sietett. Gracza Tóni
                  váltig biztatta:
            </p>
				<p>
               - Kálmán, igyekezzünk, még nyakunkra jönnek a zsandárok.
            </p>
				<p>
               Az erdőben lepihentek. A csendes őszi éjszaka reszketett körülöttük.
                  A fák között benézett egy kis csillag. Jaj, de messze lehet tőlük az a csillag. A
                  pajkos Krúdy arra a csillagra bámult és egyszerre megszólalt:
            </p>
				<p>
               - Tóni pajtás, emlékszel Volk Irmára, az én kis pajtásomra? Ma egész
                  éjjel ő járt eszembe. Nem is láttam én Käty bárónét két lépésről sem. Egy árnyék
                  volt közöttünk, annak a halott leánynak az árnyéka. Most is éppen ugy érzem,
                  mintha itt volna mellettem, itt ülne és a fülembe susogna.
            </p>
				<p>
               Gracza nagyot sóhajtott:
            </p>
				<p>
               - Bolondság, - dörmögte. - Meghalt szegényke...
            </p>
				<p>
               - Éppen azért van oly gyakran mellettem. Mintha hivogatna,
                  csalogatna. Nem is fogok én már sokáig élni. Meglásd Tóni, rövidesen
                  elpusztulok.
            </p>
				<p>
               Gracza fölkiáltott:
            </p>
				<p>
               - Hát már csak megvárod Klapkát!
            </p>
				<p>
               - Klapkát? Hát te hiszed, hogy valamikor eljön még Klapka, vagy
                  Kossuth? Soha többé. Meghalt már ez az ország, meghalt a szabadság örökre.
            </p>
				<p>
               Nagyot hallgattak.
            </p>
				<p>
               Gracza akadozva beszélt:
            </p>
				<p>
               - Tudja Isten... Hátha eljönnek? Szeretnék elébük menni, biztatni,
                  bátoritani őket... Szóval, Kálmán, ha már erről beszélünk, őszintén bevallom
                  neked, unom már az itthon való bujdosást, az örökös rettegést. Hazámban vagyok
                  földönfutó. Gyerünk külföldre...
            </p>
				<p>
               A pajkos Krúdy hosszan, megindultan felelt:
            </p>
				<p>
               - Én nem mehetek. Én nem hagyhatom el ezt a tájat, mert megszakadna
                  utána a szivem. Az Ipoly-völgyén érzem jól magam, ezek a fák, a halmok, a mezők az
                  én életem... Ha nagyon szomoru vagyok, elmegyek a vadkerti csatatérre és kisirom
                  magam az én kis pajtásom sirja fölött. Mit csinálnék én idegen világban?... Hanem
                  te eredj!...
            </p>
				<p>
               Gracza közbevágott:
            </p>
				<p>
               - Nélküled nem.
            </p>
				<p>
               - Eszembe jutott valami, - folytatta Krúdy Kálmán. - Van már huszezer
                  forintunk együtt, amit a pecsovicsoktól, hazaárulóktól szedtünk össze, - a
                  legtöbbször erőszakkal. Ahhoz a pénzhez nem nyulhatunk soha. Az a pénz a hazáé
                  volt. Hogy ha még egyszer szükség volna kardra, puskára, legyen min venni
                  fegyvert... Vedd azt a pénzt, tudod, hol van elrejtve, vidd el az emigránsoknak.
                  Talán kenyérre kell nekik, tán fegyverre kell nekik, mindenesetre jobb helyen lesz
                  náluk, mint itt nálunk.
            </p>
				<p>
               Gracza elgondolkozott:
            </p>
				<p>
               - Igazad van... Holnap már utra kelek...
            </p>
				<p>
               A két bujdosó még sokáig ült egymás mellett az erdő szélén. A csöndes
                  éjből hallatszott az Ipoly susogása. Egyszerre fölkeltek, megölelték egymást és
                  szótlanul elváltak. Krúdy Kálmán elindult, Gracza sokáig hallgatta lépéseinek
                  neszét, a száraz avaron... (Szegény Gracza Antalnak is szomoru vége lett. Elindult
                  a sok pénzzel. Hogy jobban vigyázhasson a kincsre, maga mellé vette egyik
                  barátját. Szeged környékén jártak már, mikor egy pusztai kerülő orvul
                  legyilkoltatta mindkettőjüket. A holttestüket eltemette a homokbuckába. Ráday
                  Gedeon, a hires kormánybiztos ásta föl a sirt, nyomozta ki a gyilkost - esztendők
                  multán. A pénz sohasem került meg.)
            </p>
				<p>
               Reggel volt, a nap magasan állott az égen, mikor a pajkos Krúdy a
                  vadkerti csárdához ért. Hátulról került be a csárdába. Megzörgette az ablakot.
                  Odabévülről halk, boldog sikoltás hallatszott. Nyilott már az ajtó és a küszöbön
                  ott állt a hires csárdásné.
            </p>
				<p>
               Bizony, éppen olyan volt, mint ahogy leirták, ha ugyan nem szebb
                  valamivel. Sugár, barna menyecske volt. A kökényszeme hamisan ragyogott, hogy nem
                  tudtak a vendégei megválni tőle, de igazán csak Krúdy Kálmánra ragyogott.
            </p>
				<p>
               A csárdásné halkan dudolta azt a nótát, mely akkoriban Ipolyságon
                  járta.
            </p>
				<p>
               Menyecskék édes álmát!...
            </p>
				<p>
               A pajkos Krúdy a szemére huzta a kalapját.
            </p>
				<p>
               - Hadd el, Zsuzska, beteg vagyok!
            </p>
				<p>
               - Mi baja van, gyöngyöm? - kiáltott a menyecske és majdnem az ölében
                  vitte be a férfit a szobájába. - Fejed fáj, hátad nyilal? Vagy a gyomrod rontottad
                  el? Ne félj, édes jószágom, meggyógyit Zsuzska, az a hamis Zsuzska.
            </p>
				<p>
               Nem kellett a pajkos Krúdynak egyéb mint bor, nagyon sok bor. A
                  kenyérsütő kemencéből előbujt egy rongyos vén cigány, az utszéli korcsmák, fogadók
                  e kipusztult lakója, ott aludt a melegben. Előkeritette a szerszámját, aztán
                  pengetni kezdte a nótákat. Kezdődött a mulatság. Zsuzska dalolt, a pajkos Krúdy
                  ivott és hallgatott. A szolgáló vigyázott az országuton.
            </p>
				<p>
               Estére hajlott az idő. A cigány is elfáradt, a mulató is elfáradt, a
                  menyecskének is fátyolozott volt már a hangja. A pajkos Krúdy a csárdásné vállára
                  hajtva fejét, szundikált...
            </p>
				<p>
               Egyszerre fölpattant az ajtó és egy tarkaszoknyás, piroskendős
                  asszony ugrott a szobába.
            </p>
				<p>
               - Itt vagy, Krúdy?! - kiáltott és lihegve vetette hátát az
                  ajtónak.
            </p>
				<p>
               A pajkos Krúdy fölemelte a fejét. Nyugodtan nézett az asszonyra.
            </p>
				<p>
               - Ön az, báróné... Furcsa maskarában van...
            </p>
				<p>
               A báróné lihegve állott az ajtónál.
            </p>
				<p>
               Nem tudott szólni csak a szeme forgott félelmetesen. Rozgony
                  Zsuzsánna tétovázva nézett a férfiról az asszonyra: a beszédjüket nem értette, de
                  egyszerre tudott mindent. A kezét a Krúdy vállára tette. Ez annyit jelentett, hogy
                  az a férfi az övé. A báróné is észrevette a mozdulatot. Az asztalhoz ugrott és
                  öklével rácsapott.
            </p>
				<p>
               - Hát én minek kellettem? Eldobsz, mint egy rongyot, egy másik
                  rongyért? Verjen meg az Atyaisten, mind a két kezével.
            </p>
				<p>
               Fölkapott egy pohár bort és a férfi arcába öntötte, megfordult és
                  kiugrott a szobából, becsapva maga után az ajtót.
            </p>
				<p>
               A pajkos Krúdy az egyik kezével Rozgony Zsuzsit tartotta vissza, aki
                  az idegen asszony után akart rohanni, a másikkal a bort törölte le az
                  arcáról.
            </p>
				<p>
               - Megérdemeltem, - mormogta vigan.
            </p>
				<p>
               A csárdásné erre se csillapodott le.
            </p>
				<p>
               - Eressz, te ördög! Hát nem vagyok elég neked? A pokolban kevés ilyen
                  huncut van, mint te...
            </p>
				<p>
               Krúdy mosolygott.
            </p>
				<p>
               - Jó, jó. Már utban vagyok oda. Ez az asszony most a zsandárokat ment
                  megkeresni, ha megtalálja őket, a nyakamra hozza őket... Paczolay Ferkó, nagy
                  napod lesz ma. Tied lesz a pajkos Krúdy!
            </p>
				<p>
               - Lesz a manót! - süvöltött a csárdásné. - Amig én itt vagyok,
                  zsandár addig ide be nem teszi a lábát.
            </p>
				<p>
               Krúdy sirva-nevetve borult a cimbalomra:
            </p>
				<p>
               - Meguntam már ezt a rongyos életet! - kiáltotta.
            </p>
				<p>
               Rozgony Zsuzsánna azt hitte, hogy a bor ártott meg neki, pedig a bor
                  sose ártott meg neki. Nem birt vele. Az ujját az ajkára téve, azon gondolkozott,
                  hogy kaphatná a tiz körme közé azt az idegen asszonyt...
            </p>
				<p>
               - Zsuzska! - kiáltotta Krúdy Kálmán, - ha meghalok, itt temessetek el
                  a környéken.
            </p>
				<p>
               A csárdásné legyintett a kezével:
            </p>
				<p>
               - Bolond kend, sógor.
            </p>
				<p>
               Fölállt, kiment a szobából.
            </p>
				<p>
               A pajkos Krúdy is követte csakhamar. Sötét este volt már. A csárda
                  ott állott az országuton. Alacsony cserjék szegélyezték a mély árkot, amely az
                  országut mellett vezetett. A pajkos Krúdy az országutra ment. Majd jobbra fordult
                  a mezőre. A mezőn halom volt, - sirhalom az, a vadkerti csata hősei alusznak ott.
                  A sirhalom felé tartott. Az éj sötét kárpitján alig pislogott egy-két kis
                  lámpás... a pajkos arccal a földre vetette magát és zokogva vergődött ott a
                  halmon, mintha eszét vesztette volna. Mire gondolt, mi marcangolta, gyötörte a
                  szivét?
            </p>
				<p>
               Arra riadt föl, hogy kardcsörgés, sarkantyupengés hallatszott a
                  mezőn. Arra fölugrott és szilajul kiáltotta:
            </p>
				<p>
               - Te vagy itt, Paczolay?
            </p>
				<p>
               - Én vagyok, - felelt a sötétből egy mély hang, majd zsandársisakok
                  csillantak ki a cserjék közül.
            </p>
				<p>
               - Tisztelem a bárónét! - kiáltotta a pajkos Krúdy. - Vigyázz, mert
                  lövök...
            </p>
				<p>
               Paczolay közeledett.
            </p>
				<p>
               - Nincs a kezedben fegyver. A császár nevében...
            </p>
				<p>
               - Egy lépést se közeledj, Paczolay unokatestvérem, mert meghalsz... -
                  riadt a komisszáriusra Krúdy.
            </p>
				<p>
               Paczolay kezében eldördült a fegyver.
            </p>
				<p>
               A fegyverdörgésre kétségbeesett sikoly hallatszott az országut felől.
                  A báróné, mintha eszét vesztette volna, futott végig a mezőn.
            </p>
				<p>
               - Meghalt! - sikoltotta.
            </p>
				<p>
               Paczolay a pajkos Krúdy fölé hajolt.
            </p>
				<p>
               - A golyó homlokon találta, - felelt megindultan. - Jobb igy szegény
                  bujdosónak...
            </p>
				<p>
               A báróné lerogyott a földre a fekvő mellé. A fülébe sugta
                  zokogva:
            </p>
				<p>
               - Miért nem szerettél, látod?...
            </p>
				<p>
               Paczolay megfogta a báróné karját:
            </p>
				<p>
               - Menjünk, méltóságos asszony.
            </p>
			</div>
			<div type="chapter">
				<head>
               A LEGENDA TOVÁBB FOLYIK.
            </head>
				<p>
               Meghalt a pajkos Krúdy ott a vadkerti mezőn?
            </p>
				<p>
               Paczolay hallgatott róla, a báróné még kevésbé emlitette, csak
                  Zsuzska asszony volt az egyedüli, aki megsiratta és emlegette az átutazóknak. Ő
                  zárta le merevedő szemét. De a pajkos Krúdyt azután is sokan látták még... És
                  csinytevései tovább éltek a legendában.
            </p>
				<p>
               Az idők voltak olyanok, hogy még annak se hittünk, amit a szemünkkel
                  láttunk. Az álomképek korát éltük. Magasan lobogott fantáziánk tüze és szines
                  hazugságok jobban estek minden való igazságnál.
            </p>
				<p>
               A magyarnak mindig több volt a fantáziája, mint a józan esze. A
                  magyar szem más alkotásu, mint a többi népfajok szeme. Valami különös fajta
                  vagyunk itt a Duna mellett, amilyent a természettudósok sehol se találnak máshol a
                  világon. A szemünk alkotása olyan, hogy mindent nagyszerünek, gyönyörünek,
                  különösnek látunk, ami a miénk. A fantáziánk aranyos fénnyel vonja be azokat a
                  dolgokat, amelyeket a külföldi ember meg se lát talán. Sokszor gondolkoztam azon,
                  vajjon mi igazság vagyon a magyar történelemben? Nem csupán vérmes fantáziánk
                  szüleménye-e, a földkerekség egyik legszebb hőskölteménye? Mindjárt a hun-magyar
                  legenda - a legelején - egy nagyravágyó, képzelődő nemzet legendája. Rokonságunk
                  Attilával nem csupán álom-e? És a nagy hun rabló alakját nem csupán képzeletünk
                  vonta-e be azzal a csodálatos glóriával? A tudósok álma: Attila sirja elrejtve
                  előlünk, de a legszárazabb arkeológusok is melegszavu költőkké válnak, midőn régi
                  magyar sirokban kutatnak. És a nagy királyok, - akiknek csodálatos
                  cselekedeteikről az iskolában hallunk, - valóban éltek-e, uralkodtak-e? Ó magyar
                  fantázia! Nagy Iván magyar nemessége a világ legdaliásabb, legvitézebb nemessége.
                  Anglia peerjei kevesebb büszkeséggel tekinthetnek vissza családjuk történetére,
                  mint a legkisebb magyar kurtanemes. Bizonyos, hogy az egykori nógrádi levéltáros,
                  midőn a hősök könyvét megirta, magyar szemmel látta a régi kutyabőrök cirádás
                  irását. Hisz a legkurtább nemes Kiss is csupa Leonidászokat olvashat ősei között
                  Nagy Iván könyvében.
            </p>
				<p>
               Az ötvenes, hatvanas évek magyarjában jobban dolgozott a fantázia,
                  mint bármelyik kor magyarjában. A haza ügyes-bajos dolgait, a nemzet állapotait ma
                  is nagyitó üvegen keresztül nézzük, de micsoda a mi fantáziánk apáink, nagyapáink
                  fantáziájához mérve?
            </p>
				<p>
               És még éltek az egykor hősök! Csak a költők irták, hogy: sóhajtsunk
                  és feledjünk, - ebben a királyságban eszeágában se volt senkinek elfelejteni a
                  közelmultat, amely dicsőbb volt Rákóczi Ferenc hadjáratánál! Kinek is lett volna
                  kedve felejteni, mikor oly jól esett a régi dolgokon gondolkozni, a régi temetőben
                  járni, mely tele volt a hősök fejfáival! Ez időben a nemzet nem a jelenben élt,
                  hanem a multban. Nem is csoda, hisz jelene nem volt a nemzetnek akkor!
            </p>
				<p>
               S a mult szines képeiből volt kivágva egy alak, a Krúdy Kálmán
                  alakja. Kinek lett volna kedve elhinni, hogy ez az alak eltünt, nincs többé! S
                  tovább élt a legenda a kékszemü guerilla-vezérről... Az Ipoly szőke habjai
                  titokzatosan locsogtak a palóc-mezők között és az erdei bokrok összesugtak a
                  szélben. Itt járt Krúdy Kálmán, amott járt Krúdy Kálmán... Paczolay, a csendbiztos
                  fejcsóválva mormogta a szakállába:
            </p>
				<p>
               - Vajjon csakugyan Krúdy Kálmánt lőttem-e agyon?
            </p>
				<p>
               A mezőn a piroskendős fehérlábu palóc leányok éppen ugy énekelték a
                  Krúdy Kálmánról szóló dalt:
            </p>
				<p>
               A báróné maga jár a nyomába...
            </p>
				<p>
               A báróné hallgatta a dalt és a szeme könnybeborult tőle:
            </p>
				<p>
               - Vajjon csakugyan meghalt-e Krúdy? - szállt révedezve a gondolata és
                  a lelke egyszerre kivirágosodott a reménységtől.
            </p>
				<p>
               - Hátha nem halt bele a lövésbe, hátha az erdőt járja és egy éjszaka
                  majd megzörgeti az ablakot:
            </p>
				<p>
               - Báróné, itt vagyok leszámolni.
            </p>
				<p>
               Ó, bár jönne kegyetlen haraggal, csak már itt volna... De az ablakot
                  éjjel csak a szél zörgette és a báróné fölriadozva álmából, mindig csupán egy
                  véres kisértetet látott a szobán keresztülsuhanni...
            </p>
				<p>
               A kovácsi-i kuriában az öreg Krúdy János éjjelenkint fölneszelt, ha a
                  kutyákat hallotta odakünn ugatni. Különben se igen tudott aludni az öreg ur.
                  Nyakába keritette a subáját és csöndesen kilépett a házból. Óvatosan körüljárta az
                  udvart és halkkal kiáltotta:
            </p>
				<p>
               - Kálmán, tiszta a levegő, előjöhetsz!
            </p>
				<p>
               De szavára csak a szél sóhajtott el az Ipoly fölött, mint egy bujdosó
                  kisértet.
            </p>
				<p>
               Azért még ő se hitte el, hogy agyonlőtték a fiát.
            </p>
			</div>
			<div type="chapter">
				<head>
               A LOSONCI LEGENDA.
            </head>
				<p>
               Losoncot negyvenkilencben porig leégették az oroszok. A szorgalmas
                  polgárok megriadva menekültek a lángok elől és a hegyoldalakban az erdők asszonyok
                  jajgatásától, férfiak szitkozódásától lettek hangosak. De a lángok elhamvadtak és
                  az ellenség tovább vonult. A polgárok visszatértek az erdőből és serényen láttak
                  hozzá a város fölépitéséhez.
            </p>
				<p>
               Miért gyujtották föl Losoncot az oroszok?
            </p>
				<p>
               Ennek a története is Krúdy Kálmán nevéhez füződik.
            </p>
				<p>
               A muszka hadtest, amelynek a cár rokona volt a főparancsnoka, csengő
                  muzsikaszóval vonult be Losoncra. A vonuló kozákezredek dübörgése az utcákon már
                  hajnal óta tartott. Az első ezred csupa hófehér paripán ült. Ez volt a
                  testőrezred. A második ezred - doni kozákság - sötét pejparipán lovagolt. A
                  harmadik ezred sárga ázsiai lovain büszkén ültek a napégette legények, akiket a
                  Volga mellől parancsolt ide a mindenható cár... Még az ágyu-ütegeket is egyszinü
                  paripák huzták. A legénység egyenruhájának a szine pedig változott, mint a
                  kaleidoszkop.
            </p>
				<p>
               Ilyen hadsereg még nem járt Magyarországon. Bizony átnyilalhatott a
                  fájdalom a jó losonciak szivén, mikor a szürke, kevésbé fölfegyverzett honvédekre
                  gondoltak. A mi honvédeinknek nem volt egyebük, mint szuronyos puskájuk. Mert a
                  magyar hadsereg, - ez Damjanics taktikája volt, - mindig szuronnyal verekedett.
                  Lövöldözésre alig került sor a honvédség diadalaiban: a golyó célt téveszt, de a
                  szurony biztosan odatalál, ahová a honvéd akarja.
            </p>
				<p>
               A szurony ellen még a kozákok hosszu dzsidája se volt megfelelő
                  védelem. A szuronnyal a honvéd kiparirozta még a lovasság szablyatámadását is. A
                  honvéd a szuronnyal két ember volt. A huszárságnak az a régi keletü szállóigéje,
                  hogy: „én meg bajtársam, a kardom”, a magyar szabadságharc után merült feledésbe.
                  A régi magyar huszár-kardnak dicsőségét a szurony örökölte. Az öreg
                  veressipkásoktól még láttam mutogatni a hatvágást, amelyet a honvéd szuronyával
                  épp oly bravurosan végzett, mint hajdanában a huszár: védekezni ellene nem
                  lehetett.
            </p>
				<p>
               Vonult az orosz hadsereg végig Losonc utcáin. A cár rokona büszkén
                  nézhetett végig seregén: gyönyörü hadsereg volt az. (Persze Világos után nem igen
                  lehetett ráismerni a rongyos hadra!) A város közepén vendégfogadó állott, ott
                  ütötték fel a főhadiszállást. A fogadó nyitott kapuján egész nap jártak-keltek a
                  futárok, galoppinek. A nyargoncok lovának patkója szikrát vert a piac
                  gránitkövezetén, a kerekes-kut csigája nyikorgott... A toronyban éppen delet
                  harangoztak.
            </p>
				<p>
               A főtiszteknek a fogadó nagytermében teritettek. Forró nyári nap volt
                  és az ablakok nyitva voltak. Odabévülről csengő tábori muzsika hallatszott. Ünnepi
                  ebédhez készültek a tisztek: az első ebédhez a magyar területen.
            </p>
				<p>
               A fővezér a pecsenyénél fölemelkedett és megragadta poharát.
                  Szürkeszakállu, keselyüszemü tábornok volt a vezér. Harsogott a hangja, mikor
                  felséges rokona, a cár egészségére ivott.
            </p>
				<p>
               - Remélem, - mondotta francia nyelven, harsogó hangon, - hogy
                  nemsokára jelenthetem felséges atyámfiának, hogy e lázadó dunai tartomány a lábai
                  előtt fekszik...
            </p>
				<p>
               Ebben a percben vad trombitarecsegés hallatszott a piacról. Mintha
                  magyar huszárság indulna rohamra. Bizony könnyen kitelhetett azoktól a vakmerő
                  fickóktól, hogy megrohanják a nyugodtan ebédelő orosz hadsereget.
            </p>
				<p>
               A tisztek a nyitott ablakhoz tódultak.
            </p>
				<p>
               Hát vágtat ám a piacon keresztül, egyenesen a vendéglő felé -
                  egyetlen lovas. Az fujta a trombitát torkaszakadtából. Mögötte ült nyeregben egy
                  fiatal, vézna, magyar honvéd. Mintha foglya lenne a lovasnak.
            </p>
				<p>
               A lovas a fogadó elé ért. Megállitotta a paripáját.
            </p>
				<p>
               - A fővezér ur ő fenségét keresem, - kiáltotta francia nyelven a
                  nyitott ablakoknál tolongó tisztekre.
            </p>
				<p>
               Az orosz tisztek utat engedtek a hercegnek.
            </p>
				<p>
               - Mit kiván tőlem? - kérdezte.
            </p>
				<p>
               - Én Görgei tábornok futárja vagyok, - felelt a lovas. - A tábornok
                  ur üdvözletét küldi...
            </p>
				<p>
               Igy szólt és abban a pillanatban eldördült a lovas válla fölött egy
                  lövés. A vézna honvéd fölágaskodott a nyeregben és szuronyos puskájából lőtt.
            </p>
				<p>
               A durranás visszhangzott a piacon, odafönn az ablakban megtántorodott
                  az orosz főherceg. Aztán arccal előre zuhant...
            </p>
				<p>
               Iszonyu riadalom támadt.
            </p>
				<p>
               A lovas pedig odalenn megforditotta tajtékzó paripáját és nyargalt
                  vissza arra, amerről jött. A trombita pedig viharként harsogott, mintha legalább
                  is egy ezred huszárság rohanna végig Losonc utcáin.
            </p>
				<p>
               - Utána! - orditoztak a fogadóban a megrendült főtisztek.
            </p>
				<p>
               A hadnagyok lóra kaptak, a kapu előtt a kozákőrség kilőtte fegyverét,
                  de a következő pillanatban már a porfelleg is eltünt a lovas nyomában.
            </p>
				<p>
               Hiába nyargalt egyik szotnya kozák a másik után a vakmerő lovas
                  nyomába: az eltünt a várost környékező erdőségben.
            </p>
				<p>
               A legidősebb tábornok riadót fuvatott és utrakelt ujra a büszke
                  hadsereg. Vágtattak az ezredek kifelé a városból, az ágyuk dübörögve gurultak a
                  nyargaló lovak után. A sereg még nem tudta, hogy halott fővezér parancsnoksága
                  alatt van. Az északfelé kanyargó országuton három őszfejü tábornok nyargalt, vitte
                  Moszkvába a rémhirt a mindenható cárnak, hogy kedves atyjafia immár nem vezeti
                  tovább Magyarországban a hadjáratot.
            </p>
				<p>
               A halott fővezért zárt hintóba emelték s ugy vitték a sereg után.
                  Ugyanaz a diszöltöny volt rajta, amelyben a cár egészségére ivott. Mellette ült
                  hadsegéde és komor arccal meredt a halottra, mintha parancsait várná. Ha
                  valamelyik katonának eszébe jutna bepillantani a hintó bőrfüggönye alá, bizony nem
                  látná meg odabenn, hogy halottat visznek. A seregnek nem volt szabad megtudni,
                  hogy a császári herceg immár halott. A torzonborz szakállu vén muszka kocsis
                  rövidnyelü ostorával veszettül hajtotta a tarantász csengős lovait és a vezérkar
                  lihegve lovagolt a vezér nyomába. Losonc alatt megállott a hintó. Az országut itt
                  észak felé fordul. A sereg dübörögve vonult délfelé, a hintó pedig az északi utra
                  kanyarodott. A császári herceget vitték haza a Kreml kriptájába.
            </p>
				<p>
               Estefelé, mikor hegytetőre értek, Sokov herceg, a hadsegéd,
                  kitekintett a hintó bőrfüggönye alól. Délfelé vörös volt az egész égboltozat.
                  Losonc égett odalenn a völgyben. Egy magas lángoszlop egyenesen az ég felé tört. A
                  katholikus templom tornya égett ott, mint egy gyertyaszál. Kő kövön nem maradt a
                  városból. A hátramaradt kozák szotnya égő csóvákkal nyargalt végig a városon és
                  tüzkévét dobott minden háztetőre. Az erős délkeleti szél élesztette a tüzet. A nők
                  és férfiak jajgatva, sirva menekültek az erdők felé... Hanem azt már a halott
                  császári herceg nem hallotta.
            </p>
				<p>
               A legenda szerint Krúdy Kálmán volt a vakmerő lovas. Az pedig, aki
                  mögötte a nyeregben ült, senki más, mint Volk Irma, a katonaleány, Krúdynak a
                  kedvese, aki őt mindenhová elkisérte. De lehet, hogy ez csak legenda. Abban az
                  időben kiválasztott hőseink követték el mások bravurját. Öreg honvédek mesélték,
                  hogy a szabadságharc története mennyire nincs igazán megirva. A névtelen ezrek
                  hőstetteit kiválasztott hősei nevéhez füzi a történelem. Pedig gyakran ott sem
                  volt a hős, hol a hőstettet elkövették. A huszárbravurokat se követte el mind
                  Krúdy Kálmán. A losonciak emlegették a nevét.
            </p>
				<p>
               De hát ujra fölépült Losonc. A kormos pusztaság helyén, hol az égett
                  mező az egykori Losonc helyét hirdette, uj falakat emelt a polgári serénység. A
                  gólyák - a hires losonci gólyák - azonban nem tértek vissza. Ők odavesztek a
                  tüzbe. A gyermekek ujra a porban játszottak s az öregek a házak előtt üldögéltek,
                  mint hajdanában mindig. A folyóban fehérlábu menyecskék, lányok sulykolták a
                  ruhát. S ha fölgombolódott szines pruszlikjuk a meghajolás közben, kivánatos
                  keblük éppen ugy pihegett, mint azelőtt. Ah, hisz semmi sem változik. Az öreg
                  Sulyánszky bácsi - akinek már a forradalom előtt is zöld volt a bajusza, - most is
                  katonásdira tanitja a gyerekeket. Az öreg asszonyok, akik egykor Krúdy Kálmánnal
                  táncoltak és előle menekültek, fölsóhajtanak:
            </p>
				<p>
               - Ah, öreg legény lehet már ő kelme is!
            </p>
				<p>
               Pedig alig tiz esztendő mulott el!
            </p>
				<p>
               Micsoda a porszem az idő mérhetetlen sivatagában, mégis megérezzük
                  mi, emberek. A férfiak talán annyira nem is, mint az asszonyok. Hiszen ő nekik
                  jobban fáj az elmulott idő, az elmulott idővel az élet kedvessége. A férfiu
                  akármilyen öreg, az élet még nem vett el tőle semmit. Nem a reményeket, sem a
                  lelki hevet. És ha már a szerelem hütlen kutyája elmaradt, még mindig megmarad a
                  haza s a közügyek. De mije van az öreg asszonynak! Az unokák, e pajkos kis
                  csirkék, ha nem volnának, talán egész fölöslegesek is volnának az öregasszonyok
                  ezen a világon. A gyermekek játszottak a porban és a losonci öregasszonyok Krúdy
                  Kálmánt emlegették.
            </p>
				<p>
               Beszélték, hogy valahová az Alföldre vonult el a pajkos guerilla. A
                  palócok vadvirágos földjén már nem nyilott neki virág. De vajjon csakugyan el
                  tudott-e menni olyan messzire ettől a földtől?
            </p>
				<p>
               A szőlőhegyekben, a csendillákban, amelyeket jobban látogattak
                  mostanában, mint bármikor azelőtt, sokkal többet tudtak Krúdy Kálmánról, mint az
                  öregasszonyok. Hja, a nógrádi csendilláknak saját külön táviró-vezetékük volt a
                  nagyvilággal! Nógrádban mindig többet tudtak a busuló hazafiak, mint bárhol az
                  országban. A hirthozó drótosok mindig idejöttek először, ha olasz földről az
                  emigránsok elinditották őket. Garibaldi mindig a nógrádiakkal tudatta legelőször
                  szándékát. Még hadmozdulatait is meg tudták mondani Nógrádban jó előre. A térképen
                  - minden házban volt térkép - esténkint az urak gombostükkel szurkálták ki a
                  háborus országrészt.
            </p>
				<p>
               - Itt áll Garibaldi, emitt meg az osztrákok. A jobbszárnyon van Türr
                  Pista. Hej, ha Türr Pista megkerülné az osztrákokat, agyonroppantaná őket
                  Garibaldi. Agyonroppantaná, mintha vasból volna.
            </p>
				<p>
               Igy beszéltek esténkint a nógrádi csendillákban és a kis
                  gombostüfejek harciasan emelkedtek ki a térkép mezejéből.
            </p>
			</div>
			<div type="chapter">
				<head>
               A GAÁL-LEÁNYOK.
            </head>
				<p>
               A szép Gaál-leányok Balassagyarmaton az asztalkát táncoltatták. Olyan
                  asztaluk volt, amely mindent megjósolt előre. Nagy hire volt a Gaál-leányok
                  asztalkájának. Talán azért, mert olyan szépek voltak a leányok, mint a földre
                  szállott tündérek. Vagy pedig azért, mert igazán olyan rendkivülieket jósolt az
                  asztal.
            </p>
				<p>
               Klementin és Flóra: igy hivták a leányokat.
            </p>
				<p>
               Klementin szőke volt, mint a hajnal. Mint a nyári hajnal, amely
                  sejtelmesen ébred az erdők fölött. Hosszu szempillái alól csak néha vetette föl
                  csodálatos tekintetét. Révedező, sejtelmes volt ez a tekintet. Mintha mindig
                  másvilágokba látna. Talán nem is látja meg az embereket, akik a közelében vannak.
                  A Klementin csodálatos tekintete igézte tán meg az asztalkát? Van benne valami!
                  Hisz nagy, erős, szakállas férfiak fölsirtak álmukban, ha Gaál Klementinával
                  álmodtak. Pedig mindenki véle álmodott néhanapján.
            </p>
				<p>
               Flóra karcsu és nyulánk volt, mint egy szarvas. Piros volt az arca,
                  mint az alkony. Nagyranyilt szemének puha barnasága akkoriban költővé tette az
                  egész Ipolyságot. Koszoruba fonta a haját és piros ajka huncutul mosolygott. Talán
                  e mosolygás volt az oka, hogy az asztalkának sok rendkivülisége nem talált
                  általános hiedelemre.
            </p>
				<p>
               Ezt az asztalkát hallgatta annak idején a fél ország.
                  Jelentőségteljes jóslatait levelekben is megirták messzi vidékekre. Ma persze
                  csóválják a fejüket az akkori gavallérok:
            </p>
				<p>
               - A két kis boszorkány megbabonázta az egész országot.
            </p>
				<p>
               No, ha az egész országot nem is éppen, de azokat, akik a házukhoz
                  jártak, bizonyosan. Pedig sokan jártak Gaálékhoz.
            </p>
				<p>
               Az öreg Gaál Antal ezredes volt a szabadságharcban. Nagy
                  fehérszakállu, mély ember volt. Őt babonázták meg legelőször is a lányok. Öreges,
                  szálkás betüivel szorgalmasan irta a leveleket még a Dunántúlra is.
            </p>
				<p>
               „Jövő héten beszélni fog Pythia! Eljöjjetek ám, okvetetlenül.”
            </p>
				<p>
               A Gaál-kuriának sohasem zárták be a kapuját. A drótostótokat itt
                  fogdosták meg először, a süket Gerliczy is Gaálék kertjében hallotta először a
                  közeledő magyar sereg ágyuinak dörgését. Kétségtelen, hogy ha Kossuth üzen valamit
                  haza, azt bizonyosan Gaálékhoz küldi. Garibaldi levelét egy néma vándorlólegény
                  hozta. A levelet éjjel, titokban bontották föl és szóról-szóra emlékezetükbe
                  vésték még azok is, akik egy szót sem értettek az olasz irásból. A Gaál-ház
                  barátai ezzel a titkos, összeesküvői szóval üdvözölték egymást: Avanti. Mert ezt
                  üzente Garibaldi. A néma vándor pedig örökös vendégnek ott maradt a háznál. Mázoló
                  volt foglalkozására nézve a szerencsétlen. Megunta az örökös dinom-dánomot, amivel
                  Gaáléknál ünnepelték és világoszöldre festette be a Gaál-házat. Mindent
                  világoszöldre festett...
            </p>
				<p>
               A nógrádi urak ebben is jeladást láttak.
            </p>
				<p>
               - Remélni! Remélni! - mondogatták. - Be kár, hogy a mázoló nem tud
                  beszélni...
            </p>
				<p>
               De igy is, még Kassáról is eljöttek megbámulni a Gaálék világoszöldre
                  festett kerekeskutját és a tyukólakat. A vándorló pedig, mikor Gaáléknál már
                  mindent befestett, uj munka után nézett. Az urak valósággal verekedtek érte, hogy
                  kinek a házát, tanyáját fesse először a mázoló. Vitték nagy diadallal
                  faluról-falura, városról-városra a néma mázolót, aki világoszöldre festett
                  mindent. Az urak gyönyörködve nézték munkájában és az öreg Korompai Tamás, mikor a
                  mázoló lemászott az istálló fedeléről, boldogan szoritotta kebléhez a festékes
                  embert.
            </p>
				<p>
               - Értem, bajtárs, értem! - Remélni! - kiáltotta.
            </p>
				<p>
               S igy történt, hogy abban az esztendőben világoszöld volt minden ház,
                  minden udvar az Ipolyságon. Később, évek mulva, mesélték, az Alföldre került a
                  néma mázoló s ott is világoszöldre festett mindent. Pedig akkor nem volt mit
                  remélni, a poros kabátu Deák elinditotta az ország megrekedt szekerét.
            </p>
				<p>
               A Gaál-leányok pedig jósoltak egyre-másra. A kuria nagy ebédlőjét
                  besötétitették és a vidék urai visszafojtott lélegzettel lesték az asztalka
                  mozdulatait. Az asztalka táncolt a Gaál-leányok ujjai alatt és rejtelmes jeleket
                  irt a papirlapra. „Huszezer fölfegyverzett harcos áll az Aldunánál!” - jelentette
                  az asztalka. - Máskor Kossuthról mondott hireket. Báró Frank, a megyefőnök, aki
                  hirét vette a dolognak, mosolygott vörös szakállába.
            </p>
				<p>
               - Jobb, ha igy mulatnak a magyarok, mintha konspirálnának!
            </p>
				<p>
               De mindnyájan hittek az asztalka csodálatos képességében. Ugyan kinek
                  is jutott volna eszébe kételkedni, mikor oly szépeket jósolt az asztal!
            </p>
				<p>
               Két fiatal nógrádi uriember udvarolt a legtüzesebben a
                  Gaál-leányoknak. Udvarolt azoknak mindenki. Tán még a haldoklónak is lett volna
                  hozzájuk egy hizelkedő bókja. De a két Dobránszky teljesen a leányok rabja volt.
                  Hatalmas szál emberek voltak. Barna szakálluak, talán a medvét megölnék
                  ölelésükkel. Lóháton jártak mindig. A lovaik pedig a Gaál-kuria istállójába voltak
                  bekötve, mert nem mozdultak el hétszámra a Gaál-házból.
            </p>
				<p>
               Számtalanszor megkérték már a leányok kezét. Az öreg ezredes csóválta
                  a fejét.
            </p>
				<p>
               - Bolondok vagytok! Éppen az én leányaimra áhitoztok! Mintha bizony
                  nem találnátok máshol feleséget. Ezek a leányok most nem arra valók, hogy nektek
                  főzzenek. A hazának szüksége van a Gaál-leányokra. Nem adom őket férjhez.
            </p>
				<p>
               A két Dobránszky lehangoltan bólintott:
            </p>
				<p>
               - Van valami a dologban. De hát csak nem akarod örökké itthontartani
                  a lányokat?
            </p>
				<p>
               Az ezredes vállat vont:
            </p>
				<p>
               - Körülbelül itthon akarom őket tartani. Magamnak is szükségem van a
                  leányaimra. Vajjon mit is csinálnék én egyedül? Várjatok, amig minden
                  lecsöndesedik, akkor majd megfeleségesedhettek.
            </p>
				<p>
               A két Dobránszky sötéten nézett maga elé. Az öreg terminusával nem
                  igen voltak megelégedve. Másrészt az is elkeseritette őket, hogy a lányok
                  egyáltalán meg nem hallgatták szavaikat. A lányoknak egyéb gondjuk volt, mint az ő
                  szerelmes turbékolásaikkal törődni. A lányok a haza lányai voltak. A lányoknak
                  csupán Garibaldira volt gondjuk. S a táncoló asztalkába voltak szerelmesek. Hej,
                  sokan szerették akkor minden vérükkel a clairvoyance-ot. Az osztrák börtönökben
                  még sóhajtoztak a magyar rabok és a külföldön emigránsok barangoltak. Az asztalka
                  táncára a braziliai ültetvényes éppen ugy jelentkezett, mint az olmützi vár
                  lakója. Nem csoda, hogy sokaknak volt szenvedélye az asztaltáncoltatás.
            </p>
			</div>
			<div type="chapter">
				<head>
               A PAJKOS KRÚDY
                UTOLJÁRA MEGJELEN.
            </head>
				<p>
               Egy komor, esős, őszi este elzüllött külsejü, barnaszűrös fiatalember
                  kopogtatott a Gaál-portán s kalapját mélyen a szemébe huzta és az ezredessel akart
                  beszélni. Az ezredes legbelsőbb szobájába vezette a vendéget.
            </p>
				<p>
               - Krúdy Kálmán kérdezteti, mit üzennek külföldről? - szólt a
                  fiatalember.
            </p>
				<p>
               Az ezredesnek kiderült az arca:
            </p>
				<p>
               - A Kálmán fiu? No lám, már azt hittem, hogy meghalt.
            </p>
				<p>
               Leült az iroasztalhoz és szálkás, öreg betüivel kimeritő jelentést
                  irt a bujdosónak a haza állapotáról. Hol jár Kossuth, Türr Pista mit üzen és a
                  Klapka-légió mely napon fog betörni Románia felől. Mondtam már, hogy Nógrádban
                  tudtak mindent? Tán azért, mert itt laktak a megbizható, kipróbált hazafiak? Van
                  valami a dologban. Lehet, hogy máshol is laktak olyan hazafiak, mint Nógrádban, de
                  mégis olyan nagy csomóban együtt sehol se.
            </p>
				<p>
               Az ezredes megirta jelentését és kezet szoritott a szűrös
                  fiatalemberrel.
            </p>
				<p>
               - Adja át öcsémuram üdvözletemet a pajkos Krúdynak!
            </p>
				<p>
               A fiatalember összehuzta nyakán a szűrgallért:
            </p>
				<p>
               - Nem látom én soha Krúdy Kálmánt. Én a Bornyák bandájában vagyok.
                  Tiz kézen is keresztülmegy ez a levél, mig a Krúdy kezébe jut.
            </p>
				<p>
               Gaál Antal kényelmetlenül borzolta föl szakállát:
            </p>
				<p>
               - Tehát maga a Hornyák bandájában van?
            </p>
				<p>
               - Igen, a juristák bandájában. Csupa jogászok vagyunk valamennyien.
                  Mindnyájunkat fölakasztanak, ha elfognak... Nem kerüljük el a bitót. Azt én mondom
                  önnek, ezredes ur, Zábor Gyurka. A legfelső törvényszéknél voltam én
                  joggyakorlatra másfél évig... Én csak tudom.
            </p>
				<p>
               - Hornyák ur pedig tudtommal ügyvédi kancelláriáját hagyta oda.
            </p>
				<p>
               - Valóban, - felelt a rabló. - Ugyanaz a Hornyák, aki tavaly télen a
                  pecsovics hirben álló egri érseket rabolta ki. Az egri kanonokok még most is
                  rendes hópénzt fizetnek Hornyáknak, hogy hazafiságukat bizonyitsák.
            </p>
				<p>
               Gaál ezredes, aki fejét bólongatva hallgatta végig a rabló beszédét,
                  kezét nyujtogatta:
            </p>
				<p>
               - Tehát kérem, adja át üdvözletemet Hornyák urnak.
            </p>
				<p>
               Ilyen világ volt akkor. A rablókkal való barátkozás hazafias
                  cselekedet volt. Pedig a tatárjárás óta nem volt annyi rablóharamia
                  Magyarországon, mint az ötvenes-hatvanas években. IV. Béla erős kézzel irtotta ki
                  az alföldi zsiványbandákat, de az ötvenes évek zsiványkompániáit a lakosság
                  támogatta. A Rákóczi-korszak után gombamódra fölburjánzó rabló hajducsapatokat
                  kardélre hányta a vasas németség, de a forradalom utáni haramiabandákhoz hozzá sem
                  lehetett férni. Hisz a közhit azt tartotta, hogy ezek a bandák a bujdosó
                  honvédekből telnek ki. Az egykori guerillahadnagyok nem adták föl a harcot, -
                  beszélték a tüz mellett, - s tovább folytatták a forradalmat. A bujdosók! Ki ne
                  rejtegette volna a bujdosókat? Uricsaládok kalandos hajlandóságu fiai, akik
                  megunták az iskolapadot, fölcsaptak rablónak. Még magam is ismertem az öreg
                  Barkót, aki az ügyvédi diplomát sutba vágta és elment haramiának a Bakonyba.
                  Később benőtt a feje lágya és visszaszökött a diplomájához, de hány fiatal,
                  reményteljes élet pusztult el ebben a képzelődő, kalandos korban! A Rádai-krónika
                  futóbetyárjai között fölös számmal voltak a megtévedt ekszisztenciák. A
                  futóbetyárság e fénykorában éppen olyan urimunka volt a haramiaság, mint manapság
                  akár a diplomáciai pálya. A nemzet nem tudott mit csinálni a temperamentumával.
                  „Valamit csak kellett csinálni, - mondta egyszer Kléh István e korról, - hogy a
                  vérünk el ne tespedjen!” Persze, sok gonosz ekszisztencia használta föl az
                  általános divatot és fölcsapott regényhősnek, holott közönséges rabló volt
                  csupán.
            </p>
				<p>
               A szűrös rabló minden hónapban kopogtatott a Gaál-portán:
            </p>
				<p>
               - Mi hir külföldön, kérdezteti Krúdy Kálmán?
            </p>
				<p>
               Az ezredes pedig irta-irta az ő hosszu jelentéseit.
            </p>
				<p>
               A legendás Krúdy Kálmán tehát ujra föltámadt. A nógrádiak még büszkék
                  is voltak rá: ime hazaküld tudakozódni, mert itt tudnak mindent legjobban.
                  Esténkint ha kifogytak a témákból, Krúdy Kálmánról beszélgettek. Hol van vajjon?
                  Lehet, hogy itt van a kukoricásban, csak nem mer előjönni. De lehet az is, hogy
                  nagyon messzire van a lankás nógrádi halmoktól. Az öreg asszonyok ismét elkezdtek
                  sugdolózni és a fiatal menyecskék borzongva néztek ki esténkint az ablakon. Ha
                  éjjelenkint a kutyák ugattak, az alvók felültek ágyukban:
            </p>
				<p>
               - Vajjon nem a pajkos Krúdy jár odakünn az udvaron?
            </p>
				<p>
               A fiatal lányoknak az asszonyok meséltek Krúdyról és a borozásnál
                  olykor fölkiáltott egyik-másik idősebb ur:
            </p>
				<p>
               - A pajkos Krúdy? Az volt csak a legény.
            </p>
				<p>
               A legenda, amit már-már elfeledtek, ismét föltámadt. Tiz esztendő
                  mult el a pajkos Krúdy utolsó megjelenése óta és a tiz esztendő nem ártott a
                  legendának. A heverésben szétfoszlott a legenda, mint valami régi zászló, amelynek
                  darabjai azonban külön-külön is szinesek. Hozzátoldtak, elvettek belőle valamit, -
                  a legenda kerekebb és formásabb lett. Hisz a multban minden szebb volt...
            </p>
				<p>
               A Gaál-leányok asztalkája pedig táncolt.
            </p>
				<p>
               Tavasz felé járt az idő. Odakivülről nagyon rossz hirek érkeztek.
                  Bezzeg senki sem hallott most már ágyudörgést. Az asztalka csak szomoru hireket
                  jelentett. De egy téli este különös ember szólalt meg az asztalka utján a
                  Gaáléknál összegyült társaságnak. Senki más, mint a legendás Krúdy Kálmán.
            </p>
				<p>
               Addig is hivták a pajkos palócot, de sohasem jelentkezett. Most
                  egyszerre megszólalt magától. Ezt üzente:
            </p>
				<p>
               - A tavaszi losonci vásáron ott leszek!
            </p>
				<p>
               Bolondság, miért éppen a losonci vásáron? Miért nem jön inkább
                  Gyarmatra? Hisz az ő jó emberei mind itt laknak. De az asztalka üzenetét nem
                  lehetett félremagyarázni.
            </p>
				<p>
               Szállt, repült a Krúdy Kálmán üzenetének a hire. A tavaszi losonci
                  vásár áprilisban szokott lenni, husvét előtt egy héttel. Vajjon mit akar Krúdy
                  Kálmán a losonci vásáron? Sokan, akik már elvesztették minden reménységüket,
                  különös fontosságot tulajdonitottak a Krúdy üzenetének. Még Gaál ezredes is igy
                  szólt a vendégeihez:
            </p>
				<p>
               - Meglássátok, urak, valami nagy dolog történik Losoncon.
            </p>
				<p>
               A süket Gerliczy bácsi már ősz óta pirosnak látta az eget kelet felé
                  és a gazdag Szobodits Pál, aki világéletében békepárti ember volt (csufolták is
                  érte eleget), lelkesen kiáltott fel:
            </p>
				<p>
               - Most mutatja meg a pajkos Krúdy, hogy miért hallgatott olyan
                  sokáig.
            </p>
				<p>
               Most mutatja meg? Vajjon mit mutat meg? Senki sem volt tisztában
                  azzal, hogy mi történhetik a Krúdy Kálmán megjelenésére, de mindenki nagyon sokat
                  várt tőle.
            </p>
				<p>
               Szállt, repült a hir a Krúdy közeledéséről. Az asszonyokkal nem
                  lehetett birni. Akik még nem látták, azok mindenáron látni akarták. Akik pedig már
                  találkoztak vele valamikor az életben, éppen azért akarták ujra látni. Ilyen
                  nevezetes fenevadnak a látása nem kinálkozik mindennap. Este azzal ijesztgették a
                  gyermekeket:
            </p>
				<p>
               - Jön a Krúdy! - és ezzel elhallgatott még a legmakacsabb is.
            </p>
				<p>
               - Jön a Krúdy!
            </p>
				<p>
               A vásárosok egy-két nappal korábban indultak el a környékről. Amint
                  gurultak a szekerek a tavaszi mezőkön, átkiabáltak egymáshoz az árusok:
            </p>
				<p>
               - Aztán meg ne ijedjünk, emberek, - kiáltotta Szurmák szűrszabó
                  Ujhelyből. - Elbánunk mi a pajkos Krúdyval. Nem olyan nagy annak az ereje, mint
                  mondják.
            </p>
				<p>
               A vásáros-szekerek között urihintók, kacér bricskák igyekeztek Losonc
                  felé. A hintók megrakva asszonyokkal, leányokkal, mosolyogtak, a szemek és az
                  arcok kiváncsian fordultak az Ipoly felé.
            </p>
				<p>
               - Jaj, ha eljönne véletlenül, - sóhajtottak félősen a fiatal
                  menyecskék. Pedig talán nem is féltek annyira, mint mondták.
            </p>
				<p>
               Ugyan miért féltek volna a pajkos Krúdytól?
            </p>
				<p>
               Ami szép leány, asszony volt az Ipolyságon, az mind Losoncra ment a
                  tavaszi vásárra. A Gaál-leányoknak mindenfélére volt szükségük, amit sehol se
                  lehet megvenni, csak a losonci vásáron. Az öreg Gaálnak eszeágába se volt
                  otthonhagyni őket. Még Paczolay uram is fölkapaszkodott vasderes vén lovára:
            </p>
				<p>
               - Hát hadd lássuk azt a kisértetet, - mondta az öreg
                  csendbiztos.
            </p>
				<p>
               De a pisztolyait a világért se feledte volna otthon. Ki tudja? Hisz
                  semmi sem lehetetlen a világon.
            </p>
				<p>
               Báró Frank, a megyefőnök se volt rest. A zsandárjaival ugy megrakta
                  Losoncot, hogy ott nem menekedhetett meg egy gombostü, nem pedig Krúdy Kálmán. A
                  Losonc felé vezető országutakat lovaspandurok lepték el.
            </p>
				<p>
               - Most már jöhet Krúdy Kálmán! - mormogta megelégedetten.
            </p>
				<p>
               Vajjon el mer-e jönni a vakmerő kalandor, mikor ily nagy
                  előkészületek történtek a fogadására?
            </p>
				<p>
               - A „pajkos” még a pokolba is elmenne! - kiabált Sztropkó, kovácsi-i
                  csizmadia, aki a Krúdy-kuria hátamögött lakott s igy nagy tisztelője volt Krúdy
                  Kálmánnak.
            </p>
				<p>
               A „pajkos”! Vajjon még mindig a régi pajkos-e? Hisz ujabb
                  csinytevéseinek hirét nem lehetett hallani. Talán csak azért pihent meg, hogy most
                  elülről kezdje a régi dolgokat! Talán csak ezután következik a java!
            </p>
				<p>
               A vásárosokkal és urifogatokkal megrakott országutakon egyebet se
                  lehetett hallani, mint a pajkos nevét. Mindenki tudott róla valamit. Az ipolysági
                  lovak büszkén lépkedtek és a szekerek ünnepi hangulatban nyikorogtak. Hogyne, hisz
                  az övék a pajkos, akinek tiszteletére ez a nagy sokadalom összegyülekezett. A
                  vásár itt nem volt fontos. A fődolog az, hogy Krúdy is ott lesz.
            </p>
				<p>
               A losonci vásár három napig tartott abban az időben. A lengyel
                  borkereskedők szőrös kucsmáikban itt kötötték meg üzleteiket és a napégette
                  alföldi urak átugrottak a Tiszán, ha jó lovat akartak venni. A vargák és szűcsök
                  egész utcákat raktak ki sátraikkal. A korcsmasátrakban szakadásig muzsikált a
                  cigány. Itt van egész Palócország. A szines rokolyáju menyecskék, lányok
                  csoportban járnak a vásáron. Ha egyébről nem, - vidám, szép szemükről meg lehetett
                  őket ismerni a sokadalomban.
            </p>
				<p>
               A Gaál-leányok is ott járnak a vásárban. Az öreg ezredes beült a
                  vendégfogadóba az ismerőseihez, ott most a cigány muzsikál és a bor folyik. Mit
                  keresnének ott a leányok?
            </p>
				<p>
               A vásárnak utolsó napja van. A sokadalom a legnagyobb. Ugy tolong a
                  nép a sátrak körül, mintha többé soha nem volna vásár a világon.
            </p>
				<p>
               Egyszer csak fönn a toronynál, ahol a sátrak kezdődnek, elrikkantja
                  magát egy vékony asszonyi hang:
            </p>
				<p>
               - Itt a Krúdy Kálmán!
            </p>
				<p>
               Olyan kavarodás még nem volt a losonci vásáron, amilyen erre a
                  kiáltásra kerekedett.
            </p>
				<p>
               Ott jött a pajkos Krúdy lóháton a sokadalomban, mögötte még vagy egy
                  tucat lovaslegény. Tulipános szűr volt a nyakába vetve, a fején árvalányhajas
                  kalap. A dereka teletűzve pisztolyokkal, a kezében fokos: ahogy a legenda
                  leirja.
            </p>
				<p>
               Mögötte a lovaslegények mind karabélyt tartanak kezükben. Annak a
                  karabélynak föl van húzva a ravasza. Aki nem tér ki az utból, az ott marad.
            </p>
				<p>
               Tisztult is az ut a pajkos Krúdy előtt. Az pedig csak lépegetett
                  sötét pejparipáján és nem nézett se jobbra, se balra, csak ment előre.
            </p>
				<p>
               A Gaál-leányok, mikor meghallották a kiáltozást, ijedten lapultak egy
                  sátor falához.
            </p>
				<p>
               - No, Klementina, elvisz a pajkos Krúdy! - mondta Flóra és
                  megszoritotta a huga kezét.
            </p>
				<p>
               - Tudom, - rebegte az szemlesütve és a keble ugy emelkedett, mint egy
                  fáradt galambé.
            </p>
				<p>
               Krúdy Kálmán pedig jött, közeledett csapatával a sátrak között. Nem
                  lehetett előle elmenekülni s a sátrak kötelein, hogy ugrálhatna keresztül egy
                  fiatal leány és a szekerek között vajjon utat tudna-e találni? Legjobb nyugodtan
                  bevárni a veszedelmet. Jött Krúdy, jött. A vásárosnépet hajtotta maga előtt, mint
                  egy csordát. A tömeg menekült fejét vesztve, pedig nem is volt olyan félelmetes a
                  pajkos Krúdy.
            </p>
				<p>
               De im, micsoda lovas-csapat közeledik a vásár másik széléről, szemben
                  emezzel? Az a lovascsapat szakasztott mása emennek. A tizenkét lovasnál karabély
                  és tulipános szűr a vezér hátán. Arcát annak is eltakarja az árvalányhajas süveg.
                  Vajjon melyik most az igazi Krúdy Kálmán?
            </p>
				<p>
               Gaál Klementina megcsókolta a nénjét ott a sátor mellett:
            </p>
				<p>
               - Isten veled, Flóra! Elvisz a Krúdy téged is!
            </p>
				<p>
               A két lovascsapat pedig mindig közelebb jött. A nép megtorlódott a
                  sátrak között. Rémitő zavar keletkezett. A nők sikoltoztak, a férfiak taposták a
                  gyermekeket, mint a vadállatok. Futott mindenki, amerre látott, pedig a lovasok
                  nem bántottak senkit. Az árusok meglepték a szekereket. Onnan nézték fölágaskodva
                  a két lovascsapatot. Parázs veszekedés lesz itt, ha ez a két lovascsapat
                  összetalálkozik.
            </p>
				<p>
               De immár szemben is áll egymással. Gaál Klementina fehér zsebkendőt
                  vett elő zsebéből s azzal integetett a lovasoknak. Flóra piros selyem fejkendőjét
                  leoldotta s azt libegtette.
            </p>
				<p>
               - Nézd a selymákat! - kiáltotta a kovácsi-i varga. - Persze, tetszik
                  nekik a pajkos...
            </p>
				<p>
               A lovasok egy szempillantás alatt észrevették a Gaál-leányokat. A két
                  lovasvezér kiugratott a sorból és a leányokhoz furakodott a tömegen keresztül. A
                  következő pillanatban aztán a nyeregben ültek már a Gaál-leányok. Klementina az
                  egyik Krúdy Kálmán mellett a nyeregben, Flóra a másik Krúdy Kálmán mellett. Vajjon
                  melyik ült az igazi mellett... Akkor aztán sarkantyuba kapták a paripákat. A
                  lovasok kezdtek nyargalni, mint a szélvész. A Gaál-leányok éles sikoltása
                  túlhangzott a lódobogáson. Fehér ruhájukat lobogtatta a szél, mint sirályok
                  szárnyait a háborgó vizek fölött a vihar.
            </p>
				<p>
               Erre aztán magukhoz tértek a megrémült vásárosok. A vargák hirtelen
                  fölragadták a gazdátlan sátorpóznákat, a korcsmákból kitódultak a vigadók.
            </p>
				<p>
               - Utána a pajkos Krúdynak! - orditották az emberek.
            </p>
				<p>
               De hát hol van a pajkos Krúdy? Melyik csapatot vezeti Krúdy? Azt,
                  amelyik jobbfelé menekült, vagy amazt, amelyik lefelé nyargalt el, hogy a kövezet
                  szikrákat szórt a lovasok nyomában?
            </p>
				<p>
               Hol a pajkos Krúdy?
            </p>
				<p>
               Itt-ott eldördült egy fegyver a menekülők után. A megriadt
                  szekereslovak nyeritettek és nekirohantak a sátraknak. Szurmák, az ujhelyi szabók
                  öregapja a feje fölött lóbált egy nagy kalapácsot, amint a vágtató lovasok után
                  futott.
            </p>
				<p>
               - Elébe! Elébe! - kiáltotta száz torok.
            </p>
				<p>
               De ugyan kinek lett volna kedve a nyargaló lovak elébe kerülni? A
                  karabélyok eldördültek a lovasok kezében. Igaz, hogy a levegőbe repült minden
                  lövés, de bizony repülhetett volna a vásárosok közé is.
            </p>
				<p>
               A város szélén találkozott a két lovascsapat. Akkor már elállta
                  előttük az utat egy szakasz zsandár. Lovas pandurok dobogása hallatszott
                  hátul.
            </p>
				<p>
               A zsandárok láttára aztán nem is védekeztek. Leugráltak a lovakról és
                  vonakodás nélkül engedték megkötözni kezüket, lábukat. A vörös Frank báró sorba
                  leütötte a megkötözöttek fejéről a kalapot.
            </p>
				<p>
               - Te is itt vagy, Dobránszky Mihály? - lihegte a megyefőnök. - Te is,
                  Gerliczy Antal? Hát te, másik Dobránszky? Te is leányrabló lettél? A Krúdy Kálmán
                  melyik köztetek?
            </p>
				<p>
               Hol volt már akkorra Krúdy Kálmán? Vagy talán meglehet, hogy nem is
                  volt ott köztük soha. Csak a Dobránszkyak gondolták ki az egész Krúdy-féle mesét,
                  hogy menyasszonyaikhoz jussanak. Legalább ezt vallották a megindult nagy pörben,
                  amelybe bele volt keverve az Ipolyság minden valamirevaló gavallérja, akik
                  segitettek a leányrablásban. Csendesebb szelek fujdogáltak: a leányrablóknak nem
                  lett bántódásuk. A Dobránszkyak pedig végre megkapták a szép Gaál-leányokat.
            </p>
				<p>
               A vásárosok közül ugyanakkor sokan megesküdtek rá, hogy láttak egy
                  magános lovast, aki keresztülvágta magát a zsandárokon és elmenekült. Az a magános
                  lovas eltünt nyomtalanul. Tán az lehetett a pajkos Krúdy?
            </p>
				<p>
               Ha ő volt, akkor se tudták meg soha teljes bizonyossággal. Krúdy
                  Kálmánt soha sem látta senki. Voltak sokan, akik a későbbi években visszaéltek a
                  nevével és bekalandozták az országot. Sorban elfogdosták őket: némelyiket agyon is
                  lőtték, de egy se volt az igazi Krúdy.
            </p>
				<p>
               Hová lett Krúdy?
            </p>
				<p>
               Némelyek szerint a Paczolay golyója ölte meg és évtizeden át csupán a
                  legendában élt alakja. Mások szerint sikerült kimenekülnie Törökországba és ott
                  meghalt az emigránsok között. Bizonyos hir sohasem érkezett róla.
            </p>
				<p>
               Gyerekkoromban egy őszhaju, szikár embert mutatott az apám a pesti
                  indulóházban:
            </p>
				<p>
               - Ilyen volna Krúdy Kálmán, ha élne, - mondta.
            </p>
				<p>
               A bronzarcu öreg ur fölszállott egy induló vonatra.
            </p>
				<p>
               Ha élne? A fantáziám soká foglalkozott a szikár, őszhaju férfiuval.
                  Vajjon hová lett a legendás Krúdy?
            </p>
				<p>
               Elmult az álmok ideje és az álmok hősére ma már nem igen emlékszik
                  senki. Öregasszonyok tán még tudják róla az Ipoly mentén, hogy Krúdyval egykor
                  polkáztak a megyebálokon, de többre már ők sem emlékeznek. A képzelődés, a
                  kalandok kora elmult. A nemzet fölébredt s a fantasztikus ábrándokkal ma már nem
                  törődik senki. De mégis szép idők voltak! Sóhajtunk és feledünk!
            </p>
				<p>
               Vége.
            </p>
			</div>
			<div type="chapter">
				<head>
               A MEGYE VIZSLÁJA.
            </head>
				<p>
               Nem tudom, ma is annyi-e a kutya a vármegyénk házában, mint abban az
                  időben volt, mikor én szolgáltam a megyét, - de ha véletlenül megvolnának még a
                  kutyák és gazdáik, az utóbbiak bizonyosan emlékeznek az öreg Hubalaira és még
                  öregebb vizslájára, Johannára. Mert ez a Johanna nem is volt már kutya, inkább
                  valami eszes, megfontolt teremtés, amint hogy Hubalai János sem volt öreg
                  hivatalnok, illetőleg kisfizetésü megyei irnok, hanem valami fehérszakállu,
                  vagyonos gavallér, aki unalmában szolgálja a vármegyét. Mintha csak éppen azért
                  járt volna a megyeház tintapecsétes nagy szobájába, mert társaságban jobban esett
                  még a pipázás is. Meg aztán volt valakivel elbeszélgetni az időt... Johanna sem
                  unatkozott egymagában otthon. A megyeház gyepes udvarán egész kutyafalka csaholt,
                  ugrándozott délelőttönkint. Mig délután a rabok nagy lelkesedéssel mosták a
                  kerekes kutnál a kutyákat. A folyosó ablakaiból ilyenkor pipázva nézték az
                  állapotot a kutyák gazdái és Szirnyák Mihály, a várnagy, agarászostorral kezében
                  tartott rendet a kutyák között...
            </p>
				<p>
               Minden csak divat. A kutyák is az öreg Hubalaival jöttek
                  divatba.
            </p>
				<p>
               A megyei urak, amikor otthagyták az ősi Nagy-Kállót és benne az öreg
                  vármegyeházát, mindenképpen azon voltak, hogy mentül jobban lenézhessék az uj
                  megyei székvárost, a gyorsan meggazdagodott Nyiregyházát.
            </p>
				<p>
               Hiába, Kálló csak Kálló volt. Benne minden kődarab, minden ház a régi
                  vármegye dicsőségét hirdette. A megyeház kapuján még ott voltak nyomai a hajdani
                  restaurációk fokosainak és a dohos folyosókon a régi alispánok képei függtek. A
                  visszhangos kapuboltozat alatt még hallatszott a pandurok sarkantyuinak pengése és
                  a megyei urak négyesfogatai dübörögve fordultak be az udvarba.
            </p>
				<p>
               A nyiregyházai porban pedig elszürkült az egész régi dicsőség. Hiába
                  hordták sárga csizmaszáraikat és tollas kalapjaikat a megyei urak. Még a hajduk
                  sarkantyuja is máképpen pengett itt. Szürke por, közöny és fumigálás fogadta a
                  szegény megyét a gazdag városban. Akkor kezdett el Hubalai János vizslakutyával
                  járni és a vármegye urai mihamar követték példáját.
            </p>
				<p>
               Nem volt valamirevaló megyei tisztviselő, akinek kutyája ne lett
                  volna. Hja, a kutya is valami. Legalább annyi, hogy dokumentálja a régi
                  uraságot.
            </p>
				<p>
               A megyeház folyosóin ott barangoltak a kutyák. Volt közöttük
                  mindenféle fajta. A kistermetü, őszbecsavarodott főnótárius egy borjunagyságu
                  bernáthegyit tartott az előszobájában, mig Szamosi bácsi, a nagy, mahomet
                  árvaszéki elnök, köpenyzsebéből egy ökölnyi kis ebecske nyujtogatta ki kormos
                  orrát. De hát a legkitünőbb kutya mégis csak az öreg Hubalai Jánosé volt, Johanna,
                  a vén kitanult vizsla, amelyről legendák keringtek a vármegyében. Okossága,
                  ravaszsága és hüségessége még az öreg Hubalait is irigyelt férfiuvá tette, pedig
                  hát az, valljuk be, csak olyan legenda volt, hogy az öreg a pipázás kedvéért járt
                  az irnoki szobába. Járt bizony ő másért is...
            </p>
				<p>
               A sárga, lompos vizsla, amely álmosan hunyorgatva, lomhán ődöngött az
                  irnoki szoba körül, a legelső volt a megye kutyái között.
            </p>
				<p>
               Mintha a régi, letünt uraságot szimbolizálta volna a vén vizsla,
                  amelyet tiszteletteljesen simogatott meg mindenki.
            </p>
				<p>
               Még Szalontai uram is, az „utolsó” alispán, ha végigment a folyosón,
                  jókedvüen csettintett az eb felé, Johanna egy unatkozó vén ember lustaságával
                  emelte föl fejét az alispán hizelkedésére és megtört fényü szemében a hüség és
                  alázat látszott. Szalontai uram benyitott az irnoki szobába és a füstfellegben ülő
                  Hubai Jánoshoz igy szólt:
            </p>
				<p>
               - Hubalai bácsi, tán beteg a Johanna?
            </p>
				<p>
               Az öreg irnok lassan fölemelkedett és kidöcögött a folyosóra. Itt is,
                  amott is megnyilt egy ajtó és Hubalai intett a kutyának:
            </p>
				<p>
               - No, mi bajod van, hékás?
            </p>
				<p>
               Johanna megnyalogatta a gazdája kezét.
            </p>
				<p>
               - Azt hiszem, szeretne a pajtások közé, az udvarra menni, - folytatta
                  Hubalai.
            </p>
				<p>
               Kinyitotta az udvarra vezető ajtót és Johanna engedelmesen kiment. Az
                  ablakból utána néztek.
            </p>
				<p>
               - Nini, a kuthoz megy, - mondogatták. - Bizonyosan szomjas.
            </p>
				<p>
               De hát ezt még más kutya is utána csinálhatta könnyen Johannának. Az
                  ő szerepe az utcán kezdődött, amikor délben és estefelé a városi főutcán hazafelé
                  ballagott az öreg irnok. Johanna ilyenkor oly szigoruan, lenézéssel és
                  előkelőséggel ballagott a sárga csizmaszárak mögött, amelyek gazdája lábszárát
                  födték, hogy a járókelők utána néztek.
            </p>
				<p>
               - A Johanna, - mondogatták. - A megye vizslája.
            </p>
				<p>
               Hubalai pedig ment, ment a főutcán. A lépései is ruganyosabbak
                  voltak, mint egyébkor. Hisz bizonyos volt, hogy mindenki őket nézi. Kövér termetén
                  megfeszült a ruha és karjai, lábai, mint megannyi hurkák, lógtak. Tiszteletreméltó
                  fehér szakállát gondolkozva simogatta és az öreg vizslára barátságos pillantásokat
                  lövelt:
            </p>
				<p>
               - Hm. Vadászni szeretnék, amice? - mormogta félhangon. - No, majd
                  holnap talán...
            </p>
				<p>
               A vizsla álmosan kullogott, se jobbra, se balra nem nézve és ha
                  gazdája szólt hozzá, fölemelte a fejét, az öreg szemében meglepetés látszott. -
                  Mintha azt kérdezte volna:
            </p>
				<p>
               - Meddig bolonditjuk még a világot? Hisz mi sohasem vadásztunk.
            </p>
				<p>
               Majd ismerősök jöttek és Hubalai félvállról szólt hozzájuk:
            </p>
				<p>
               - Hallom, hogy kacsa van a kemecsei vizeken... Holnap megnézzük.
                  Ugy-e Johanna?
            </p>
				<p>
               Az öreg vizsla ilyenkor bizonyos szégyenkezéssel hajtotta le a fejét
                  és kötelességszerüen csóválta farkát. Mit tehetett ő arról, hogy gazdája szerette
                  volna elkápráztatni a világot?
            </p>
				<p>
               Tovább mentek, egészen a város végére, ahol egy kis házban, annak is
                  az udvarában egyedül lakott Hubalai János. A városvégi poros utcákon, ahol árok
                  szegélyezi az utat, a vizsla letett eddigi magatartásáról és előrefutva, pajkosan
                  meghempergett a porban. De még Hubalai János is másféle lett idekünn. Gőgös járása
                  eltünt és csak totyogott, mint a többi vén ember. Számolgatta az aprópénzét és
                  nagy aggodalommal nyitott be egy piszkos kis boltocskába, ahol vacsoráját
                  megvásárolta. A komor boltosnéhoz hizelkedve szólt:
            </p>
				<p>
               - Csak ne sajnálja, szép menyecske. Szegény Johannának is jusson
                  valami...
            </p>
				<p>
               A zsiros papirosokat Johanna vigan szimatolta és az öreg irnok
                  ravaszkodva nevetett rá:
            </p>
				<p>
               - Örülsz, vén cimbora?...
            </p>
				<p>
               És este, midőn a városvégi kis házikók népei kiültek a vadvirágos
                  árokpartra, Hubalai János odatelepedett közéjük és amig Johanna fejét lábára
                  hajtotta, hosszan mesélt azokról a bonyodalmas ügyekről, amelyek a megyeházán az ő
                  elintézésére várnak. Az öreg vizsla bizonyára örült, hogy sötét van és nem kell
                  szégyenkeznie gazdája hazudozásai miatt.
            </p>
				<p>
               ...Egyszer, lucskos ősszel, reggel egyedül ment be a megyeházra
                  Johanna. Végigkullogott a folyosón, és betolta az irnoki szoba félig nyitott
                  ajtaját. Odabenn elmorogta magát az öreg Cseri:
            </p>
				<p>
               - Jön már János is.
            </p>
				<p>
               De az ismerős, totyogós léptek nem hallatszottak a folyosóról.
                  Johanna egyedül jött. Hubalai Jánost hiába várták aznap a bonyodalmas ügyek, de
                  még pipáját sem gyujtotta meg senki. Másnap se és azután se soha... Az történt,
                  hogy hirtelen meghalt. Az öreg vizsla azonban pontosan bejárt ezután is a
                  hivatalba. Estig odakünn ődöngött a folyosón és elment pontosan azon az uton,
                  amelyen gazdája járt. Hol tanyázott éjjel, hol táplálkozott, senki sem tudta. Csak
                  a bundája lett mindig bolyhosabb, kuszáltabb. De a hivatalos órát sohasem
                  mulasztotta el. A hajduk néhányszor elkergették, de Johanna mindig visszajött.
                  Lesoványodva, lomposan, betegen üldögélt az irnoki szoba előtt és ha az ajtó
                  megnyilt, fáradt szemével alázatosan hunyoritott. Nyilván Hubalai János bizta meg,
                  hogy helyettesitse őt a megyénél, amit pontosan meg is tett az öreg vizsla...
            </p>
			</div>
			<div type="chapter">
				<head>
               A SZURDOKI SZÉLKAKAS.
            </head>
				<p>
               Lehet, hogy sokan csodálkoznak: Szurdokon is volt szélkakas? Minek
                  volt Szurdokon szélkakas, ami csak az előkelő paloták ormára való, hol büszkén és
                  gőgösen forgatja szárnyait s csikorog a régiségtől? A mai épitőmesterek már nem
                  szeretik ugy a szélkakast, mint a régiek. Hajdanában szélkakas nélkül nem is
                  lehetett házépitést elképzelni. A ház előkelőségét a szélkakas dokumentálta. A
                  régi háztetőkön nem sóhajtozhatott az alattomos szél. A kakas mindjárt észrevette
                  és hirül adta gazdájának: milyen szél fuj? A régiek a szélkakas állásából
                  jövendöltek esőt, zivatart, időváltozást. A szél ma alattomoskodhatik, senki sem
                  figyel rá. Mintha az időjárás már nem érdekelné az embereket.
            </p>
				<p>
               A szurdokiak hajdanában büszkék voltak a szélkakasukra. Igaz, hogy
                  nem egészen az övék volt, a Szakáll-kurián csikorgott a vén szárnyas, de hát
                  ketrecbe még Szakáll sem zárhatta. A lapos fedelü régi házat benőtte a moha. A
                  zsindelytetőn a szélkakas talált volna kapargálni valót, ha egyszer kedve
                  kerekedett volna leröppenni magas polcáról. De nem volt kedve. Büszkén és mereven
                  nézett a dombvidék felé, - hisz itt többnyire nyugati szél fujt. A Hármas-tónál a
                  nád között lakott a szél, itt huzódott meg fáradtságában, pihenésében. A szélkakas
                  jól látta őt ébredni. Elindult a langyos, nedves nyugati szél, a csókafészkek
                  hintázni kezdtek a száraz jegenyéken és a szélkakas a dombok felé fordult. Odabenn
                  a házban pedig fölsóhajtott egy öreg ember:
            </p>
				<p>
               - Megint fú a szél!
            </p>
				<p>
               A szélkakas hallotta az öreg ember sóhajtását, de nem csodálkozott
                  rajta. Hisz már harminc esztendő óta hallgatta. Harminc esztendő óta szeles időben
                  fájlalta Szakáll Mihály derekát és csontjait. A szélkakas bizonyára nem haragudott
                  a zsörtölődő öregre, mint az emberek, akik azt mondták neki:
            </p>
				<p>
               - Mit panaszkodik az ilyen ember, akinek még felesége sincs?
            </p>
				<p>
               Az már igaz, hogy nem volt felesége. De elöregedett Szakáll Mihály
                  feleség nélkül is. Összeszáradt, mint a vackor. Lehet, hogy fiatalságában helyre
                  legény volt, de vén korában még az öreg emberek is fitymálva legyintettek
                  felé:
            </p>
				<p>
               - Ezzel is elbánt az idő!
            </p>
				<p>
               Elbánt bizony. A kis farkasbunda évszámra nem került le a nyakából,
                  még forró nyárban is csak vonakodva tette le egy-egy órácskára. S mig a
                  napsugárban vánnyadt kis kezét aggodalmasan dörzsölgette, igy kérdezte öreg
                  szolgáját:
            </p>
				<p>
               - Te, Karcsi, te, nem érzel valami időváltozást? Nekem mintha
                  bizseregne a balvállam...
            </p>
				<p>
               A fehérhaju Karcsi, miután gazdája betegségét a hosszu esztendők
                  alatt alaposan tanulmányozta, összeráncolta homlokát és kérdő pillantást vetett a
                  háztetőre, a szélkakasra:
            </p>
				<p>
               - Ugy látszik, igaza van a tekintetes urnak, mégis lesz
                  valami...
            </p>
				<p>
               Szakáll Mihály ilyenkor fölvette a kis bundát és amig a napsugár
                  tovább ragyogott az udvar fölött, ravaszkás mosollyal nézett a fényben uszó táj
                  felé:
            </p>
				<p>
               - Engem be nem csapsz, napocska. Öreg legény vagyok már én.
            </p>
				<p>
               Az már igaz: öreg legény volt, bár felesége nem volt. De néha még a
                  közmondásnak sincs igaza. A házasemberek is megvénülnek rettentő módon, de ha
                  legény elkezd vénülni, az ellen nincs orvosság. Az agglegény tud csak igazán
                  megvénülni. Az öreg férjeket még csak talpraállitja, kivasalja egy-egy házi
                  borulat, vagy a zivatar után következő napfény. De ki simogassa meg a Szakáll
                  Mihály susinkává aszalódott arcát, vagy ki dömöckölje meg derekát? Nincs senki a
                  régi ház körül, csak egy öreg szolga, csak egy vén csikorgó szélkakas, kik
                  egyforma hüséggel szolgálják gazdájukat. A földek, a szép fekete kövér földek ott
                  huzódnak meg a Selyem-patak körül, de mit ér az, ha bérlő pattogtatja benne
                  ostorát ökrei után... Olyan már az a föld, mint az eladott állat. Megismeri régi
                  gazdáját, hangjára ráügyel, de mégis az uj gazdának engedelmeskedik már. A hosszu
                  istállóban nem harapja a jászolt a szilaj hátasló, a kényes kocsilovak nem
                  dobognak a hidláson és az öreges, csendes igások nem fülelnek esténkint a gazda
                  szavaira, midőn a másnapi teendőket adja ki a béreseknek. A Szakáll-kurián vendég
                  sem fordul meg évszámra. A régi pajtások meghaltak, ujak nem termettek a régiek
                  helyébe. Tor, lakodalom elmulik. Szakáll Mihályt sehová se hivják. Bár vizkereszt
                  napján minden esztendőben évődve kiált rá öreg szolgájára:
            </p>
				<p>
               - Karcsi, aztán mulasd ki magad a farsangon. Nehogy bőjtben jöjjön
                  rád a bolondja.
            </p>
				<p>
               Farsang? Olyan is van? A százesztendős kalendárium nem hazudik. A
                  kalendárium az öreg embernek a leghivebb barátja. Azt lapozgatni, olvasgatni a
                  legnagyobb mulatság. A kalendáriumban mindig van valami tudnivaló:
            </p>
				<p>
               - Ej, be korán esik husvét az idén! Hajdan bezzeg egész nyárias
                  időben volt! Emlékszel, mikor Samu elment, csaknem térdig ért a vetés. Ha az idén
                  hazajönne, még havat találna...
            </p>
				<p>
               - Hogyha hazajönne! - mormogja rá Karcsi és vágja egykedvüen a
                  dohányt. Vágja, vágja esztendőszámra, pedig az öreg urnak éppen elég naponkint egy
                  félpipával. De hát valamit csak kell csinálni!
            </p>
				<p>
               - Ha véletlenül hazajönne! - tóditja Szakáll Mihály és jódarabig nem
                  zörögnek ujjai között a kalendárium levelei. A dohányvágókés is pihen. Tán még a
                  szélkakas is leveszi tekintetét az örök dombokról és a szobába kukucskál: vajjon
                  miért e hirtelen elcsöndesedés?...
            </p>
				<p>
               Miért volna másért, mint azért a régi husvétért, amidőn Samu elment.
                  Ugyanaz a Samu az okozója annak, hogy husz esztendő óta nem volt dáridó a házban
                  és a szélkakas még csak jókedvü nevetést sem hallott a mély, nagy szobákban
                  fölcsendülni. A bérlő kezén soványkodó telivér földek Samut siratják. Az istálló
                  azért ásit üresen és a kis farkasbunda Samu miatt tesz jó szolgálatot még
                  nyáridőben is... A dohányvágó kés ujra kattogni kezd, a kalendáriumban is fordult
                  egy levél, a szélkakas pedig gyorsan tekint a dombok felé, hogy valami érdekes
                  látnivalót el ne mulasszon, de azért sokáig hallani még a sóhajtásokat, amelyek az
                  ablakfülke felől egy nagy bőrös székből hangzanak.
            </p>
				<p>
               Az a Samu senki más nem volt, mint az öreg Szakáll Mihálynak az édes
                  öccse. Olyan fiatalember nem volt három vármegyében. Nem hiába maradt nőtlen
                  Szakáll Mihály, - hogy mindig az öccsével lehessen, őt nevelhesse, ápolhassa. -
                  Samu kiváló ember lett. Szerette mindenki nagy eszéért, barátságáért, jókedvéért.
                  Bezzeg az igáslovaknak volt akkor mit hallani az öreg Szakálltól minden este.
                  Gazdálkodott az öccse helyett is. Samu dinomdánomozott, politizált, udvarolgatott.
                  Tán még követnek is megválasztották volna, ha közbe nem szorul egy nagyon szeles,
                  zivataros éjszaka, midőn az öreg Szakáll Mihály sehogy sem tudott aludni.
            </p>
				<p>
               Az az éjszaka volt ez, amely sok nagyratörő, ifju életpályát
                  beárnyékol örökre. Samu akkor a városi kaszinóban, a zöld asztal mellett
                  elveszitette minden vagyonát. („Éppen csak azt, ami az övé volt, - mondogatta
                  később nyomatékkal a bátyja. - Az enyémből egy szalmaszálat sem.”) És hiába volt
                  minden kérés, könyörgés: Samu hajóra ült és elvitorlázott a világrészből.
                  Valahonnan Braziliából irta később, hogy nemsokára gazdag emberként fog
                  visszatérni. Visszatér, visszatér... A vén szélkakas azért néz mindig a dombok
                  felé, mert talán Samunak arról kell jönni egyszer. Sok-sok esztendő repült el a
                  várakozásban...
            </p>
				<p>
               De egyszer mégis visszatért. A szél is éppen ugy fujt, mint máskor,
                  hisz’ez a vén csavargó nem igen tud sokféle melódiát, - de mégis, mintha másképp
                  fútt volna. A szélkakas gyanutlanul illegette magát a szürke dombok felé és Karcsi
                  talán éppen dohányt vágott, mikor féderes városi kocsin Samu megérkezett. A bátyja
                  mindjárt megismerte. Hisz tulajdonképpen nem változott semmit, azt a kis
                  szürkeséget, kövérséget leszámitva. A szeme ma is ugy ragyogott, mint régen, és
                  simára borotvált arcán kedves mosoly ült. A kockás bukáner-ruha, amelyet a legtöbb
                  kivándorló uti passzusként hoz az uj-világból és a kürtőkalap, nem döbbentette meg
                  az idősebbik Szakállt. Igy látta ő is a Vasárnapi Ujság régebbi évfolyamaiban a
                  yankee-ket. A kis farkasbundára még soha sem hullott annyi könnycsepp, mint azon a
                  napon.
            </p>
				<p>
               Samu bejárta a házat, a háztáját és csodálkozva faggatta a
                  bátyját:
            </p>
				<p>
               - Ugy emlékszem, hogy itt ezelőtt másképp volt.
            </p>
				<p>
               Az öreg ember könnyezve felelt:
            </p>
				<p>
               - Volt, ahogy volt, de ezentul ugy lesz, ahogy te akarod...
            </p>
				<p>
               Karcsi, a hófehér haju szolga, rettentő meghatottságában még a fejét
                  sem birta fölemelni. Csak olykor, félszemmel pislogott az idegen ur felé,
                  kettőzött buzgalommal vágta a dohányt és a könnye csurgott.
            </p>
				<p>
               - Ki az az öreg gentleman? - kérdezte Samu.
            </p>
				<p>
               Az idősebbik Szakáll a kis farkasbundában az öccse mögött topogott és
                  csodálkozva kiáltott föl:
            </p>
				<p>
               - Hát nem ismered Karcsit? - Óh, - mondá - nem ismered?... Óh, én vén
                  bolond, ugy beszélek veled, mintha tegnap mentél volna el, pedig már husz éve. Mi
                  mindennap szóltunk rólad és vártunk.
            </p>
				<p>
               Samu kezét nyujtotta Karcsinak:
            </p>
				<p>
               - Köszönöm, miszter Karcsi!
            </p>
				<p>
               De az öreg Karcsi nem értette a dolgot és nagy, könnyes csókot
                  nyomott a kisebbik gazdája kezére. Samu mosolyogva kiáltott föl:
            </p>
				<p>
               - Ah, tehát Karcsi, a mi házunk öreg niegerje! Bizony már alig
                  emlékszem rá.
            </p>
				<p>
               Este aztán, mikor egyedül maradt a két testvér, az idősebbik Szakáll
                  odaült az öccse ágya mellé, és nézte, addig nézte, mig könnybeborult két öreg
                  szeme. Samu tréfás komolysággal kiáltott föl:
            </p>
				<p>
               - Már megint sirsz, öreg! Nálunk Amerikában a gyermekek se sirnak. A
                  gentlemanhoz nem való a sirás...
            </p>
				<p>
               Szakáll Mihály letörülte a könnyeit.
            </p>
				<p>
               - Igaz, igaz - dadogta, - de én már gentlemannek is öreg volnék. Csak
                  egy vén magyar juhász kutya vagyok.
            </p>
				<p>
               Ezen még Samu is nevetett.
            </p>
				<p>
               Az éjszaka beszélgetéssel telt el. Samu elmondta, hogy mi mindent
                  próbált Amerikában, volt szegény ember, volt gazdag ember. Pénzt nem hozott haza,
                  de annál több tapasztalatot.
            </p>
				<p>
               - Tele van vállalatok tervével a fejem, - kiáltotta föl Sámuel. -
                  Értem az amerikai mintagazdálkodást, hisz farmer is voltam. De legjobban szeretnék
                  egy cipőszeg-gyárat épiteni. Ahhoz van a legnagyobb kedvem.
            </p>
				<p>
               Az idősebbik Szakáll nagyokat bólintva hallgatott. Csak néha rebegte
                  könnyei között:
            </p>
				<p>
               - Mondtam én azt mindig Karcsinak, hogy az én öcsém a legbölcsebb,
                  legkedvesebb a világon.
            </p>
				<p>
               Sámuel hajnal felé fölébredt:
            </p>
				<p>
               - Mi csikorog a háztetőn? - kérdezte nyugtalankodva.
            </p>
				<p>
               Az öreg Szakáll csodálkozva kiáltott föl:
            </p>
				<p>
               - A szélkakas! Hát már a mi öreg szélkakasunkra se emlékszel?...
            </p>
				<p>
               Sámuel dörmögve fordult a fal felé.
            </p>
				<p>
               - Majd le fogom onnan lőni, ha nem hágy aludni, - gondolta
                  magában.
            </p>
				<p>
               De a szélkakas azért csak tovább csikorgott, mivel éppen erős nyugati
                  szél fujt a tó felől.
            </p>
				<p>
               *
            </p>
				<p>
               A szélkakasok is mivelnek néha csodálatos dolgokat. Olyan tudós, vén
                  szélkakas például már volt a világon, - a nagyapám házán, - mely előre
                  megjövendölte a szelet, de repülni csak egy szélkakas tudott, a szurdoki. Ez is
                  csak akkor tanult meg, midőn két esztendő mulva kevesebb lett egy amerikai
                  mintagazdasággal a vármegyénkben. A két Szakáll a városba költözött és az
                  idősebbik, Mihály, öreges, dülöngő szarkaláb betükkel másolt kegyelemből a
                  vármegyének, mig Samu uj vállalatokon törte az eszét.
            </p>
				<p>
               Azon az éjszakán, midőn az öreg Szakáll Mihály egy kis motyóval a
                  szekér saroglyájában, szégyenkezve, titkon elhagyta a régi falusi házat, nagy
                  vihar kerekedett. És a viharban a szélkakas elröpült. Minek maradt volna magas
                  helyén, midőn már senki sem volt többé kiváncsi a nyugati szélre!
            </p>
			</div>
			<div type="chapter">
				<head>
               A ZÖLDHARISNYÁS NŐ.
            </head>
				<p>
               Mizenkei huzamosabb ideig abból tengette életét Pesten, hogy öreg
                  hölgyeknek tanácsot adott, kihallgatta apró-cseprő bajaikat, orvost szerzett,
                  apróhirdetést tett közzé cselédváltozás idején, vagy ha a kedvenc kutya elkóborolt
                  a háztól, figyelemmel kisérte a brünni lottót és a sorsjegyek számait noteszébe
                  irta, leveleket irt mesterembereknek, telefonált a gázgyárnak, az órát néha maga
                  is meg tudta javitani és legazemberezte a házmestert. Mizenkei akkoriban már
                  féllábbal nyugalomba vonult s mindig a nők körül élősködött, táncosnők után vitte
                  a tánccipőt, szinésznők öltözői előtt ólálkodott, a fővárosban még ismeretlen
                  vidéki leányokat pártfogásba vett, megrendelőket szerzett a szabónőknek, öreg
                  főpincérekkel titokban tegeződött, segitett eladni a tavalyi fácánt és szemet
                  hunyt, ha vendégségben nagyobb összegü volt a számla. Minden virágárus leányt és
                  zongorást pártfogolt. A fiákeresek messziről köszöntek neki, ha társaságban volt.
                  Nyári éjjel, hajnal felé az Andrássy-uton üldögélt egy padon és a liget
                  mulatóhelyeiről hazatérő nőket kikérdezte a mulató férfiakról, elfogyasztott
                  italokról, szerelmeikről, mindent szeretett tudni, ami az éjszakai életre
                  vonatkozott, olykor utonálló módjára, sétapálcával a fiáker lovai elé állott, ha
                  odabent a kocsiban pénzes ismerősét felfedezte. Különösen szerette lesni a rác
                  milliomost, ha kémei hirüladták jelenlétét a fővárosban. Mizenkei ilyenkor teljes
                  biztonsággal nézte meg óráját az Andrássy-uti padon és a liget felett mutatkozó
                  tündöklő hajnali felhők alatt csupán a rác pejlovait várta. A rác hajnalban már
                  részeg volt és szótlanul engedelmeskedett Mizenkei parancsának. Kivette tárcáját
                  és átnyujtotta a kölcsönt. Mizenkei meglehetős izgatottsággal tette el a pénzt, de
                  később nyugodt hangon rendelkezett a bérkocsissal:
            </p>
				<p>
               - Vigye haza ezt a sertést!
            </p>
				<p>
               Azonkivül nagyon szeretett alvó ismerősei zsebében kutatni, ha azok a
                  mulatság hevében elszundikáltak, a nőknek csak azért csókolta meg a fülét, hogy
                  megpróbálja, vajjon a gyémánt-fülbevalónak milyen szerkezetü a zárja, minden uj
                  nótát tudott, bus baritonon dalolt, mindenkit megvetett, kicsufolt, rágalmazott,
                  olyan jellemtelen volt, mint egy cigányszinész Szalonikiben, olyan bölcs volt,
                  mint egy vén remete, aki fagyökéren él az erdőben és olyan szerelmes volt, mint
                  egy borbélylegény, vagy egy költő. Télen kártyaasztalok körül ólálkodott, családi
                  titkokat kifürkészett, hamis játékosokat zsarolt, a hitelezőivel késre ment, a
                  szabója a testi erő fensőbbségénél fogva varrt uj ruhát, a beteges kávést
                  megfenyegette, hogy elcsábittatja kivánatos feleségét, éjjelente a házak fala
                  mellett csendesen ballagott hazafelé, - sohasem tudta senki, hol lakik - és arra
                  gondolt, hogy reggelre öngyilkos lesz. Azonban éppen ugy megvetette a halált, mint
                  az életet. Szerette a hüvös szobát, ahol pőrére vetkőzve lehet cigarettázni nyári
                  délután, szerette azokat az embereket, akiket nem ismert, kik nappal élnek és
                  dolgoznak családért, becsületért, tisztességért, szerette azokat a nőket, akikről
                  mi rosszat sem mondhatott és a harmadévi divatban és ócska cipőben jártak,
                  gyermekeket neveltek és rongyos pongyolában ültek odahaza. Minden éjjel torkig
                  itta magát a barátai jóvoltából a legfinomabb italokkal, holott undorodott a
                  francia pezsgőtől, könnyü kerti bort szeretett volna inni szolyvai vizzel és csak
                  néhány pohárkával, falusi ház csendes verandáján. Ha olykor pénzhez jutott,
                  lakóhelyétől messzi eső józsefvárosi korcsmákban ment, ahol azt szerette, ha
                  rendes embernek vélik, aki a maga három decije után éjfél előtt lefekszik.
                  Bőségesen politizált a polgárokkal, a kucséberrel játszott, olcsó szivart szivott
                  és a városi épitkezést megvitatta; sajnos, ezek a majálisok mind ritkábbak lettek
                  a Mizenkei életében, mind több időt kellett töltenie az éjjeli mulatóhelyek
                  környékén, hogy a nehéz viszonyok között megélhessen. Reggel szeretett volna
                  borotválkozni és csak vasárnapokon, mint a falusi emberek és minden este
                  borbélyhoz kellett mennie! A cigányzenét már annyira utálta, hogy önmagára
                  haragudott a zenészek játéka miatt. Ötven éves volt és magas sarku félcipőt
                  hordott, festette a bajszát, a haját, fényesitette a körmét, drága cigarettát
                  szivott, holott szinte fizikai fájdalmat okozott neki a kölni viz szaga.
            </p>
				<p>
               A mulatóhely virágárus asszonya, a hervadt kaméliához hasonlatos
                  Diana, egy hajnalon, - mig az elrobogó kocsik zörgését hallgatták az elárvult
                  táncteremben - igy szólt Mizenkeihez:
            </p>
				<p>
               - Józsi bácsi, jöjjön el holnap délután hozzám, maga okos ember és
                  tanácsára volna szükségem.
            </p>
				<p>
               Diana fekete selyem háziruhában és megilletődve fogadta a vendéget,
                  aki ekkoráig csupán futó szerelem céljából jelent meg a lányos házaknál. Diana
                  szobája polgári egyszerüséggel volt butorozva, az ágy felett az Anya képe, a falon
                  szenteltviztartó, benne a virágvasárnapról itt maradt faág, sárga vidéki
                  fotografiákról nézegettek alá furcsa emberek, ódivatu asszonyok a himzett
                  teritővel bevont divány felől, zöld kalitjában olykor kendermagot ropogtatott egy
                  néma kis madár és midőn Diana a ruhaszekrényt kinyitotta, hogy onnan leveleket
                  vegyen elő, falusi illat áramlott a fiókokból.
            </p>
				<p>
               (Még egy öreg, feketére szivott tajtékpipát fedezett fel Mizenkei,
                  amilyennek társaságában falusi emberek néha hosszu életet töltenek. „Az apámé
                  volt, egyetlen emlékem”, - mondta Diana és kivette a pipát Mizenkei kezéből.)
            </p>
				<p>
               - Tehát miről van szó? - kérdezte Mizenkei, letelepedve egy magashátu
                  székbe. - Tudod, hogy nem szeretek mindenféle ringy-rongy női dolgokért felkelni
                  nappal!
            </p>
				<p>
               Diana megindultan helyeselt:
            </p>
				<p>
               - Hisz éppen azért fordultam Józsi bácsihoz. Tudom, hogy komoly
                  ember. A hugom, a tanitónő, férjhez fog menni.
            </p>
				<p>
               Mizenkei, mint a legtöbb nyugodt ember, pár pillanatig nem szólt egy
                  hangot sem. A tanitónő volt az a bizonyos, aki körülbelül tiz esztendő óta
                  elfoglalta azt a helyet Mizenkei szivében, ahol az a kamarácska van, amely az
                  akasztott gyilkosoknál is érintetlen és szent hely maradt. Ez a kis kamara
                  körülbelül a világrajövetel alkalmával képződik az emberi szivben és talán csak
                  azért van, hogy a halál órájában, a haldoklás fáradt perceiben vigaszt,
                  megnyugvást, a gondolatoknak erdei tisztását nyujtsa a bucsuzónak. Mizenkei olykor
                  - télen, midőn későn világosodik - a nagy havazásban messziről követte a
                  tanitónőt, midőn az iskolába ment. Egyszer szerencséje volt: lesegithette az
                  omnibuszról. S ekkor zöld harisnya volt a tanitónő lábán. Mizenkei szivében ettől
                  a reggeltől fogva örökké zöld harisnyában járt a tanitónő. A harisnya olykor
                  világoszöld volt, mint a mély erdőben futó patak, máskor sötétzöld, mint a rétek
                  alkonyati szélben. Formás, üde, bizonyosan nagyon tiszta lábra simult a harisnya.
                  Ah, ha egyszer megcsókolhatta volna Mizenkei a szorgalmas kis kezet, amely
                  bizonyára szép, kerek betüket vetett a fekete táblára annyi fizetésért, amennyiért
                  egy részeg táncosnőnek virágot szoktak venni, hogy az nevetve kidobja a kocsi
                  ablakán, hazafelé menet. Talán a zöldharisnyás nő volt az oka, hogy Mizenkei
                  rendes, derék ember szeretett volna lenni. Egy kis, szegény tanitónő olcsó
                  harisnyája gyakran szinte könnyekre fakasztotta a vén betyárt, különösen, ha
                  valamely bünt követett el ismét... Kár, hogy soha nem beszélt bővebben a
                  tanitónővel!
            </p>
				<p>
               - Nos, itt van a vőlegény arcképe, itt vannak levelei - szólott
                  Diana. - Én tudom, hogy Józsi bácsi sohasem adná beleegyezését, hogy Margaréta
                  rossz házasságot kössön.
            </p>
				<p>
               Mizenkei még mindig némán csóválta a fejét. Istenem, legutoljára, -
                  egy évvel ezelőtt - olyan volt, mint egy kis fecske, mikor az omnibuszon látta.
                  Fekete fátyolka az arcán és olcsó keztyü a kezén. A cipője bizony nem volt a
                  legfinomabb és fekete szoknyája kissé fényes, mert gyakran ül a katedrán. Mily jó
                  volna gyermeknek lenni és a padsorban helyet foglalni!
            </p>
				<p>
               Később az ablakhoz ment Mizenkei, nem szerette, hogy Diana oly
                  állhatatosan függeszti arcára tekintetét. Feketekeretes szemüveget vett elő és
                  figyelmesen, meggondolva olvasta a postatiszt leveleit. Midőn az utolsó levelet
                  visszatette a boritékba, komolyan, meggyőződéssel bólintott:
            </p>
				<p>
               - Ugy vélem, a postás rendes ember.
            </p>
				<p>
               - Tehát hozzáadhatjuk Margarétát? - kérdezte még mindig kétségeskedve
                  Diana.
            </p>
				<p>
               - Inkább, mint valami szinészhez, vagy zongoráshoz - felelt
                  méltatlankodva Mizenkei.
            </p>
				<p>
               Diana mindkét kezével megfogta Mizenkei kezét:
            </p>
				<p>
               - Köszönöm, Józsi bácsi. Mi, a családunk, a barátnőim és a komolyabb
                  nők éjszaka mind tudtuk, hogy Józsi bácsi érdeklődik a hugom iránt. (Mizenkei
                  legyintett.) Elhatároztuk, hogy megkérdezzük, beleegyezését kérjük a
                  házassághoz.
            </p>
				<p>
               - Csak adjátok a postáshoz. Ugy látom, derék fiu - szólt lemondással
                  Mizenkei.
            </p>
				<p>
               És ettől az eseménytől kezdve Mizenkei Józsefnek erősen megnövekedett
                  a tekintélye azon nők körében, akik bár éjjeli foglalkozást üznek, erkölcseikben
                  tisztességesek. A virágárus asszonyok, a nők, akiknél a táncosnők kvártélyban
                  laknak, a szabónők, akik a ruhákat varrják, sőt maguk a mulatóhelyek gazdái
                  bizonyos részvéttel nézték a vértanu Mizenkeit. Ezentúl mindig megkérdezték
                  véleményét a fontosabb dolgok felől, tanácsait örömmel fogadták. Mintha egyetlen
                  tettével, lemondásával a zöldharisnyás nőről, megvezekelt volna élete minden
                  büneért.
            </p>
			</div>
			<div type="chapter">
				<head>
               A MADRIDI DAL.
            </head>
				<p>
               Egyszer egy felvidéki városba érkeztem, a tornyokban szinte
                  versenyezve szólottak a harangok, az utcákon jószagu falombokból és virágokból
                  oltárok voltak emelve, tömjénfüst és rozmaringillat szálldosott a levegőben, mezei
                  virágok, hosszuszáru füvek és frissen vágott galyak a mezők és rétek szagát hozták
                  a városba. Csupán egyetlen helyen üté meg egyéb szag az utazó orrát. Egy nagyon
                  régi földszintes bolthajtásos ház állott egy utcában és pléhből vert sörös poharat
                  nyujtott előre a kéz a kapu alatt. Egyéb korcsmajelvény hiányzott is a házról.
                  Délután tehát itt megtelepedtem, miután szinte elfáradtam a harangzugásban, a
                  pirosruhás ministránsfiuk énekében, a papok fehér ruhájának látásában és az
                  utcákon emelt oltárokhoz vándorló tömeg zümmögésében. A férfiak fedetlen feje
                  felett, mint az árnyék szállott a gyertyák és a tömjének füstje, nagy céhzászlókat
                  cipeltek lassu méltósággal, mintha valamely eleven, élő személyiséget vinnének
                  zökkenés és fáradság nélkül, a fiatal nők fejét fehér virágok ékesitették és
                  szinte látható volt buzgó imádságuk, amint szájukat elhagyta és haloványkék
                  buborék alakjában röppent felfelé a napfényes levegőben. Valahol állandóan szólt
                  az öreg orgona, mint egy végtelen sip bugása a távolban és láthatatlan kis hegedük
                  játszottak cincogó nótákat, amint a virág- és kalászszagu menet egyik utcából a
                  másikba fordult. A hegyen olykor elpukkant a mozsár és ilyenkor mindenki a
                  lőporfüstöt és felvillanó tüzet nézte, ünnep volt a városban.
            </p>
				<p>
               A régi kis serházban azonban oly csendesség honolt, mintha egy másik
                  városba valók volnának a fekete tornyok, aluszékony barna bástyák és visszhangos
                  fedett hidak, amelyekben ugy kopogott a lépés, mintha az út innen a másvilágra
                  vezetne, a gyöngén beszürődő világosságban régi rendek és főurak életnagyságu,
                  fábafestett képei őrködtek a hid belsejében, egy pirosbajuszu király a hid közepén
                  egy kalácsképü és hosszuorru asszonyságot térdepeltet a lábainál. Egy bocskoros
                  öreg ember lóháton ment végig a hidon. A messziségben a fekete tornyok harangjai
                  ugy viaskodtak egymással a magosságban, mintha fehér sólymok harcolnának a
                  ragyogó, felhőzetlen égboltozat alatt.
            </p>
				<p>
               A gazda talán a zászlót vitte valamerre, huzamos ideig üldögéltem a
                  kutszerü, nyirkos udvarban, bádoggal fedett asztal mellett, a szomszéd ház
                  salétromos falán egy fehér függönnyel fedett ablakocska volt, amelyről később
                  megtudtam, hogy a városi nők leshelye, ahonnan férjeiket, vagy vőlegényeiket a
                  serházban való mulatozás alatt figyelni szokták. Egy mellbeteg varrónő lakott az
                  ablak mögött és szegény bizonyára sokat hervadt azért, hogy a nők ugy szeretik a
                  férfiakat, hogy a korcsmába is utánuk mennek. Később régi polgárőrségbeli
                  fegyvereket vettem szemügyre a falon, egy szürke egér szaladt keresztül a szobán
                  és ezután nemsokára kinyilott egy ajtó és egy fiatal nő hangja szinte forrásviz és
                  az erdei gyöngyvirág illatával szállott fel a régi söröshordók, korhadt dongák és
                  kimustrált, vén borospalackok levegőjében.
            </p>
				<p>
               - Mit parancsol az uraság?
            </p>
				<p>
               Üde, gyermeteg, és mégis öntudatos leányka állott a küszöbön. Az
                  egyik félcipőcskéjén nemsokára kibomlik a csokor, ha idejében meg nem köti a
                  szalagot. A balkezén kékköves, nefelejts-alaku gyürücske volt és az álla alatt
                  biborszinü nyakkendő. A fehér zubbonyka, bizonyára nem először volt mosásban, oly
                  üde volt, mint egy tavaszi vasárnap reggel és a rövid kockás szoknyácska alatt
                  gyöngéden domborodó lábak mutatkoztak. A haja borzas volt és barna szálak között
                  szinte a napsugár érzett, amelyet az ünnepi városból hozott a sötét
                  korcsmahelyiségbe. Az arcán három vagy négy szeplőcske, mint egy drága kis meleg
                  fészek a gyöngéden meghajoló orr szomszédságában, hogy a magányos utazó nyomban
                  arra gondoljon, hogy mily jó volna két vérmes ajkát az orr tövébe, a szeplőcskék
                  felé helyezni.
            </p>
				<p>
               A kisasszony sörrel kinált és biztatásomra bevallotta, hogy Margotnak
                  hivják.
            </p>
				<p>
               - Nem Margitnak, sem Margarétának - mondta meglehetős komolysággal -
                  hanem Margotnak, mint a nagymamámat.
            </p>
				<p>
               Bizonyára ilyenek voltak azok a korcsmároslányok, akik miatt egykor a
                  középkori kereskedő utazását megszakitva hetekig ődöngött a városban. Ez a
                  felvidéki város az északi nagy országut mentén fekszik és könnyen lehetséges, hogy
                  három-négyszáz esztendő előtt már itt járt Margot a régi serházban és ugyancsak
                  helyemen üldögéltem én. Mintha egy messzi századokba elröppent, eltünt jelenet
                  térne vissza, mint egy csomó köd, amely egykor a régi ház kéményéről elszökött és
                  hosszu ideig a felhők felett bolyongott, mig egyszer a szél ujra visszahajtotta a
                  tetőre és a szobába ereszkedett.
            </p>
				<p>
               Igen, én itt ültem már valaha, valamikor... És ha figyelmesen a
                  lábomra pillantok, nagy, országjáró zsoldos-csizmákat találhatok ott, a mellemen
                  fehér csipkenyakkendő fodra és a süvegem mellett bizonyára kékcsóka szárnya.
            </p>
				<p>
               A Margot kis félcipői helyett is csakhamar papucsok keletkeznek és
                  eddig semmitmondó barna szemében, kis, nyakba való keresztek, rózsafüzérek és a
                  kehely felett repkedő szent-ostya képe tükröződik, mint a középkori nők
                  tekintetében mindig a gyóntatóatyára vetett pillantást vélem látni.
            </p>
				<p>
               Én messziről jövök, a harmincéves háboruból tán, bizonyára egy mély
                  kardvágás is valahol az arcomon.
            </p>
				<p>
               A korcsmárosleány e percig elandalodva, merengve és kezére hajtott
                  fejjel hallgatta a meséimet a messzi idegen városokról és csodákról. Akkor
                  hirtelen meghaltunk mind a ketten és most, háromszáz esztendő mulva, ugyanazon a
                  helyen ujra felébredtünk. Hogy is volt az utolsó mondat, amely elhangzott:
            </p>
				<p>
               - Kölnben a dóm olyan magos, hogy ádventben erre jönnek le az
                  angyalok az égből.
            </p>
				<p>
               Az elgondolkozó leány szeme értelmesen csillan, mint a folyó tükrén a
                  hirtelen támadó és elmuló fényfolt. Mintha elfáradt volna az egyik karja a feje
                  tartásában és most változtatva helyzetén, a balkarját és tenyerét helyezé alá, igy
                  szólal meg:
            </p>
				<p>
               - A mult héten járt itt egy lengyel kereskedő, Madridból jött.
            </p>
				<p>
               - Szép város, voltam benne - felelek. - Az ottani királynak igen jó
                  aranypénzei vannak. Valami várat kellett elfoglalni. S egy feketeszemü asszony egy
                  dalra tanitott egy estve. Sajnos a dalt már elfelejtettem, különben elfujnám
                  neked, te gyönyörüség.
            </p>
				<p>
               A leány dorombolt.
            </p>
				<p>
               - És az asszonyt, ugy-e, nem felejtetted el? Az asszonyokat nem
                  szokás elfelejteni.
            </p>
				<p>
               - Dehogy is nem! - kiáltottam és nagyot huztam a kancsóból. - Előbb
                  felejtődik el az asszony, azután a dal. Nem tart az olyan sokáig, hogy lyukat
                  érzünk a bivalybőr alatt, mintha elveszitettünk volna valamit, egy gombot, vagy
                  egy ereklyét, amely a pestistől megvéd. Csak egy darabig hajtom le a fejem és
                  érzem a madridi éjnek vadalmavirág illatát. Egy-egy pillanatra felbukkan az erkély
                  és az ablak, éjjeli párbajok kardcsörgése és az asszony meleg lehelete, mint
                  messziről jött jó szél, elhuzódik a fülem mellett, mint hadjáratban, éjjeli
                  lovagláskor elalszom a nyeregben és egy zökkenéskor álmosan körülnézek az elvonuló
                  tájon. Itt-ott egy templomtornyot látok, amelynek ivei alatt örök hűséget esküdtem
                  ennek, vagy amannak. Amott egy sötét bástya, ahol raboskodtam hamis pénz verésért.
                  Itt egy kopár rét: csata volt és a vérem folyt. Miért is felejtettem el a madridi
                  asszonyt és dalát, amint átkeltünk a spanyol határon? Mert azt gondoltam, hogy
                  azóta uj hadak jöttek a fővárosba és ő egy másik katonát hivott erkélye alá...
                  Mindent el lehet felejteni, gyönyörüségem, csak azt a nőt nem, aki nem lett a
                  miénk.
            </p>
				<p>
               - Milyen furcsák a férfiak. Én nem tudom elfelejteni a kereskedőt,
                  aki nálunk járt. Vöröses-barna szakálla volt, hosszu, hullámos haja és kék szeme,
                  mintha üvegből lett volna. Tömérdek drága selyem és arannyal szőtt brokát volt a
                  kocsiján, - szólt a hölgy és olyan könnyedén sóhajtott, mint a magányos madár
                  egyet füttyent az erdőben.
            </p>
				<p>
               - De téged igazán szeretlek és soha el nem felejtelek, - mondtam és
                  felemelkedtem helyemről.
            </p>
				<p>
               (Furcsa volt, hogy nem zörgött a sarkantyum és a nehéznek látszó
                  csizmát sem éreztem.)
            </p>
				<p>
               A leány felemelte szentséges két szemét.
            </p>
				<p>
               - Soha? - kérdezte.
            </p>
				<p>
               A szivemre hajtotta a fejét.
            </p>
				<p>
               - Dobog - mondta csöndes örvendezéssel.
            </p>
				<p>
               Ezután nemsokára hazajött a régi sörház öreg gazdája, a leány
                  kisurrant a szobából és a tagbaszakadt öreg ember vastag krétával irta össze a
                  számokat. Tovább utaztam a felvidéki városkából, amely szinte halálra fáradt az
                  ünnepnapon. Éjjel egy vasuti kocsiban, egyedül, messzire, hirtelen hangosan
                  mondtam:
            </p>
				<p>
               - Margot.
            </p>
			</div>
			<div type="chapter">
				<head>
               BLANKA.
            </head>
				<p>
               Kis nefelejtsek voltak a szoknyáján, koszorucskák, mintha valamely
                  régi imakönyv lapjai közül vették volna a mintát és a félcipője szalagokkal volt a
                  bokájához erősitve, mint azokon a lábakon, amelyek képzeletünkben a tánczenét
                  követik, midőn estefelé régi keringőt játszik valaki a zongorán és kis velencei
                  tükre volt, amelyben mindig csodálkozva nézte hervadt, liliomszinü arcát és
                  melankólikus sötét szemét, amely egyszerüen, őszintén, hazugságok nélkül, szinte
                  reménytelenül nézett Nagybotos Violára, mint a költemények, amelyeket falusi
                  magányában irogat az egykori testőr a császárnéhoz. Természetesen oly finom volt,
                  mint ó-csipkével diszitett legyezője és a térde alatt halovány rózsaszinü csokor
                  fogta fehér harisnyáját, amelyet Nagybotosnak egyszer alkalma volt látni, - kis
                  csermelyt ugrottak sétálás közben - a nyakán a hajzat oly szeliden simult kontya
                  alá, mint a szent nők képein látható. Talán félig-meddig szőke volt, mint a sokat
                  szenvedett férfiak képzeletében az egyetlen és ismeretlen női ideál jelentkezik,
                  enyhén, elmosódottan, alig tapintható alakban, csupán elgondolásban a testiesség,
                  inkább az áhitott, drága női hang, szin és lélek formájában, mint szerelmi
                  csalódás után, félálomban, olykor egyet sóhajtva és a párnát átölelve képzelik a
                  férfiak azokat a nőket, akik nem csalták volna meg őket... Blankának hivták és már
                  harminc esztendős volt.
            </p>
				<p>
               Mintha egy félig rombadőlt ház toronyablakában üldögélt volna, a
                  sokat próbált falakat enyhén födi be a repkény, mint az elhagyott sirokat a
                  borongó emlékezés, a vár alatt csillogó és rongyos lovagcsapat vonul el, talán
                  éppen a szentföldről jönnek a daliák és a fájószivü férfiak meg-megállnak a
                  toronyablak alatt, hogy az álombeli nő kárpótolja és megvigasztalja őket azokért a
                  nőkért, akik hosszu utazásuk alatt kést vertek a szivükbe, miután az éjszaka
                  mámora és a szerelem elmulott; kondor feketékért, mély szemü barnákért és fehér
                  nyakuakért, akiknek kövérkés álla alatt a megvillanó test szinte bolonddá teszi az
                  élőfát is.
            </p>
				<p>
               Blanka abban az időben, mikor történetünk játszik, csaknem azért
                  lakott a fővárosban, hogy meggyógyitsa azokat a férfiakat, akik elégett agyvelő,
                  szétmarcangolt sziv, kéz és láb nélkül, majdnem a földön csuszva, mint a vásárbeli
                  nyomorékok, más nők által az öngyilkosságig hajszolva, álom és remény nélkül
                  csavarogtak Pesten, akik komolyan vették az esküt a kápolnában, vagy a magány édes
                  illatárában, a drága csókot, a kábitó bünt és estvéli sétát a nyársfasorban, midőn
                  a nők ugy tapadnak a férfivállhoz, mint a fecskefészek nősténye himjéhez.
            </p>
				<p>
               Nagybotos, miután hosszu éjjeleken át nem tett egyebet, mint töltött
                  bort, pisztolyt és bánatot, csaknem siránkozva fordult be Blanka házába.
            </p>
				<p>
               - Végeredményesen: mindig csak magát szerettem, fejedelemnő - mondta,
                  miután jószagu kis cipőikkel homlokon rugták a nők.
            </p>
				<p>
               Blanka ezidőtájt a Szilvafa cimü teázóhelyiség igazgatónője volt. A
                  falakat vastag szőnyegek boritották, életunt zenészek halkan Schubert-dalokat
                  hegedültek és orosz szamovárban főzték a teát néhány belvárosi öregur részére,
                  akik álmatlanságuk miatt a helyiséget felkeresték. Néhány régi, félig-meddig
                  nyugalomba vonult hölgyismerős üldögélt a szalonban, akik az öreg grófokat még
                  fiatal korukból ismerték, mintha egy családhoz tartozók volnának valamennyien. A
                  pincér, aki felszolgált, egykor népdalénekes volt a Flóra-teremben és
                  közkedveltségnek örvendett a maga idejében a hölgyek körében, a kapuban egy
                  nyugalmazott fiákeres teljesitette a portási teendőket, miután a lovai a rossz
                  gazdasági viszonyok folytán felfordultak és midőn az óra éjfélt ütött, az öregurak
                  felkeltek helyükről, a hölgyek félretették kézimunkáikat, Hrabecsné, a kómika
                  beszüntette elbeszéléseit, amelyekkel az öregurak fiatal élményeiről
                  ezeregyéjszakai kedvvel mesélt esténként a Szilvafában és Hrabecset, a jégszürke
                  karmestert, a Kis cica cimü operett egykor ünnepelt szerzőjét leszólitotta a
                  pódiumról. Az öreg grófok kocsijaikhoz totyogtak és a Belváros szük utcáin
                  eltünedeztek a kocsilámpák. Blanka csikos kendőt vett a vállára, az üzleti könyvet
                  a fiókba zárta és meleg, doromboló hangon fordult Nagybotoshoz.
            </p>
				<p>
               - Nos, miért akar ismét véget vetni életének, kedves barátom?
            </p>
				<p>
               Nagybotos nem igen szokott igazat mondani a nőknek, - óvakodott
                  mindig, hogy a gondolatait elárulja - Blanka azonban régi szerelme volt. Tizenöt
                  éve reménytelenül, bánatosan, végzetszerüen szerette Nagybotost, mint aki valamely
                  gyógyithatatlan testi hibával jött a világra, amely fogyatkozását lassan
                  megszokja, mint a félszemüek a bajt. Nagybotos körülbelül bizonyos volt arról,
                  hogy Blanka lefekvés előtt mindig érte imádkozik és nappal futó sóhaj hagyja el
                  ajkait, mint a lehelet párája eloszlik az ablaküvegről. Talán még egy éjjeli
                  zenészhez is férjhez ment volna, ha Nagybotos ezt parancsolja.
            </p>
				<p>
               - Megint azt gondolja magában egy nő, hogy én vagyok az ismeretlen
                  pesti hulla, akit a tiszamenti faluban a folyóból a hatóságok kifogtak. Talán már
                  idegeskedik is, hogy még életben vagyok, - felelt Nagybotos és megsimogatta a
                  kendőt Blanka vállán.
            </p>
				<p>
               - Mit tett? Megcsalt?
            </p>
				<p>
               Nagybotos, mint töredelmes bünös, csaknem elszólta magát:
            </p>
				<p>
               - Azt hiszem, hogy most már minden rendben lesz. Van egy nő, aki
                  felejthetetlenül szeret és boldogit... Hallgassa csak: azt mondta, hogy már
                  éjjel-nappal rám gondol. Milyen finom volt a keze, a nyaka, a lába; ha akarta,
                  sirtam, ha akarta, nevettem. Olyanokat cselekedtem, mint egy jogász. Éjjelizenéket
                  rendeztem az ablaka alatt.
            </p>
				<p>
               Blanka a nefelejts-koszorucskákat simogatta a szoknyáján.
            </p>
				<p>
               - Szegény barátom, hányszor tanitottam, hogy a nőknek nagyobb
                  szükségük van a férfiak szerelmére, mint megforditva. Minden nőnek kezet kellene
                  csókolni, ha egy férfi arra érdemesiti, hogy megszólitja. Tudja maga, hogy mily
                  hitványak a nők? Kihallgatás nélkül ki lehet végezni minden nőt, aki harmincadik
                  évét betöltötte. Annyit vétkezett ez idő alatt a férfiak ellen.
            </p>
				<p>
               Nagybotos jóizüen bólongatott:
            </p>
				<p>
               - Maga az egyetlen derék teremtés, Blanka.
            </p>
				<p>
               A hervadt lágyan, szomoruan mosolygott:
            </p>
				<p>
               - Én nem sokat számitok, mert én körülbelül rendbejöttem az élettel.
                  Vágyaim, reményeim többé nincsenek. Mint egy vén madár, üldögélek a fa tetején és
                  csupán annak örülök, hogy mások még örülni tudnak az életnek, szerelemnek.
            </p>
				<p>
               - Tudja, mi vagyok én? Egy elhervadt menyasszonyi csokor, amelyet a
                  nagymama sirjára elvisznek az unokák. Magányos szobában porlepte tükör, az ajtót
                  senki sem nyitja ki, mert a házigazda elbujdosott. Régi asszony-arckép elhagyott
                  házban és délutánonként senki sem nézi az arcképet elmerengve, elgondolkozva. Szép
                  ódon báliruha vagyok, amely a padláson várja, amig a háznépet árverezik, aki
                  egykor viselte, a temetőbe költözött.
            </p>
				<p>
               Nagybotos a leány vállára hajtotta a fejét és odavetőleg megsimogatta
                  az arcát, mint vén hű lovat megsimogatnak.
            </p>
				<p>
               - Nagyon szerette? - kérdezte szórakozott hangon és lehunyt
                  szemmel.
            </p>
				<p>
               - Téged szeretlek - felelt sima nyelvvel Nagybotos.
            </p>
				<p>
               Blanka csendesen, bánatosan mosolygott. Amint beszélt, a szeme lassan
                  könnybelábadt:
            </p>
				<p>
               - Milyen jó nekem, hogy a nők oly hűtlenek, mint a reggeli harmatok.
                  Nyomtalanul elillannak az életekből és olyankor egy darabig rám kerül a sor. Most
                  majd nekem fogod hazudni mindazt, amit amannak mondtál volna, ha még megvolna.
                  Amig jön egy uj nő, aki bolonddá tesz.
            </p>
				<p>
               - Esküszöm - felelte Nagybotos, térdreereszkedett, az arcát a leány
                  ruhájába temette és titkon, lopva azt gondolta, hogy a másik, a hűtlen hölgy előtt
                  térdepel.
            </p>
				<p>
               Blanka ezt igen jól tudta, de azért megadással, szeliden simogatta
                  Nagybotos fejét.
            </p>
				<p>
               - Holnap, ha szép idő lesz, kirándulunk a hegyek közé. A füre ülünk,
                  sashegyi bort iszunk és régi német dalokat énekelünk, - mondta lelkesen
                  Nagybotos.
            </p>
				<p>
               - Én szebbet igérek önnek - mondta Blanka. - Házat veszünk falun,
                  nagy kertet és hüvös, mély szobákat, régi cselédeket és egy pár lovat. Soha sem
                  hagyjuk el egymást, reggel arra ébredek, hogy ön megcsókol, este megfogjuk egymás
                  kezét, ugy alszunk. A háztetőn gólya fészkel és Bundásnak hivják a házőrzőt. Ha
                  netán a hűtlen nő holnapig nem irna levelet...
            </p>
				<p>
               - Ha nem irna! Akkor meghalnék - gondolta magában Nagybotos és mig
                  Blanka kezét arcához szoritotta, szinte örömteli hangon folytatta:
            </p>
				<p>
               - Holnap vadászcsizmát varratok.
            </p>
				<p>
               Bizonyosan várja már otthon egy levél a drága kéztől, hisz Blanka
                  mondta, aki ismeri a nőket.
            </p>
				<p>
               Sokáig üldögéltek egymás mellett, hallgatagon, elgondolkozva, végül
                  Blanka felemelkedett helyéről.
            </p>
				<p>
               - Késő van - mormogta. - Tegyük el magunkat holnapra. Mondd, ugy-e
                  azt akarod, hogy beszéljek az aranymivesnével, akiért majd meghalsz?
            </p>
				<p>
               Nagybotos lehajtotta fejét.
            </p>
				<p>
               - Igen.
            </p>
				<p>
               - Majd felöltözöm cselédasszonynak és besuhanok hozzá, amikor egyedül
                  van otthon.
            </p>
			</div>
			<div type="chapter">
				<head>
               PESTEN LAKOTT EGY FUVOLÁS.
            </head>
				<p>
               Sok évvel ezelőtt lakott Pesten egy fuvolás, aki bűbájt, augusztusi
                  csillagport, érett szilvafák és októberi jánoshegyi szőlővenyigék illatát,
                  karácsonyfa szagát, husvéti tojás izét és boldogtalan költők magányos epekedését
                  fuvolázta az asszonyok fülébe. Igazi nevén Sneidernek hivták és egy budai
                  korcsmárosnak volt a fia. Ám otthon nem izlett neki a bor, sohasem volt kedve
                  fuvolázni, csak néhanapján, ha kehes lett, ment titokban haza, a padláson aludt, a
                  téli almák és a plébános körték között, a szelelőlyuknál a régi Vasárnapi Ujság
                  megsárgult köteteit forgatta, de csak az Egyveleg cimü rovat furcsaságain, cigány
                  és zsidó adomáin üdült, és a szolgáló a köténye alatt vitte hozzá az ennivalót.
                  Pesten Szénfinek nevezte magát, mint ezidőtájt szokásban volt a nevek
                  magyarositása; a hatvani utcai kávéház ablakánál ült és ha jól ment a dolga, a
                  billiárdasztalon mérkőzésre hivta fel a sánta nőszabót, aki ezidőtájt a
                  legveszedelmesebb sipista volt a belvárosban. A Flóra-termekben gróf urnak
                  nevezték és éjszakánként megkopogtatta az ablakokat a városban, ahol még
                  világosság égett. Egy halott mellett virrasztó asszony egyszer vizzel leöntötte az
                  emeletről.
            </p>
				<p>
               Voltak napok Szénfi életében, mikor megunta várni a bordópiros-szinü
                  kávéházban az orleansi herceget, - akit mindenki várt Pesten, mióta egyszer a
                  pupos markörrel itt egy billiárd-játszmát csinált, - ilyenkor elgondolkozott női
                  ismeretségein, eszébe jutott, hogy ezóta tán el is hagyták már a nők, mást
                  szeretnek, szivesen és álmodozva hajtják féloldalra a fejüket az uj hazugságok
                  hallására és másnak ajándékozták tán emlékbe a cipőjüket: Szénfi ilyenkor
                  keservesen káromkodott és fejébe nyomta nyulszőrkalapját, hogy hölgyei
                  megvizsgálására induljon.
            </p>
				<p>
               Az aranykéz-utcai ékszerészné az orgonaillatot szerette a fodrosmellü
                  ingen. Szent és jó asszony volt, mindig vállfüző volt rajta, mintha örökké a
                  fuvolást várná délutánonként s a szobaleány abban a minutumban beeresztette
                  Szénfit a szalonba. Az asztalkán kéznél volt a költeményes könyv, amelyet az
                  ábrándos fehér kezek meglepetéssel eresztenek le, midőn a szalonban a
                  kázsmir-függöny szétválik és a balláb gyorsan csuszott a jobb comb alá a kanapén,
                  amint ezidőtájt divat volna üldögélni Pesten, délután, a polgári házak
                  szalonjaiban. A formás cipőcske, mint hűséges kis kutya figyelt a szoknya himzései
                  közül és a dus, vizes fésüvel hátra és hátulról felülre fésült jószagu hajban meg
                  kellett igazitani a török ékköves hajtűt. Ez volt Estella, az aranymivesné. Mindig
                  tudott egy ábrándos költeményt, amelyet aznap olvasott; halk nevetéssel
                  kérdezősködött Szénfi ur ismeretségének köréhez tartozó többi urhölgyekről.
            </p>
				<p>
               - És barátném, Olga, aki orosz hercegnőnek képzeli magát és
                  harisnyakötőjére egy Puskin-sor van arannyal himezve?
            </p>
				<p>
               - Meghalt szegény - felelt részvétteljesen Szénfi.
            </p>
				<p>
               - Meghalt, - ismételte Estella és ballábát lassan leeresztette a
                  diványról, hogy a selyemszoknya csendesen zizegett, mint a hóesés a magányos
                  háztetők felett.
            </p>
				<p>
               - Csupán önt imádom, hölgyem. Engedje meg, hogy tovább is sétálhassak
                  az ablakai alatt, amig kegyed Morfeusz karjai között...
            </p>
				<p>
               Szénfi legyintett, nem fejezte soha sem a megkezdett mondatot, mint a
                  halálraitélt a siralomházban, akinek beszélgetésközben hirtelen eszébe jut, hogy
                  közeleg a kivégzés órája.
            </p>
				<p>
               - Ugy bánnak velem, mint egy gyermekkel, - duzzogott elmenetel
                  közben. A nyulszőr-kalapot szemére huzta, mert szeretett a nőktől szemrehányással
                  elválni, mig az aranymüvesné reménytelenül tette le a költeményes könyvet kezéből,
                  más vendéget nem várt délután, tejszines kávét hozatott fel a cukrásztól és egy
                  almát választott ki a szekrény tetejéről.
            </p>
				<p>
               Szénfi, - ha éppen módjában volt - a bérkocsist már Buda felé
                  hajszolta, ahol a jezsuita-lépcsőnél egy ódon külsejü házban (itt talán maga
                  Jósika Miklós, a régi házak finom szakértője lakott valamikor) Mária asszony ült
                  egy oltárteritő himzése mellett és a szobában olyan szag volt, mint egy
                  könyvtárban, vagy antik-kereskedő boltjában. Ő volt, az egyetlen, a legkedvesebb,
                  a legszerényebb és legönzetlenebb, Mária, aki semmi egyebet nem akart az élettől,
                  mint hetenként egyszer látni Szénfi urat, hogy elmondja neki hazugságait, - tiz
                  esztendő óta ugyanazokat. Mintha egy csillogó nagyvilági, idegen, de csábitó
                  parfümös virág, egy aranyszegélyes meghivó a követség báljára, utijegy a Párisba
                  nyargaló futárvonatra, csábos, havannaillatos, a fehér mellényzsebből csak
                  aranypénzzel fizető nagyvilág lépett volna be Szénfi urral a budai házba. Ő volt a
                  rezignált, langyos gavallér, aki midőn egyedül van, bizonyára szórakozottan fütyül
                  egy ködös románcot Griegtől; ő volt az utazóköpenyes, szomoru arcu, barkós
                  fiatalember, aki Milánó és Bologna között egy francia könyvet olvas, mig otthon,
                  hazájában hosszu léptekkel méregeti a hervadó grófkisasszony az avart... Mária
                  félretette az oltárteritőt, összekulcsolta kezét, tágranyitott szemmel nézett
                  Szénfire, mig az szokás szerint elkeseredve legyintett, a nyulszőr kalapot
                  felkapta.
            </p>
				<p>
               - Tévedés, hogy élek, - mormogta és Mária kezét hosszan megcsókolta,
                  mint a haldoklók, miután a szomszéd utcában hangzik a már elmenő lelkész lépése és
                  a ministránsfiu csengetyüje.
            </p>
				<p>
               Szénfi teli tüdővel szivta magába a téli délután napsugarát, miután a
                  sirboltszerü házból kilépett és az oroszlánfejet megsimogatta a kapun.
            </p>
				<p>
               - Itt lehettem volna temetőigazgató - gondolta magában.
            </p>
				<p>
               Mig Mária, hogy vezekeljen az iménti beszélgetésért, a ház hátulsó
                  szobáiba ment és megmosta kisgyermekei kezét és lábát.
            </p>
				<p>
               Ha még nem szállott le a budai részeken az alkonyat, Szénfi
                  felkereste M. M.-nét, aki a pontosságot szerette, holott a fuvolás rendszerint
                  napok mulva ment el a találkozóra; N. N.-nét, aki ugy kedvelte a pikáns adomákat,
                  mint valami öreg grófnő és gazdálkodó asszony létére felpofozta a kocsisait; B.
                  V.-t, aki zenélt és énekelt még akkor is, midőn Szénfi ur már régen megszökött a
                  hátsó ajtón; egy fekete kisasszonyt a Vizivárosban, aki noteszébe irta, ha Szénfi
                  ur valamit megigért, volt aztán nevetés, midőn a notesz előkerült; Mumut, aki
                  délelőtt a handlénak férje hátrahagyott nadrágjait, délután a szerkesztőknek
                  verseit eladogatta, szemtelen volt, mint egy félreismert iró hátrahagyott özvegye
                  és ha Szénfi jól megfogalmazta a levelet a miniszterelnökhöz, amelyben állami
                  segély kéretik, nem fukarkodott a csókkal és elismeréssel; majd sikerült egy
                  fiatal hölgy bizalmát megnyerni, akit szülei mindenáron férjhez akartak adni és a
                  vőlegények, jegyesek, kérők eltávolitását a fiatal hölgy kérésére Szénfi ur mindig
                  magára vállalta; a Vén Fejsze korcsmárosnéjának tanácsokat adott az üzlet
                  vezetéséről és a vendégek szekaturáját főbólintással meghallgatta; kétszer nagyon
                  megcsókolta a Kronprinz-kávéház felirónőjének száját, mielőtt Budát elhagyta
                  volna, miután Gizella hajdanában kedvese volt. Izgatottan, a hosszadalmas
                  kártyázások után következő lázzal, némi önmegvetéssel huzódott meg a bérkocsi
                  sarkában, amig az a lánchidon átgurult. De ha egy formásabb nő ment a gyalogjárón,
                  kihajolt a hintó ablakán és bolond módjára csókot dobott a hölgy lábának,
                  fátyolának, kalapjának, földig érő köpenyegének, amilyent ő viselt telente, -
                  akinek a nevét sem merte kimondani.
            </p>
				<p>
               Ez a névtelen nő Pesten lakott és minden bizonnyal szerette Szénfi
                  urat, hisz ennek az évek folyamán többször tanujelét adta. Urnő volt, finom,
                  jóhirü, divatos és a hangja, mint a gerléé. A szeme... a haja... a képe... és a
                  lába... Elsirni lehetne mindezt a Duna közepén egy szentendrei hullának, akivel
                  Szénfi ur együtt folytatja utját Mohács felé.
            </p>
				<p>
               Bár szabad bejárása lett volna a hölgyhöz, - nevezzük őt X.
                  asszonynak - Szénfi ur valóban az ablakok alatt sétált, mint a salamancai egyetem
                  hallgatói, vagy az öreg, fogatlan lovagok, akiket a játékházból egy garas nélkül
                  az utcára vetettek. Megállott a sarkon, felsóhajtott, boldogan sirt egy öreg
                  kapualjban, mert ott mindig sirni szokott, elgondolta a hölgynek, - X. asszonynak
                  - csodálatos szavait, amelyeket ez életben hozzá intézett, mint Szent Györgyhöz
                  viszi az orgonaágat a dus várurnő; elképzelte szerelmes kis kezének a tapintását,
                  amely még Schneider-féle nyakát nem karolta; - eltorzult arccal gondolt kis lába
                  nyomára a parti fövényen, a dunai kiöntések táján, furcsa nevetésére és két
                  szemére, amely kancsi csábitással, mint éjjel a királyné kincsesládájának ékszere
                  a szegény lovag előtt, mindent igért és szeretett. Az ablak felnyilott és a drága
                  kéz valóságban megjelent:
            </p>
				<p>
               - Gyere, - intett Szénfi egyetlen szerelme.
            </p>
				<p>
               A fuvolás lehajtotta fejét, száraz kortyot nyelt:
            </p>
				<p>
               - Nem - mondta. - Mert nagyon szeretlek. Mert félek tőled. Mert nem
                  birnék veled, mint Mumuval, akinek néha azt mondom, hogy felrugom. Örökké
                  szeretlek, mindig reád gondolok, te mákony fekete füstje a kalóz pipájában.
                  Elvesznék, ha egyszer megölelnél, belehalnék, ha egyszer ismét elhagynál. Félek
                  tőled és másvilágig szeretlek.
            </p>
				<p>
               X. asszony bánatosan nézett az esti órában ablakából Szénfire. Hol
                  tanulta, hol gondolta, tükre előtt hányszor próbálta a bánatos, megsértett,
                  szivszomoritó tekintetet, amellyel a fuvolásra nézett? Igazán sápadt volt az arca
                  a fájdalomtól, vagy ezt is tudta hamisitani? Igazán álmodott gyermek módjára
                  éjjelente a fuvolásról? És ha eszébe jutott Szénfi ur, valóban elgondolkozó,
                  elmerengő lett a szeme, ha egyedül volt?
            </p>
				<p>
               A fuvolás nem mert ilyen dolgokon gondolkozni, de viszont legyinteni
                  sem tudott, mint a többi nőismerősöknél. Megbabonázva, mereven állott helyén és
                  azt remélte, hogy percek multán meghal. Fuvolázni jött ide, az ablak alá és a
                  szive kétségbeesetten elszorult.
            </p>
				<p>
               Kivette a hangszert a zsebéből és térdén kettétörte.
            </p>
				<p>
               A nyulszőr kalapot komolyan a homlokába vonta és hosszu lépésekkel,
                  hátrafont kézzel ment hazafelé, hogy néhány napig a plébános-körtéket szagolgassa
                  a szülei ház padlásán.
            </p>
				<p>
               - Jaj, de szeretem, - remegett fel benne a hang, miközben a vén
                  cselédtől a gyermekei után tudakozódott és pörkölt halat rendelt vacsorára.
            </p>
				<p>
               A két karját összekulcsolta a fején, mint a szerelem
                  bolondjai...
            </p>
				<p>
               - Ha a billárdos szabó, vagy az orleansi herceg keresnének, nem
                  vagyok itthon, - szólt a régi cselédasszonyhoz.
            </p>
			</div>
		</body>
	</text>
</TEI>