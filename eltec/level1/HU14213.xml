<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU14213" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A hegység tündére</title>
				<author rend="viaf:20466121"> Beniczkyné Bajza Lenke (1839-1905) 
            </author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">56949</measure>
				<measure unit="pages">359</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A hegység tündére</title>
					<date>2015-09-11</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/14200/14213/"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Varga Tünde</name>
						<name>Mészáros Atilla</name>
					</respStmt>
					<bibl type="firstEdition">
						<title>A hegység tündére</title>
						<author>Beniczkyné Bajza Lenke</author>
						<pubPlace>Budapest</pubPlace>
						<publisher>Singer-Wolfner</publisher>
						<date>1890</date>
						<ref target="http://mek.oszk.hu/14200/14213/pdf/"/>
					</bibl>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2019-04-23"/>
			<change when="2018-10-03"/>
			<change when="2021-03-08"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ RÉSZ</head>
				<div type="chapter">
					<head>ELSŐ FEJEZET.</head>
					<p>Olaszország egy igen szegényes falujában, hol nem terem más, mint narancs,
                  czitrom, vad lencse és ibolya, november havában nagy vásárt szoktak tartani,
                  melyre összegyül a közeltávoli négy-öt helység lakossága, s megvásárolják a téli
                  gúnyákat, a messziről odaszállított élelmiszereket, mert nekik nincs egyebük
                  birkánál és halnál. Az erdőségekben barangoló állatok vadászatát idegenek bérlik,
                  s a pompás vadat elviszik messze vidékre; ők maguk, a bent szülöttek, soha, vagy
                  csak orvvadászat révén juthatnak olykor, nagy ritkán egy-egy vadhoz.</p>
					<p>Sansovinónak hivják a szegényes kis helységet. Egyedüli jövedelme a népnek az a
                  pénz, mit a narancs- és czitromból bevesznek. Február havában van a narancs- és
                  czitromszüret, s ugyanakkor el is adják a termést az oda érkezett hajósoknak.
                  Egész éven át abból fedezik aztán csekély kiadásaikat, abból szerzik be a téli
                  ruhát, mi ugyan nem sokban különbözik a nyári foszlányoktól, de hát nincs is itt
                  melegebb ruhára szükség.</p>
					<p>A milyen terméketlen és mostoha Sansovinóban a föld, éppen oly gyönyörü, bájos a
                  természet, éppen oly enyhe az éghajlat. A nap nem szünik meg melegíteni, az ég
                  mosolyogni, a myrtus virulni, az ibolya illatozni. De mind ebből azok, a kik ott
                  születtek, semmit sem vesznek észre, rájuk nézve mindez nem is lehetne másként, s
                  egy-egy jó ebédért odaadnák a természet összes szépségét.</p>
					<p>Az őszi hónapok utolsó idejében az erdők aranyvöröses színt váltanak, s a tenger
                  moraja hangosabbá lesz. Ez Sansovinóban az ősz jele. A gesztenye-erdők lehullatják
                  gyümölcseiket, a nap rövidebb lesz, a favágók kopogása hallhatóbbá válik a
                  megritkult levelű erdőkből, a hegyek erősebb visszhangot adnak, s Sansovinó népe
                  ettől az időtől, ezektől a változásoktól számítja a tél közeledtét.</p>
					<p>A távozó nyár utolsó szakasza a vásár. Ez nagy, rendkivüli esemény náluk. Ilyenkor
                  messzebb vidékről is érkeznek kereskedők hozzájuk Corsika és Kapraja szigeteiről,
                  s az együgyü nép évről-évre megbámulja őket vörös, aranynyal varrott mellényük-,
                  sárgabőr nadrágjuk- és zöld harisnyájukért. Megbámulja a velük hozott szöveteket
                  is, de venni belőle alig tud közülök valaki. Alig birnak a legszükségesebb
                  beszerzésére elegendő pénzzel, s a kereskedők semmit sem tudnak tarka-barka
                  szöveteikből értékesíteni.</p>
					<p>Az 187* év ősze rendkivül enyhe volt. A nap mintha nem birt volna meghidegülni
                  Sansovinó vidéke iránt. Sütött és tündöklött egész erejével és fényével, s a
                  novemberi vásár nem emlékeztetett arra, hogy vége a nyárnak.</p>
					<p>Az egész Sansovinó két hosszú sor szegényes házból állott, s legdíszesebb helye a
                  vásártér volt, tágas korcsmájával, melynek ajtaja fölött zöld olajág volt téve
                  keresztbe, s hosszú vasrúdon kisded fa hordó függött ki a ház eresze alól, jeléül
                  annak, hogy az ivó-teremben bort lehet kapni.</p>
					<p>E korcsma előtt volt a vásár napján összegyűlve Sansovinó lakossága, itt állottak
                  a csend és rend fentartására iderendelt karabinierik. A fabódék és sátrak már szép
                  rendben voltak felállítva a vásártéren; az asszonyok és leányok csapatosan
                  hullámzottak fel és alá a sátrak előtt, hangos beszélgetésben, s kiki szeretne
                  venni, ha - pénze volna. Élénken bámultak meg minden ujdonságot, mit a kereskedők
                  elébök tettek.</p>
					<p>Egyszerre nagy csődülés támadt a tér egyik végében, az országúton. A
                  karabinieriket figyelmessé tette a csődülés, oda siettek, s bámulva láttak egy
                  magas növésű, karcsú, hajlékony termetű, körülbelül tizennégy éves leányt, ki
                  idegenszerű arczával s hófehér bőrével feltünően különbözött a sansovinóiaktól.
                  Tartása komoly, büszke, semmit fel nem vevő volt. Szemeit szomorúan jártatta körül
                  a sokaságon, mely mohó kiváncsisággal vette körül s kérdezte kiléte felől.</p>
					<p>- Ki vagy? - kérdé tőle az egyik karabinieri.</p>
					<p>A leány fejével intett, hogy nem érti.</p>
					<p>- Honnét jössz? - kérdé a másik, megragadva az idegen kezét, melyet az dühvel
                  rántott el tőle.</p>
					<p>- Az erdőben fogtuk, - mondá előlépve egy legény, kinek öltözéke mutatá, hogy a
                  hegyek közt élő favágók közé tartozik, kik egész éven át az erdőkben laknak.</p>
					<p>- Kivel jött? - kérdé a karabinieri.</p>
					<p>- Egyedül barangolt; midőn meglátott minket, kik a vásárra siettünk, futni
                  kezdett, de hosszú, lobogó haja megakadt a bokrokban s mi elfogtuk és ide
                  hoztuk.</p>
					<p>Mind több és több ember gyülekezett a csodálatos látvány hírére és bámulatára.</p>
					<p>Az idegen leány komor, fenyegető tekintettel állt egy nagy csomó ember között,
                  hosszú fekete haja kuszáltan omlott mezítelen vállaira, s a szakadozott, durva
                  vászon szoknyára, mely testének alsó részét födte, de bársony simaságú lábait és
                  tündöklő bőrét látni engedte.</p>
					<p>- Egész állat! - mondá a tömegből egy asszony.</p>
					<p>- Beszélni sem tud - jegyzé meg egy másik.</p>
					<p>- Ugy ül ott, mintha király leánya volna, kit megsértettek.</p>
					<p>- Vigyázzunk, mert reánk ront és megharap!</p>
					<p>Ilyen megjegyzésekkel vizsgálták a leányt, ki végre megunva mindezt, tombolni
                  kezdett, s karjaival a levegőbe hadonázva, kiabált.</p>
					<p>- Miféle nyelven beszél? - kérdé egyik a másiktól.</p>
					<p>- Nem nyelv az, nem beszéd az, hanem pusztán szó! Mindig ugyanazt ismétli.</p>
					<p>- Ithaka, Ithaka! - kiabálá a leány s haragjában villámokat szóró istennőhöz
                  hasonlított.</p>
					<p>Egy öreg zsidó közeledett hozzá.</p>
					<p>- Ithaka - mondá gondolkodva. - Egy kis szigetnek a neve ez, az ioniai tengerben,
                  talán oda való, ott nevekedett s nem beszéli a mi nyelvünket.</p>
					<p>- Mit tegyünk vele? - kérdé társától a karabinieri.</p>
					<p>- Nem bocsáthatjuk vissza az erdőbe, - válaszolt a kérdett. - Kisérjük be a
                  hatósághoz.</p>
					<p>E perczben egy öreg asszony tört elő a sokaságból. Ránczos arczát, sárga
                  fejkendőjét mindenki jól ismeré. Sansovinó lakosa volt évek óta, de nem ott
                  született. Spanyolországból jött egyedül, özvegyen, szegényen. Otthon eltemetett
                  mindenkit, a kit szeretett.</p>
					<p>- Adjátok őt nekem! - kiáltá. - Nekem senkim sincs. Gyermekemmé fogadom.
                  Megtanítom beszélni... Adjátok nekem ezt a gyermeket.</p>
					<p>Az idegen leány ösztönszerűleg érzé, hogy e lényben jó indulat nyilvánul iránta, s
                  pár ugrással az anyóka mellett termett.</p>
					<p>A karabinierik tanácsot tartottak együtt, s miután kellemesebbnek és
                  kényelmesebbnek tartották Sansovinóban maradni és mulatni a vásáros néppel, az
                  öreg nő karjaiba lökték a leányt.</p>
					<p>- Tartsd meg, de vigyázz reá, szemmel kövesd tetteit, öreg Leticzia, - mondák, -
                  mert egy hajnalon arra ébred Sansovinó lakossága, hogy ez a vadmacska megfojtott,
                  vagy elvágta a torkodat jótettedért.</p>
					<p>- Jer, - szólt neki Leticzia, szeliden megfogva kezét s intett, hogy kövesse. A
                  leány alázatosan engedelmeskedett, lassú léptekkel ment utána, a jelenlévők nagy
                  bámulatára, a míg mindketten el nem tüntek a Hekata hegy mögött, melynek csúcsait
                  tündöklő sugarak aranyozták meg. A lenyugvó nap hosszú meleg csókkal vált meg a
                  földtől, s lehanyatlott a tenger habjaiba...</p>
				</div>
				<div type="chapter">
					<head>MÁSODIK FEJEZET.</head>
					<p>Tarcilla Leticzia a helység legutolsó házikójában lakott, a Hekata hegy
                  oldalában.</p>
					<p>Némán, szó nélkül érkeztek haza, mert nem tudtak együtt beszélni, s az öreg anyóka
                  még nevét sem kérdheté meg védenczének, úgy tett tehát, mint az ebekkel szoktak:
                  nevet adott neki, még pedig azt, a mit a leány kiabált. Ithakának szólítá őt, s az
                  csakhamar elérté és megtanulta, hogy az Ithaka névre kell hallgatnia.</p>
					<p>Szelid, csendes, szótalan és engedelmes volt. Mindazt megtanulta és elvégezte,
                  mire az öreg anyóka integetések által tanítá. Ügyes, könnyü felfogású, tanulékony
                  volt, csak kissé lassú. Gondolkozva, csendesen tett mindent. Álmodozó arczczal, s
                  olyan tartással hordta a fát, csinálta a tüzet, mintha bibor uszályt húzott volna
                  maga után. Figyelt az erdő hangjára, kisérte a felhők változásait, kifeküdt a
                  legégetőbb napra, arczát, keblét a sugarak elébe tárva, s ilyenkor Leticzia
                  bármint kiabálta is nevét, nem mozdult, mintha nem is hallotta volna; az öreg
                  asszony ilyenkor fölébe hajolva, meggyőződött, hogy úgy hever hátán a puha fűben,
                  mint egy darab fa, s vak és süket minden iránt...</p>
					<p>Ilyenkor nem unszolta őt dologra, hagyta álmodozni, pihenni. Rövid idő mulva
                  kedvencze lett, s érzé, hogy már nem tudná őt nélkülözni.</p>
					<p>Leticzia igen szegény asszony volt, legszegényebb a Hekata hegységben,
                  Sansovinóban. Fonással és halászattal kereste kenyerét, s egész vagyona rozzant
                  kis házikójából s egy halászbárkából állt, melyen két evezősre volt hely. Ez
                  utóbbi meglehetős értéket képviselt háztartásában, mert ezen beevezhetett a
                  hullámok közé s ott vetheté ki hálóját, a hol legtöbb halat remélt találni.</p>
					<p>A halakat azután elhordá a faluba s a hegységbe, becserélve kenyérért, kevés
                  lisztért. Olykor tojást és zöldséget is kapott értük. Igy tengeté terhére vált
                  életét, minden este könyörögve a Madonna képe előtt, hogy a következő hajnal
                  pirulása reá mint halottra vesse bibor fényét. De, úgy látszott, elfelejtkeztek
                  róla ott fönt, hol a földön élők sorsának lámpái égnek. Az ő mécsese pislogott
                  tovább és tovább, s most mióta Ithaka vele volt, nem is gondolt többé a
                  halálra.</p>
					<p>Neki soha sem volt gyermeke, legalább Sansovinóban sohasem beszélt erről, s most
                  egészen új, érdekes volt neki az anyai szerep.</p>
					<p>Kényeztette, dédelgette kedvenczét, tanította beszélni, ki eleinte csak egyes
                  szavakat utánzott, de egy év lefolyásán, már könnyen, folyékonyan tudtak együtt
                  mindarról társalogni, a mi Leticzia szerény életmódjához szükséges volt.</p>
					<p>Ithaka szenvedélyesen ragaszkodott az öreg asszonyhoz. Soha senkivel szóba sem
                  állt, napjait egészen Leticziának szentelé. Megtanult fonni, főzni, takarítani,
                  fát hordott az erdőből. A fát persze lopta, de ő azt nem tudta, hogy lopást követ
                  el. Midőn egyszer meg akarták fogni az erdőkerülők, eldobta fáját s egy közel álló
                  fára mászott fel, bámulatos ügyességgel futkosva annak ágain, mint egy mókus, vagy
                  majom, s mindaddig le nem jött, mig meg nem unták lejövetelére várni, s mindenki
                  el nem távozott a fa tövétől.</p>
					<p>Hazaérkezve, elpanaszolta Leticziának kalandját, s megkérdezte, miért akarták őt
                  megfogni.</p>
					<p>Az öreg nő megmagyarázta neki.</p>
					<p>- A fa és az erdő nem a mienk, - mondá, - s ha hozunk abból haza, a mi lehullott,
                  másét veszszük el, a kinek nincs reá szüksége, s azért teszszük, mert szegények
                  vagyunk.</p>
					<p>E magyarázat után a leányt nem lehetett rávenni, hogy fát hozzon haza.</p>
					<p>Senki sem tanítá a helyes és helytelenre, de ösztöne megmondá neki, hogy
                  helytelenséget cselekszik, a midőn fát lop.</p>
					<p>Sansovinó helységét nagy érdeklődésben tartá a leány fejlődése, és az öreg
                  Leticziának sohasem volt annyi látogatója, mint mióta Ithakát magához fogadta.</p>
					<p>Azelőtt elkerülték őt, mint a nagyvilágban elkerülik az olyan embert, kinek semmi
                  hasznát sem vehetik, sőt esetleg még szívességet is kell annak tenni. Igy van ez
                  mindenütt a földön. Sansovinó kis világa ugyanabban a szokásokban, gyengeségekben
                  s hibákban szenvedett, mint szenved az emberiség mindenütt. Elkerülték Leticziát,
                  mert szegényebb volt még a többieknél is, de most, hogy a fiatal, csodálatosan
                  hozzá került leány nála volt, búcsújárást tartottak házához. E látogatásoknak
                  azonban nem sok eredménye volt.</p>
					<p>Ithaka már kezdett beszélni, de kérdezősködéseikre nem adott választ. Hoztak neki
                  narancsot, szilvát, édes gyökereket, mit az olasz gyermekek szeretnek, de ő nem
                  fogadott el soha semmit tőlük. Néma, szótalan, tartózkodó volt, s ha megpillantá,
                  hogy idegenek jönnek, legtöbbnyire kiosont az erdőbe, barangolt a fák és bokrok
                  között, a miért az öreg Leticzia haragudott reá, mert mint az olaszok, kik között
                  élt, kapzsi, haszonleső volt ő is, és szerette az Ithakának hozott ajándékokat,
                  melyeket vendégei, nem találván hon a leányt, ismét visszavittek, s őt nem
                  részesíték azokból.</p>
					<p>Megszidni azonban soha sem merte. Először azért nem, mert volt a leány
                  egyéniségében valami különös. Büszkeség, szilajság, majdnem vadság, a mi félelmet
                  gerjesztett iránta; másodszor meg rettegett, ha arra gondolt, hogy e leány
                  megszökhetnék tőle és ismét egyedül maradna. Oly könnyü lett volna Ithakának a
                  szökés. Valószínűleg az erdőségekben nőtt fel, ismerte a fák és bokrok
                  rejtekhelyeinek minden zegét-zugát. És ha kissé tovább maradt a rendesnél,
                  Leticzia reszketett, hogy nem jön többé vissza. De mindig visszajött.</p>
					<p>Csodálatosan ragaszkodott az öreg asszonyhoz. Valami ösztönszerű hála kötötte
                  hozzá, s ha egyébért nem tért volna vissza a szegényes kunyhóba Leticziához, a
                  bárka hozzákötötte volna. Lelke, szíve vonzalma e
                  halászbárkához volt kötve, mert azon bemehetett messze-messze a tengerbe, s ez
                  volt eleme, mulatsága, élvezete, hányattatni a hullámok által, dobáltatni a tenger
                  árjainak zúgásában.</p>
				</div>
				<div type="chapter">
					<head>HARMADIK FEJEZET</head>
					<p>Az idő múlt, s Ithaka fejlődött, okosodott és szépült. Bámulatosan szép volt, ezt
                  még a semmihez sem értő Sansovinó népe is észrevette. Valami csodálatos vad,
                  megrendítő volt a szépsége, de elragadott mindenkit, a ki látta, s ő maga nem
                  tudott erről semmit. Leticzia házikójában nem volt tükör, s Ithaka sohasem látta
                  magát másutt, mint legfeljebb a tenger sima tükrében...</p>
					<p>Egy napon kötéltánczosok érkeztek e vidékre. Jerichóba, a közeli városba akartak
                  menni s pihenőt tartottak Sansovinóban. Elszegényedett, félig elpusztult nép.
                  Éheztek, fáztak, de vezetőjük egy ügyes, ravasz savoyai olasz volt, ki jobb
                  napokat látott. Más híresebb, előkelőbb truppok élén állt valamikor, de
                  nyerészkedő természete és csalásra való hajlamai miatt mindenki elhagyta őt, míg
                  végre a legaljasabb társaságot czipelte faluról-falura, vásárról-vásárra, csakhogy
                  élhessen, s hogy szenvedélyének bármily áron, bármily társulattal eleget tehessen.
                  Borús napon érkezett a helységbe, hová a hatóság nem akarta bebocsátani.</p>
					<p>A karabinierikkel gyült meg a baja, kik útját állták.</p>
					<p>- Nem akarunk mulatságot tartani, - mondá mentegetődzve signor Orlandó, - csak
                  pihenőt tartani a nagy piaczon, a Jekorcsma előtt, azután megyünk tovább
                  Jerichóba... Engedjétek meg, hogy ma éjszakára itt maradjunk.</p>
					<p>A karabinierik tanácskozást tartottak s végre, e rövid pihenőt nem találván
                  veszedelmesnek, megengedték, hogy bevonuljanak Sansovinóba és letelepedjenek a
                  korcsma előtt.</p>
					<p>Itt költötte el a társaság szegényes vacsoráját. Ide állították három kocsiból
                  álló felszereléseiket. Sovány gebéiket kifogták, s aludni készültek a csillagos
                  takaró: a nagy, tágas égboltozat alatt, mely sok csavargónak a takarója. De az
                  odagyült bámuló nép beszélni akart velök. Tudni akarták, honnét jöttek, hová
                  mennek, miféle mutatványokkal mulattatják a közönséget stb. s nem hagyták őket
                  nyugodni, míg csak éjfélt nem ütött a templom tornyának órája.</p>
					<p>Ekkor szétoszlottak, és a társaság álomra hajtá fejét, csak signor Orlandó maradt
                  ébren. Egy kövön ült, két tenyerébe hajtva fejét. Gondolkozott: mi módon, hogyan
                  és miként szerezhetne pénzt, hogy még egyszer régi nagyságára emelkedhetnék
                  vissza, a honnét az élet kegyetlen mostohasága letaszította?</p>
					<p>A hold oly fényesen sütött, a mily fényesen csak a tenger mellett szokott
                  sütni.</p>
					<p>Valami csendes nesz zavarta meg elmélkedésében s feltekintett.</p>
					<p>Csodálatosan szép alak állt előtte Azt hitte, álmodik, hogy esze bomladozni kezd,
                  mert még soha képzeletében sem látott ilyen női lényt, mint most e szegény
                  faluban, e csendes éjben.</p>
					<p>- Ki vagy? - kérdé tőle halk hangon, hogy el ne riaszsza.</p>
					<p>A leány nem felelt.</p>
					<p>- Az ég lakója nem vagy. Szemed tüzes, leomló hajad illata kábító. Tartásod
                  királyi, ajkad duzzad az egészségtől és pirosságtól. Ki vagy? Honnét jösz?...</p>
					<p>- Ithaka - felelé dallamszerű hangon a leány, semmit sem értvén Orlandó
                  fellengzéséből, azután megfordult, lassú léptekkel haladván Leticzia kunyhója
                  felé. Orlandó felugrott helyéről s bizonyos távolból követte őt.</p>
					<p>Majdnem egyszerre érkeztek Leticzia házához ki egy kövön ült kunyhója előtt; a
                  holdat nézte s várta Ithaka hazajöttét.</p>
					<p>A leány háta mögött sötét árny tünt föl.</p>
					<p>Orlandó volt.</p>
					<p>Ithaka nem vette észre, bement a házba, míg az öreg Leticzia bámulva szemlélte az
                  idegent.</p>
					<p>- Ki vagy te? - kérdé az öreg asszonytól Orlandó, mint a hogy kevés idő előtt
                  kérdezte a leánytól.</p>
					<p>- Tarcilla Leticzia; az «öreg Leticzia», mint a hogy Sansovinóban neveznek, -
                  felelt a kérdett, - és te, signor... ki vagy te, ki engem nem ismerve, felkerestél
                  házam előtt?</p>
					<p>- Leányodat követtem, kinél soha sem láttam szebbet életemben.</p>
					<p>- Ithakát?</p>
					<p>- Ithakának hívják? Csodálatos név... Miért kereszteltétek annak?</p>
					<p>- Nem keresztelte meg azt senki. Ma sem tudom, keresztény-e, pogány-e. Lehet zsidó
                  vagy mohamedánus: az erdőben nevelkedett, s én a múlt esztendei vásáron
                  találtam.</p>
					<p>- Felfogadtad őt, öreg anyóka!</p>
					<p>- Fel, mert nem volt gyermekem, s őt használhatom. Több érőt dolgozik, mint
                  amennyit megeszik.</p>
					<p>- Mi a szándékod vele?</p>
					<p>- Semmi. Itt marad nálam, a míg élek, és ha meghalok, talán visszamegy az
                  erdőbe.</p>
					<p>Orlandó pár pillanatig gondolkozott.</p>
					<p>- Én jobb tanácsot adhatnék neked.</p>
					<p>- Tanácsot? Minek signor, nincs arra szükségem.</p>
					<p>- Szeretnél gazdag lenni?</p>
					<p>Leticzia szemei kapzsi fényben csillogtak.</p>
					<p>- Ki ne szeretné a pénzt, csakhogy némely ember sohasem juthat hozzá!</p>
					<p>- Én gazdaggá teszlek, ha a tanácsomra hallgatsz.</p>
					<p>- Te?! - kiáltott föl gúnyosan az öreg asszony, végig pillantván a csavargó
                  rongyos ruháján.</p>
					<p>- Nem a magam zsebéből... Ne gondold, hogy ámítani akarlak. Hallgasd meg jól, a
                  mit mondok s határozz.</p>
					<p>- Ülj le ide e szikla hajlására, - szólt röviden Leticzia.</p>
					<p>Orlandó engedelmeskedett.</p>
					<p>- Tudod, ki vagyok én? - kérdé macskaszemeit az öreg asszonyra szegezve.</p>
					<p>- Ma látlak először.</p>
					<p>- Jól van. Nem is szükséges, hogy ismerj. Majd elmondom, ki vagyok. Ma komédiások
                  érkeztek Sansovinóba... tudod?</p>
					<p>- Nem. Nem törődöm velök.</p>
					<p>- Én vagyok a vezetőjük.</p>
					<p>Leticzia vállat vont. Nem érdekelte.</p>
					<p>- Holnap Jerichóba megyünk, hol egy nagy lovartársulat van. Ehhez csatlakozom én a
                  társulatommal. Figyelj ide. Ama társulat igazgatója százezer liránál többet költ
                  művészeire és lovaira.</p>
					<p>- Nos, aztán?</p>
					<p>- Add el neki Ithakát, ő sok pénzt fog neked érte adni.</p>
					<p>Leticzia figyelni kezdett.</p>
					<p>- Mi czélra venné meg? - kérdé kételkedve.</p>
					<p>- Czirkusza számára. Kiképezi lovarnőnek vagy kötéltánczosnőnek, s neked sok pénzt
                  ád érte.</p>
					<p>A vén kapzsi olasz nő habozott.</p>
					<p>- Mennyi lehetne az az összeg? - kérdé égő, sóvár tekintettel.</p>
					<p>- Nem tudom előre meghatározni. A direktornak látni kellene a leányt. Sok, nagyobb
                  összeg, mint a mekkorát Sansovinóban valaki valaha látott.</p>
					<p>- Bizonytalanra nem mozdulok ki falumból, talán nem is birnám megtenni azt az útat
                  Jerichóig... Jőjjön ide embered, ha látni kivánja a leányt.</p>
					<p>- Ő ugyanazt mondhatja, mint te. A ki pénzt akar szerezni, az fáradjon érte; a
                  kinek eladni valója van, árúlja.</p>
					<p>- No hát maradjon abba...</p>
					<p>- Eldobtad magadtól a szerencsét, anyóka, pedig az a rozzant viskó nemsokára
                  összedől fejed fölött.</p>
					<p>- Eltart addig, a míg élek.</p>
					<p>- Ki tudja? Azután mehetsz a sziklák alá, mert befogadni ilyen szegényen senki sem
                  fog, s egy szép napon Ithaka megszökik tőled. Az ilyen szép leány mindig akad
                  olyanra, a ki elcsalja.</p>
					<p>Ez nyomatékos állítás volt, Leticzia maga is félt ettől. Pár pillanatig
                  hallgatott.</p>
					<p>- Kérdés még az is, signor...</p>
					<p>- Orlandó a nevem, - mondá az olasz.</p>
					<p>- Signor Orlandó, hogyha én hajlandó volnék is Ithakától megválni, akarna-e ő
                  menni, kényszeríteni pedig nem lehet. A hatóság is beleavatkozhatnék, s a
                  karabinierik elvennék tőlem.</p>
					<p>- Ne félj attól. Ha a leány meglátja azt a nagy fényt, csillogást, el lesz
                  ragadtatva s nem kívánkozik ide vissza.</p>
					<p>- Ki tudja? Neki az erdő s a tenger mindene.</p>
					<p>- Mert még nem látott mást. Adjanak csak reá csillogó aranyos ruhát, lovat alája,
                  hallja meg egyszer a tetszés tapsait, megvetőleg fog mostani rongyaira tekinteni,
                  téged pedig azonnal elfelejt.</p>
					<p>Leticzia gúnyosan mosolygott.</p>
					<p>- És neked, signor Orlandó... mi hasznod lesz neked mindebből?</p>
					<p>Az olasz látta, hogy Leticzia nem olyan ostoba, mint helyzetéből itélve hitte, s
                  hogy tisztában van az ő rábeszélésének indító okával.</p>
					<p>- Jutalmat kapok érte, hogy Ithakát fölfedeztem, és ha létrejön az alku...</p>
					<p>- Igy már értelek. Pénzhez óhajtsz jutni kevés fáradsággal. Jól van, én nem
                  akarlak megkárosítani, hozd ide azt az embert, akkor majd beszélünk együtt.</p>
					<p>- Nekem három kocsim van, hajnalban indulunk, egyikre felülhetsz Ithakával
                  együtt.</p>
					<p>- És ha ő nem akarna menni?</p>
					<p>- Nem volna Éva leánya, ha nem szeretné a változatosságot.</p>
					<p>- És hogy jövök vissza?</p>
					<p>- Kocsin, nagy összeg pénzzel a zsebedben.</p>
					<p>- Jó, - mondá Leticzia kevés gondolkozás után. - Erre visz az út a Hekata hegység
                  alatt. Állj meg itt kocsiddal, s ha Ithakát reá tudom venni, hogy jőjjön, felülünk
                  reá és megyünk veled. De ha megcsalsz, signor Orlandó, ha biztatásod alatt valami
                  cselszövény lappang, akkor Ithakával megfojtatlak, ott és akkor, a midőn nem is
                  gondolnád.</p>
					<p>Orlandó nevetett.</p>
					<p>- Úgy beszélsz róla, mint valami tigrisről szokás.</p>
					<p>- Tigris ő, vagy inkább az erdők nőstény oroszlánjához hasonlít. Bátor, erős,
                  merész, nem fél veszélytől, ügyes és rettenthetetlen s könnyen végezne azzal, a ki
                  bántja.</p>
					<p>- Jó, jó, Leticzia asszony. Ő is csak nő, mint a többi. Kora hajnalban itt leszek,
                  legyetek készen az indulásra.</p>
					<p>- Isten velünk; - viszonzá Leticzia mogorván s signor Orlandó visszatért alvó
                  társaságához, a korcsma előtti térre, elfoglalván előbbi helyét, számítgatá, hogy
                  mennyi hasznot hajt neki ez a véletlen és nagy megelégedéssel várta a hajnal
                  jövetelét.</p>
					<p>Az utas távozásakor Leticzia bekiáltott a házba: «Jer ide, Ithaka!» - mondá a
                  lánynak, s midőn az megjelent a küszöbön, helyet csinált neki a szikla tövében,
                  maga mellett.</p>
					<p>Az éj leirhatatlan szép. A hold fényében tündököltek a hegység csúcsai. A tenger
                  zúgása holdtöltekor mindig erősebb, s a habok zajos hánykódása tompa, soha nem
                  szűnő morajjal tölté be az éji csöndet, közel és távol egyetlen levél sem mozdult
                  a fákon. Ithaka a sziklára leülve, álmadozva tekintett körül.</p>
					<p>Ő teljesen tudatlan volt, de a tudatlanság nem mindig egyértelmű az ostobasággal.
                  Sohasem hallotta senkitől, hogy az ég és föld szép, hogy a vidék az est fényében
                  elragadó, de ő ösztönszerűleg csodálta, órákig ült csendesen, némán,
                  mozdulatlanúl egy-egy csillagos éjen, álmadozó szemekkel kisérve a felhők
                  változását, csillag-hullást s a sötétes, titokszerű sziklák alakzatát.</p>
					<p>Beszélni már megtanult, de csak arra szorítkozott, a mire épen szüksége volt. Soha
                  sem kérdezett semmit.</p>
					<p>Most is leült az öreg anyóka mellé, de nem kérdezte, mit akar vele, miért hívta őt
                  magához.</p>
					<p>- Holnap kocsira ülünk és elmegyünk innét, - kezdé Leticzia s reá szögezte szemét,
                  látni akarván a leány arczának változását e hírre.</p>
					<p>Ithaka vonásai mozdulatlanúl maradtak.</p>
					<p>- A városba megyünk, melynek neve Jerichó. Ültél már kocsin?</p>
					<p>- Nem.</p>
					<p>- Sok szépet fogsz ott látni. Embert, állatot. Zenét hallasz... tudod mi az?</p>
					<p>- Nem.</p>
					<p>- Majd megismered, így nem magyarázhatom meg. Bámulni fogsz.</p>
					<p>- Mikor jövünk vissza?</p>
					<p>- A mikor kivánkozol. Tőled függ. Én csak a te kedvedért megyek.</p>
					<p>- Maradjunk itt, ne menjünk sehová.</p>
					<p>- Te nagyon különös leány vagy, Ithaka, nagyon tudatlan. Szükséges, hogy ismerj és
                  láss valamit a tengeren, az erdőn s a Hekata hegységen kivül.</p>
					<p>- Minek?</p>
					<p>- Mert így olyan vagy, mint az állat, pedig csak olyan embernek születtél, mint én
                  vagy más.</p>
					<p>Ithaka hallgatott, valószinűleg nem érté ezt a különbséget. Felállt s a tengerpart
                  felé indult.</p>
					<p>- Hová, mégy? - kérdé Leticzia.</p>
					<p>- A bárkára ülök. Hányattatom magam a haboktól, s nézem a holdvilágot.</p>
					<p>- Azt itt is látod.</p>
					<p>- Koráll-halászok vannak a tengeren, megnézem, találtak-e valamit.</p>
					<p>- Jobb, ha lefekszel... korán indulunk.</p>
					<p>- Nem vagyok álmos. Majd alszom a bárka fenekén, - kiáltott vissza s eltünt a
                  lejtőn Leticzia szemei elől, ki nyugtalanúl tekintett utána.</p>
					<p>- Ha elszöknék tőlem, - suttogá. - Megfosztana attól a sok pénztől, a mivel signor
                  Orlandó biztatott... Nem, nem, ő visszatér, hisz nem ellenkezett, s arról, hogy
                  örökre elhagyja ezt a tájat, nem is álmodik...</p>
				</div>
				<div type="chapter">
					<head>NEGYEDIK FEJEZET.</head>
					<p>Balzsamos levegőt hozott a hajnal, midőn Ithaka a tengerről visszatért s
                  csodálkozva látta Orlandó kocsiját a ház előtt állani.</p>
					<p>- Siess, - kiáltá Leticzia már messziről, míg Orlandó gyönyörködve nézte a
                  közeledő alakot, melynél, újra azt gondolá, még sohasem látott szebbet,
                  pompásabbat, csak a híres Galeriák antik szobrai között.</p>
					<p>Ithaka gyorsítá lépteit, hosszú haja messze leomlott vállaira, betakarta csipőit s
                  alább foszlányos ruháját, sötét fátyolhoz hasonlítva, teljesen elborította
                  karjait.</p>
					<p>- Megyünk, - mondá Leticzia. - Tűzd fel gyorsan hajadat, vedd rád ünneplő-ruhádat,
                  a városban nem járhatsz így, mint a hegységben.</p>
					<p>A leány engedelmeskedett s nemsokára kocsin ültek, ő és Leticzia, míg Orlandó a
                  kocsi mellett ballagott, hogy kevesebb terhe legyen a gebének, mely így is csak
                  tántorgó lépésben haladt.</p>
					<p>Ithaka némán ült egy vászonba kötött batyún s mint rendesen, álmodozásba merült.
                  Leticzia olvasóját tartá kezében s ajkainak mozgása mutatá, hogy egymásután
                  morzsolja le szokott imádságait.</p>
					<p>A leányt untatni kezdé a lassú haladás.</p>
					<p>- Jobb szeretnék gyalog menni, - szólt sötétkomor kifejezésű szemeit Leticziára
                  szegezve. Hangja kérő és alázatos volt.</p>
					<p>- Örülj, hogy kocsin ülhetsz, ez a szerencse még sohasem történt te veled...
                  Imádkozzál, mint én, így múlik az idő.</p>
					<p>- Nem tudok.</p>
					<p>- Eleget tanítottalak. Kezdd el az Ave Máriát és mondd utánam.</p>
					<p>- Nem teszem, - válaszolt Ithaka s percz alatt kiugrott a kocsiból, melynek
                  rongyos, piszkos sátora félig elrejté előle az eget s csak kihajolva láthatá a
                  vidéket.</p>
					<p>Orlandó mellette termett.</p>
					<p>- Mit kivánsz, leányom?</p>
					<p>- A magam lábán akarok járni. Alig bir húzni ez a szegény ló, miért kínozod?</p>
					<p>- Arra való, hogy húzzon, mit tegyek vele egyebet?</p>
					<p>- Üsd agyon inkább, semhogy kínzod.</p>
					<p>- Majd ha Jerichóba érünk, jobb dolga lesz neki, pihenhet.</p>
					<p>- Miért megyünk oda?</p>
					<p>- Azt majd meglátod ott. Szép város, tetszeni fog neked.</p>
					<p>- A tenger mellett van?</p>
					<p>- Nem egészen, de nincs messze onnét.</p>
					<p>- Akkor jól van. Én a tenger mellett akarok élni.</p>
					<p>Orlandó vizsgálódva nézett a leányra. Oly határozottan beszélt, arcza oly komoly,
                  meggondolt, eszes kifejezésű volt, hogy bármily egyszerűen hangzott is a mit
                  mondott, mindig volt jelentősége szavának.</p>
					<p>- Ha ez a tudatlan gyermek egyszer igazán öntudatra ébred, nagyon boldog, vagy
                  szörnyen boldogtalan lesz, - gondolá és nem mozdult mellőle.</p>
					<p>Jerichó mintegy két órányira feküdt Sansovinótól s az út gyönyörű tájakon vezetett
                  keresztül. Olaj-, czitrom- és narancsfák illatai balzsamozták a levegőt, s minél
                  messzebb távoztak a hegységből, annál nyiltabb, bájosabb és termékenyebb lett a
                  vidék. Ithaka el volt ragadtatva a még sohasem látott szépségektől.</p>
					<p>Könnyü lábai lebegni látszottak a térdig érő fűben, el-elfutott a kocsi közeléből,
                  majd visszatért Orlandó mellé, aztán behatolt a nedves sásba a tenger partjain,
                  hol üdébb volt a levegő, kavicsokat gyűjtve kötényébe, futott a lepkék után.
                  Orlandó nem birta levenni róla szemeit.</p>
					<p>Így érkeztek Jerichóba, mely várost az egykori Ázsiában fekvő város nevére
                  keresztelték, sőt építkezései is hasonlítottak azéhoz, csakis a Jordán vize
                  hiányzott közeléből. Még rózsái is voltak, mint egykor amannak, s a levegő
                  rózsaillattal volt tele.</p>
					<p>Megérkezve a város kapujához, a hatósággal ugyanaz a nehézség adta magát elő, mint
                  Sansovinóban.</p>
					<p>Nem akarták Orlandó kocsijait beereszteni a kapun. Két, előbb odaérkezett kocsija,
                  a társasággal, már várt urára és mesterére.</p>
					<p>Orlandó előmutatta iratait, engedélyét a társaság mutatványainak megtartására s
                  megnevezé a Jerichóban időző czirkusz-tulajdonost, kihez csatlakozni
                  szándékozik.</p>
					<p>Erre az igazolásra megnyílt előtte a város kapuja s Ithakát felerőltetve a
                  kocsira, Leticzia mellé, csöndesen, majdnem észrevétlenül vonúltak be
                  Jerichóba.</p>
					<p>A legolcsóbb s legszegényesebb fogadóban szálltak meg.</p>
					<p>Orlandó mindenkiről gondoskodott, de legfőképpen Leticzia- és Ithakáról, külön
                  szobát adatott nekik, azután futott a czirkusz igazgatójához, bejelentve a különös
                  leányt, kit czirkusza számára hozott, s kinek nagy jövőt jósolt, ha signor
                  Dobsiádó idomítás alá veszi őt.</p>
					<p>Majdnem minden olasz rendkivüli előadó tehetség s e tekintetben Orlandó nem
                  tartozott az utolsók közé. Fellengzően irta le Ithaka szépségét, csodálatos
                  egyéniségét, vadságát, mely bájjal párosul, eredetiségét, mely csodálatos varázst
                  gyakorol az emberre.</p>
					<p>- Gyerünk tehát, lássuk a «csodálatos» leányt, - szólt signor Dobsiádó, ki
                  túlzottnak vette Orlandó dicséretét.</p>
					<p>De signor Dobsiádó úgy találta, hogy ez egyszer Orlandó nem túlzott, nem
                  nagyított. El volt ragadtatva Ithaka szépségétől.</p>
					<p>Néhány kérdést intézett a leányhoz s elbájolták annak gyermekes, egyszerű
                  feleletei. A legpompásabban fejlődött test- s a leggyermekdedebb lélek állt
                  előtte.</p>
					<p>- És ez a gyermek kapható? - kérdé Orlandótól.</p>
					<p>- Azért jött vele ez a vén asszony. Meg kell kötni vele az alkut.</p>
					<p>Dobsiádó megtudakozta Leticziától a feltételeket, ki tudatlanságában és
                  szegénységében aránylag keveset kért tőle. Nem ismerve a pénz értékét, azt hitte,
                  egész jó alkut csinál s megcsinálták a vásárt, mint az állatnál, vagy portékánál
                  szokás.</p>
					<p>Ithaka Dobsiádó tulajdona lett.</p>
					<p>- Magadhoz kell őt édesgetned, különben nem bírsz vele, - mondá az öreg anyóka. -
                  Én majd észrevétlenül eltűnök, de előbb valami módon el kell kápráztatnunk.</p>
					<p>- Ez nem nehéz, - válaszolt signor Dobsiádó. - Ma este eljöttök az előadásra, s ha
                  vége lesz, együtt vacsorálunk.</p>
					<p>Ugy tettek, a hogy Dobsiádó mondta. Ithakát elvezették a czirkusz egy félreeső
                  helyére Leticziával, a honnét nézte a fényes, idegizgató előadást, de őt nem látta
                  a közönségből senki. El volt ámulva attól, a mit látott.</p>
					<p>Az ezer és ezer gázláng, a gyönyörű paripák, tomboló zene, virágeső, kiabálás,
                  lárma, tetszés-zaj, az aranyos, lebegő szoknyák, ugrándozó lovarnők és sok egyéb,
                  mi más nagy városokban mind igen fogyatékos, talán nevetséges és izetlen lett
                  volna, de Jerichóban s Ithaka szemeiben rendkivüli, csodálatosan szép és bámulatra
                  méltónak látszott.</p>
					<p>- Szeretnéd ezt minden este látni? - kérdé Leticzia, bátorítólag nevetve reá.</p>
					<p>- Nemcsak látni, de szeretném mindezt magam megtenni, - szólt a leány és
                  fölvillogtak szemei.</p>
					<p>- Nos, gyermekem, azt megteheted.</p>
					<p>- Lovagolhatok? - kérdé Ithaka, helyéből fölugorva, mintha azonnal a lóra akarná
                  magát vetni, mely mutatványképpen éppen a köröndben száguldozott.</p>
					<p>- A mennyit akarsz. De nem most, előbb tanulnod kell, hogy e sok ember előtt
                  esténként megjelenhess.</p>
					<p>- Kitől? Csak nem te tőled, anyókám? - kérdé gúnyosan a leány, kiben már kezdettek
                  az emberi s különösen a női tulajdonságok munkálkodni.</p>
					<p>- Nem. Itt fogsz maradni s egy úr mindenre megpróbál tanítani, a mire csak képes
                  lehetsz.</p>
					<p>Ithaka csak félig érté e szavak jelentőségét, de visszaült helyére, szemével,
                  szájával egyaránt bámulva a mutatványokat; és midőn vége volt az előadásnak, még
                  mindig nem akart mozdulni helyéről.</p>
					<p>Teljesen el volt bűvölve. Majdnem szédelegve ment Leticzia után, s midőn Orlandó
                  hozzájuk lépett, megijedt Ithaka halványságától.</p>
					<p>- Mi lelt? - kérdé megragadva kezét, mely reszketett, - beteg vagy?</p>
					<p>- Nem.</p>
					<p>- Sohasem láttalak így az idő alatt, hogy ismerlek, - folytatá Orlandó.</p>
					<p>- El van ragadtatva az előadástól, - mondá Leticzia, - azonnal lóra akart
                  ülni.</p>
					<p>Az olasz kezeit dörzsölte örömében.</p>
					<p>- Azt nemsokára megteheted.</p>
					<p>Ithaka szeme felvillant ez igéretre.</p>
					<p>- Volt egyszer lovam, - mondá kurtán, daczosan, - de elvették tőlem.</p>
					<p>Orlandó és Leticzia meglepetve néztek reá.</p>
					<p>- Volt lovad? Hol és mikor? Álmodol talán.</p>
					<p>- Nem! - kiáltott fel Ithaka szokott rövid feleletével.</p>
					<p>- Nem álmodol, nem képzelődöl, bizonyos vagy ebben?</p>
					<p>A leány megrázta fejét, azután büszkén vállat vont s elfordult tőlük, mintha
                  méltóságán alól állana velök többet beszélni. A szegényes korcsmába értek.</p>
					<p>Nemsokára hangos kocsirobogás verte fel a félreeső utcza csöndjét.</p>
					<p>A czirkuszigazgató, Dobsiádó, érkezett meg.</p>
					<p>Orlandó elmondá a hatást, mely számításuk felett jó volt. Ismétlé előtte Ithaka
                  szavait, a mi hihetetlennek látszott, de könnyű volt azok igazságáról meggyőződni:
                  csak lóra kellett ültetni a leányt, s rögtön tudhatták, tud-e valóban
                  nyargalni.</p>
					<p>Az öreg Leticzia a következő nap reggelén már vissza akart térni falujába, s csak
                  nagy nehezen határozta el magát, hogy a lovaglási próbánál még jelen legyen.</p>
					<p>Másnap délfelé Orlandó, Leticzia és Ithaka a lovagló-iskolába mentek.</p>
					<p>Dobsiádó lovat vezettetett elő, s Ithakát a nyeregbe emelte, ki minden ellenkezés
                  nélkül, sőt a legnagyobb örömmel szökött fel a lóra, kezébe kapta a kantárt s a
                  legnagyobb gyakorlottsággal, sőt ügyességgel indítá meg a lovat.</p>
					<p>Tehát igazat mondott.</p>
					<p>Dobsiádó és Orlandó gyakorlott szeme azonnal látta, hogy a leány rendszeresen
                  sohasem tanulhatott lovagolni, de egyszersmind azt is észrevették, hogy a
                  nyargalásban gyakorlott, s hogy nagy tehetsége van e művészet eltanulására és ha
                  hozzászámították rendkivüli szépségét, csodálatos egyéniségét: a legfényesebb
                  eredményt várhatták tőle, s így semmi nehézség sem merült fel arra nézve, hogy
                  Leticziának az igért és kialkudott összeget kifizessék és az könnyű szívvel hagyja
                  el Jerichót és fogadott leányát.</p>
					<p>Tudtára adták Ithakának, hogy ő ott marad, Leticzia pedig távozik.</p>
					<p>A leány nyugodtan hallá ezt, legkisebb ellenvetést sem tett.</p>
					<p>- Hova mégy? - kérdé az öreg nőtől, midőn az búcsúzóra megölelé őt.</p>
					<p>- Haza, Sansovinóba, a honnét jöttünk, - válaszolt Leticzia.</p>
					<p>- Köszöntsd a bárkát, meg a hegységet, - mondá Ithaka, miközben a lovát
                  simogatta.</p>
					<p>- Nem kivánsz velem jönni? - kérdé Leticzia, kit boszantani látszott ez a
                  közöny.</p>
					<p>- Nem, én itt maradok.</p>
					<p>- Élj boldogúl, ha nem látnálak többet.</p>
					<p>- Meg fogsz halni? - kérdé Ithaka.</p>
					<p>- Isten mentsen attól; miért kérded ezt? Meghalni senki sem kiván.</p>
					<p>Ithaka gondolkodva szemlélte a vén asszonyt, aztán hidegen elfordult s a ló
                  nyakára nyugtatá fejét.</p>
					<p>Leticzia keserű szívvel hagyta el őt. Fájt neki, hogy legkisebb ragaszkodással sem
                  volt iránta ez a gyermek, kit ő - most érezte csak - oly nagyon szeretett...</p>
				</div>
				<div type="chapter">
					<head>ÖTÖDIK FEJEZET.</head>
					<p>Ithakára most új élet következett.</p>
					<p>Átadták őt a czirkusz-társulat egyik öreg nőtagjának, s majdnem egész nap lovon
                  ült. A magas iskolára tanították.</p>
					<p>Rövid idő leforgásán rendkivüli előmenetelt tett.</p>
					<p>Mindenki előtt titokban tartották létezését. Mint kész árúczikkel akart az ügyes,
                  ravasz Dobsiádó vele előállni, addig nem mutatta senkinek s ha sikerült vele
                  Jerichóban hatást előidézni, vinni akarta tovább nagy városokba, híres
                  czirkuszokhoz, és minél több pénzt szerezni vele.</p>
					<p>Ithaka természetesen minderről semmit sem tudott, lelke csodálatosan gyermekes,
                  fejletlen volt még mindig, bár azok között, hová most sorsa veté, bámulatosan
                  fejlődött minden tekintetben, különösen testileg. Pár hónap alatt tökéletesen
                  fejlett leány lett, nem az a nehézkes, ügyetlen, a ki volt az erdőben, a tenger
                  mellett, Leticzia kunyhójában, hanem magas, karcsú, hajlékony, tökéletes
                  formákkal, megragadó szép arczczal... Olyan leány, a ki a férfiak szívére kevésbé
                  hat, de eszüket teljesen elrabolja.</p>
					<p>- Te vad madár, - mondák neki nem egyszer társai a czirkuszban, - honnét kerültél
                  te az emberek közé... A vihar dobott a földre, a szélvész kavart föl a tenger
                  mélyéből? Gyöngy lehettél egykor, most pedig tündér, vagy boszorkány vagy.</p>
					<p>Ithaka keveset értett e beszédekből. Sem azt nem tudta, hogy szép, sem hogy mire
                  van szánva, úgy vette önmagát s a jelent, a hogy volt, tanult, lovagolt,
                  felöltözködött, úgy, a hogy kivánták, nem ellenkezett soha, engedelmes és
                  hallgatag volt, nem bántott senkit és mégis vadnak tartották, s nem igen mert
                  volna vele senki összezördülni.</p>
					<p>Sem étellel, sem itallal, sem ruhával nem törődött, közönyös volt majdnem minden
                  iránt s ezért bámulatra gerjeszté az egész társulatot.</p>
					<p>Csodálatos egyénisége mindenkire fölényt gyakorolt, még maga Dobsiádó is másként
                  bánt vele, mint a többiekkel. Majdnem kényeztette s oly figyelmes volt iránta,
                  hogy lassanként azt kezdték suttogni a társulat tagjai, az összes személyzet, hogy
                  főnökük beleszeretett a «vadleányba».</p>
					<p>Ha ez nem is volt igaz, de mindaz megtörtént Dobsiádó részéről Ithaka iránt, a mi
                  e gyanúra okot adhatott. Nemcsak hogy a lovaglás magas iskolájában saját maga
                  képezte őt, hanem franczia nevelőnőt hozatott számára Párisból és neveltette és
                  taníttatta mindarra, a mi műveltté tehette őt s bár Ithakánál a tanulás igen
                  nehezen és lassan ment, sohasem veszítette el türelmét vele szemben s kárpótlást
                  nyert abban a szenvedélyes örömben, melylyel a lovaglási gyakorlatokat űzte s a
                  miben bámulatos haladást tanusított.</p>
					<p>Dobsiádónak mindenesetre nagy tervei voltak vele. Vagyonhoz remélt általa jutni. A
                  Jerichóban tartandó előadások száma nemsokára végét érte, s a téli évadra Párisba
                  akart menni a Hyppodromba, hol czirkuszának legjobb tagjait szerződtette az ott
                  állandóan működő társulathoz. Dobsiádó fiatal ember volt s már is szép vagyonra
                  tett szert. Tüzes vérű, lelkesülő természetű, telve reményekkel, s meg volt
                  győződve, hogy Ithakával nagy eredményhez jut, azért nem is értesíté előre
                  létezéséről a Hyppodrom társaságának tulajdonosát. Ugy akart vele oda érkezni,
                  mint a bomba, mely váratlanul üt le... Előre örült mind annak, a mi Ithakával
                  történni fog, csak egyben volt bizonyos, hogy soha semmiféle nagy összegért el nem
                  válik tőle.</p>
					<p>Csakugyan szerelem volt-e ez, vagy pusztán érdek?</p>
					<p>Talán ő maga sem tudta volna megmondani. Szerette volna tudni a leány multját,
                  mielőtt az Leticziához került, de még nem kérdezősködött arról nála.</p>
					<p>Egy hűvös őszi estén előadás után Dobsiádó haza kisérte Ithakát a czirkuszból
                  nevelőnőjével együtt, s bement velök theát inni és értesíteni a leányt, hogy
                  nemsokára elhagyják Jerichót.</p>
					<p>Ithaka megtartá azt a régi szokását, hogy mindenkit tegezett, a kivel beszélt.
                  Előtte nem volt rang, czím, különbség az emberekben, s ez a modor különös
                  eredetiséget, érdekességet kölcsönzött neki.</p>
					<p>A nevelőnő gyakran megpróbálta világias modorra, társadalmi formákra oktatni, de
                  nem sokra ment; Dobsiádó pedig kikötötte, hogy növendékét nem szabad szorongatni
                  vagy terhelni semmivel.</p>
					<p>Ez este Ithaka szokatlanul rosszkedvűnek látszott.</p>
					<p>- Mi bajod? - kérdé tőle Dobsiádó. - Szomorú vagy és levert, bántott valaki?</p>
					<p>- Szeretnék este lovagolni az emberek előtt, - viszonzá nyiltszívűen a leány.</p>
					<p>- Itt nem, majd Párisban, ott lesz a te helyed, hol virágokban fogsz fürödni.</p>
					<p>Ithaka nem felelt. Ő sohasem mondott ellent. Komoly, mély tűzű szemeit az ablakon
                  át az őszi tájképre függesztve állt; társa, nemes arczának csak körvonalait
                  láthatá. Termete magas, nyulánk lett, s lassú, ügyetlen mozdulatait elvesztette.
                  Külseje klasszikus volt, emlékeztetett a galeriák női szobraira, tartása büszke,
                  királyi, nyugodt; mozdulatai harmónikusak, fesztelenek, de tekintetében volt
                  valami esdeklő, alázatos addig, míg meleg vére hevesebben nem kezdett dolgozni
                  ereiben... Akkor percz alatt vad, bárdolatlan tudott lenni.</p>
					<p>- Miért akarsz fellépni Jerichóban? - kérdé Dobsiádó, midőn látta, hogy Ithaka nem
                  felel.</p>
					<p>- Mindazoknál jobban ülök a lovon, kik itt mutatják magukat, s nekem nem engeded,
                  hogy előttük lóra üljek.</p>
					<p>- Majd Párisban.</p>
					<p>Ithaka türelmetlenül vonta fel vállát.</p>
					<p>- Itt vagy ott, - mondá komoran, - de minél előbb.</p>
					<p>- A jövő héten indulunk.</p>
					<p>Ithaka reá függeszté szemeit.</p>
					<p>- Egy kérésem volna hozzád, uram, - mondá kérő, alázatos hangon. - Szeretném az
                  öreg Leticziát látni, mielőtt messze távozom e vidékről.</p>
					<p>- Az nem lehet! - felelt ijedten Dobsiádó.</p>
					<p>A leány büszkén emelte föl fejét.</p>
					<p>- Miért? - kérdé elfojtott hangon.</p>
					<p>- Mert én nem akarom s nem engedhetem. Leticziával semmi dolgod többé. Ne gondolj
                  reá.</p>
					<p>Ithaka mormogott valamit fogai között, azután leült a szoba legtávolabbi részébe s
                  kezeibe hajtá fejét. Ezalatt behozták a theát s a nevelőnő kitöltögeté három
                  csészébe.</p>
					<p>- Jer, Ithaka, igyál, - mondá neki nyájasan, - mire az gépiesen fölkelt, hozzájuk
                  ült s egy hajtásra leönté a theát.</p>
					<p>Azután szó nélkül fölkelt, a mellékszobába ment és bezárta maga után az ajtót.</p>
					<p>- Haragszik, - mondá nevetve Dobsiádó.</p>
					<p>- Nem jó őt ingerelni, - jegyzé meg a nevelőnő.</p>
					<p>Dobsiádó vette kalapját és távozott, hazáig azon töprenkedve, ne engedje-e meg
                  Ithakának, hogy Sansovinóba menjen, mely végre is csak két órányi távolban
                  feküdt.</p>
					<p>Nem szeretném őt elkedvetleníteni, - gondolá s elhatározta, hogy ő maga kiséri el
                  őt a napokban lóháton Sansovinóba.</p>
					<p>De erre nem volt szükség.</p>
					<p>Midőn a czirkusz-igazgató távozott, a nevelőnő pedig lefeküdt, Ithaka csendesen
                  kinyitá az ablakot, mely földszinti szobájából az udvarra nyilt, s kimászott azon.
                  - Kétes borús fény, szürke világítás boríta a vidéket.</p>
					<p>Keveset törődött vele. Az ebek ösztönével indult el az udvarból kivezető úton a
                  fehéres világító folt után, mely az ég keleti részén mutatkozott.</p>
					<p>- Arra kell lenni Sansovinónak, - mondá komoran tekintve körül a kopasz hegyekre s
                  ment a fehéres úton, ki a városból, mely már aludt, le a tenger mellé, mely - meg
                  volt győződve - elvezeti őt Leticziához.</p>
					<p>Lassan haladt. A kétes világosság, az ünnepélyes csend jól hatottak kedélyére, sem
                  tétovázást, sem félelmet nem érzett. Elhatározta, hogy visszamegy Sansovinóba, még
                  egyszer látni Leticziát és ment. A mit ő megtenni akart, abban nem lehetett
                  korlátozni.</p>
					<p>Jerichó magasan feküdt s lejtős úton kellett a tengerpartra lehaladni. Ment
                  bátran, bár nem siető léptekkel, élvezte az éjt, az egyedüllétet, a tenger oly
                  sokáig nélkülözött zúgását. Arra nem gondolt, hogy fiatal s hogy szép, azt sohasem
                  tudta, sőt nem is bírt a szépség, vagy rútság fogalmával. Nem ismerte amannak
                  értékét, nem tapasztalta ennek hátrányait.</p>
					<p>A tenger szele, közelléte, lármája jó kedvre hangolta. Egyik kőről a másikra
                  szökdösve haladt. A sötét myrtus-csoportok a távolban gyászos alakoknak
                  látszottak... Ő nem félt tőlük, nem is tudta, hogy félni kell valamitől.</p>
					<p>Bátor és erős volt, s ha távolról egy-egy mozgó alakot pillantott meg, tudta, hogy
                  az állat vagy pásztor, éles szeme percz alatt kivette a különbséget s haladt
                  nyugodtan tovább.</p>
					<p>Két órai haladás után harangszót hallott...</p>
					<p>- A sansovinói harang zúgása! - mondá örvendve. - Nincs messze a falu, amott van a
                  Hekata-hegység.</p>
					<p>Mindenre ráismert apródonkint. A természettel aprójára ismerős volt. Minden
                  fűre-fára, kavicsra, sziklára emlékezett. Feje fölött szürke-ezüstös csapat röpült
                  el, nagy gólya-csapat, mely a keletről délfelé vonult, kezeivel integetett nekik.
                  Köszönté őket.</p>
					<p>- Én jövök, ti mentek! - kiáltott utánuk nevetve s a kavicsok pattogtak lábai
                  alatt, haját és ruháját messze lobogtatá a tenger szele s a hullámokat magasra
                  torlaszolta. Mindez örömet okozott Ithakának. Ünnepi menet volt egész útja, jó
                  kedvvel, fáradtság nélkül érkezett Leticzia kunyhójához, hol az öreg anyókát az
                  ajtó melletti sziklán ülve találta. Szó nélkül mellé ült, mintha csak a hegyekről
                  jönne, hová fél óra előtt távozott tőle.</p>
					<p>- Ithaka! - kiáltá Leticzia, megismerve őt. - Honnét jössz, hol veszed itt
                  magad?</p>
					<p>- Párisba kell mennem, - viszonzá természetes egyszerűséggel a leány. - Az messze
                  van innét, kivántalak még egyszer látni.</p>
					<p>Leticzia meghatva nézett reá.</p>
					<p>- Szeretsz engemet, Ithaka? - kérdé elfogultan.</p>
					<p>Ithaka vállat vont, mintha nem értené, mit kérdeznek tőle.</p>
					<p>- Kivántalak látni, - mondá mély, komoly hangján.</p>
					<p>Hogy mennyi érzést fejezett ki e néhány szó, azt ő maga sem tudta.</p>
					<p>Némán ültek egymás mellett.</p>
					<p>- Sok szomorúságom volt, mióta elmentél, - kezdé az öreg nő egy idő mulva.</p>
					<p>- Nem volt mit enned?</p>
					<p>- El akarják venni a házamat.</p>
					<p>- Van a faluban elég más ház, a hol lakhatsz.</p>
					<p>- De itt töltém éltem jobb részét és itt akarok meghalni, - mondá izgatottan
                  Leticzia.</p>
					<p>- Ne menj el innét, ha kedves e hely neked.</p>
					<p>- A hatóság megvette a hegységnek ezt a részét s nekem pénzt hoztak érte, hogy
                  adjam oda kunyhómat.</p>
					<p>- Te szereted a pénzt.</p>
					<p>- Honnét tudod? - kérdé gyanakodva pillantva rá az öreg asszony.</p>
					<p>- Láttam, midőn signor Orlandó pénzt adott kezedbe, arczod nagyon csúnya volt,
                  félelmesen örültél.</p>
					<p>Leticzia redős arczát sötét pír borítá, a mint arra gondolt, miféle díj volt az, a
                  miről Ithaka beszél... Az ő saját ára. Mert a jó és rossz ösztönszerű érzése a
                  tudatlanokban is megvan, s ha észszel nem bírják is tetteiket megbirálni, egy
                  belső szózat itéletét nem távolíthatják el maguktól. Így volt az öreg olasz nő is.
                  Kellemetlenül érinték őt a leány szavai.</p>
					<p>- A pénzt mindenki szereti, - mondá komoran.</p>
					<p>- Minek a pénz?</p>
					<p>- Jól élhetünk, ha van, jól öltözhetünk, nem kell dolgoznunk, vagy gyalog
                  fáradnunk, míg ha nincs, halálra kínozzuk magunkat, s elveszünk, mint az ebek.</p>
					<p>- Most van pénzed és mégis elveszik házadat.</p>
					<p>- Mert nincs elég. És az veszi el, a kinek több van, mint nekem.</p>
					<p>- Ki az?</p>
					<p>- Fragóni Fulvió herczeg, ki a hatóságot bizta meg, hogy kergesse el innét a
                  szegény népet, hová ő nagy gyárakat fog építtetni.</p>
					<p>- Nem tudom, mit beszélsz, anyókám, azt sem tudom, ki az a Fulvió herczeg, de
                  ellenséged ő neked s így nekem is az... Elmegyek hozzá és megölöm, - mondá komor,
                  baljóslatú tekintettel Ithaka.</p>
					<p>- Isten mentsen ettől, leányom. Kérni lehet őt, de ölni nem szabad, akkor magadat
                  ölnéd meg.</p>
					<p>- Ki bűntetne engem?</p>
					<p>- A karabinierik azonnal elfognának, bebörtönöznének és soha többé nem látnád a
                  napvilágot.</p>
					<p>- A szép napot, mely nemsokára feljön, - szólt Ithaka s körültekintett a szürkülő
                  égboltozaton. - Azt nagyon sajnálnám. Tehát kérni fogom őt, hogy ne vegye el
                  kunyhódat. Hol találhatom meg?</p>
					<p>- A hegység túlsó felében, Jónában. Ott lakik ő egy nagy várkastélyban, talán nem
                  is bocsátanak hozzá.</p>
					<p>Ithaka felkelt helyéről.</p>
					<p>- Megyek, - mondá határozottan.</p>
					<p>- Hajnal előtt nem eresztelek. Akkor elkisérlek az oda vezető úton, egyedül nem
                  találnál el, Ithaka leányom.</p>
					<p>- Ne hívj engem Ithakának - mondá kérő hangon, - Ithának hívtak ott... a városban.
                  Ezt a nevet szeretem.</p>
					<p>- A hogy kivánod, Itha. De hol van signor Dobsiádó, miért eresztett vissza
                  hozzám?</p>
					<p>- Nem eresztett. Elszöktem.</p>
					<p>Leticzia rémülve ugrott fel helyéről.</p>
					<p>- Elszöktél? Ezt rosszúl tetted, signor Dobsiádó azonnal itt lesz és visszavisz
                  Jerichóba.</p>
					<p>- Nem megyek.</p>
					<p>- A karabinierikkel vitet vissza.</p>
					<p>- Akaratom ellenére?</p>
					<p>- Te az övé vagy.</p>
					<p>- A hegységbe, az erdőkbe megyek, ott nem talál meg senki, s a ki közeledik,
                  megölöm. - Egy hosszú, éles kést húzott elő fűzője alól.</p>
					<p>Leticzia betakará szemeit.</p>
					<p>- Én azt hittem, jó dolgod van, szeretsz a lovak és az emberek között.</p>
					<p>- Szerettem a lovat, a melyet adtak, de jobban szeretlek téged, ha így nevezik
                  azt, a mi itt belől hozzád vonz. - Az öreg nő elfordítá fejét, visszaült helyére;
                  soha nem ismert meghatottságot érzett ez egyszerű szavakra.</p>
					<p>- Ha így van, el kell magadat rejteni, mert napfölkeltével bizonyosan érted jönnek
                  s elvisznek vissza.</p>
					<p>Ithaka elhagyta helyét. Nagyon halvány volt, arczán sötét, fájdalmas kifejezés
                  ült.</p>
					<p>- Vissza nem megyek hozzá, - mondá majdnem borzadálylyal, s
                  az öreg Leticzia többet sejtett e vonakodásából, mint azt maga Itha tudta, vagy
                  értette volna.</p>
					<p>- Menjünk a herczeghez, - mondá a leány. - Vezess a hegységen át vezető útra,
                  aztán térj vissza ide s ha signor Dobsiádó jön a karabinierikkel...</p>
					<p>- Azt fogom mondani, hogy nem láttalak.</p>
					<p>- De az nem igaz.</p>
					<p>- Különben megkeresnek és visszavisznek.</p>
					<p>- Ha egyszer a sziklák között leszek, vagy az erdőségben, nem találnak többé
                  reám.</p>
					<p>- Majd mondok valamit. A nap fölkelőben van, indulhatunk. Egyél egy narancsot,
                  vagy igyál a kecske tejéből.</p>
					<p>Pár perczre bementek a házikóba s Ithaka pár korty tejet ivott s egy aranyhajú
                  narancsot vett kezébe.</p>
					<p>- Menjünk, - mondá. - Siessünk, nehogy itt érjenek.</p>
					<p>Leticzia bezárta ajtaját és elindultak.</p>
				</div>
				<div type="chapter">
					<head>HATODIK FEJEZET.</head>
					<p>A Hekata-hegység déli részén emelkedett egy széles, magas, pompás épület, melynek
                  góth stilű ablakaiból a tengerre lehetett látni.</p>
					<p>A tornyokon zászlók lengtek, jeléül annak, hogy a tulajdonos ez időben a
                  kastélyban mulat; a vidéken lakó nép naponkint látta urát aranyos bárkájában
                  kirándulást tenni a tengeren, vagy hallá a vadász-sípot, mely a kastélyban időző
                  vendégek zerge-vadászatát jelenté. A távolból látták a fiatal Fragóni Fulvió
                  herczeget barátaitól környezve, zöld vadászruhában, tollas kalappal, egyik
                  szikláról a másikra ugrálva, üldözve a fölvert zergét.</p>
					<p>Azon a napon, midőn az öreg Leticzia megmutatá a kastélyba vezető utat Ithakának,
                  Fulvió herczeg nem ment vadászni.</p>
					<p>Előtte való nap megrándult a lába, s ez a kellemetlen körülmény tartotta otthon.
                  Az olajfákkal díszített plateaura nagy nehezen felsántított, a kastélyt környező
                  magas sziklacsúcsok egyikére leült s onnét szemlélte az aranyos felhőkbe burkolt
                  nap fölkeltét, a tengeren közeledő hajókat s a magasban csoportonként érkező
                  madarakat, melyek hidegebb tartományokból érkeztek a meleg Hekata-hegységbe.</p>
					<p>Minél fényesebb lett a vidék, annál messzebb lehetett látni a környéken. Fulvió
                  éles szeme egy közeledő alakot vett észre a kastély kapujához vezető szikla-úton,
                  mely lassú lépésben haladt, koronkint megállt s figyelmesen, hosszasan nézett szét
                  a rózsabiborban ragyogó tájon.</p>
					<p>Különös alak volt, felkelté az ifjú Fulvió figyelmét.</p>
					<p>Egyszerre eltünt az út fordulatánál, de ez eltünésből tudta, hogy be kellett neki
                  lépni a kapu nagy, széles ívezete alá, s nemsokára a nyilt plateaun lesz, hol
                  ismét megláthatja őt.</p>
					<p>Feszülten várta megjelenését és előre hajlott fővel leste, mikor tűnik elő a kapu
                  sötét árnyékából.</p>
					<p>És nem sokáig kellett várakoznia.</p>
					<p>Itha gyors léptekkel közeledett kitűzött czélja felé. Szürkületkor indult el
                  Leticziával s a nap biborfényben sütött, midőn megérkezett a herczegi palotába,
                  melynek nagysága, fénye, czímerei, zászlói legkevésbé sem zavarták őt, sőt nem is
                  hatottak reá... Az udvarra érve körültekintett, nem tudván, merre vegye és
                  folytassa most útját.</p>
					<p>Fulvió rossz lába daczára fölemelkedett s intett neki le a szikláról, hogy
                  közeledjék.</p>
					<p>Itha észrevéve őt, azonnal engedett a hívásnak. Fölmászott hozzá, szembe állt
                  vele, nyugodtan, némán, szó vagy legkisebb zavar nélkül, az ifjú pedig elfelejté
                  megszólítani őt a - bámulattól.</p>
					<p>Soha még álmában sem látott hozzá hasonló alakot, emberi lényt, asszony
                  képében.</p>
					<p>Fehér pamut ruhájában, kurta szoknyája csak bokáig ért; tündöklő sárgás-barna
                  bőrével, leomló bronzszínű hajával, sötétkék szemével, minővel egykor az árkádiai
                  nimfák bírhattak, elragadta őt, gyönyörteljes érzést keltett benne.</p>
					<p>Itha komoly, kérdő szemekkel állt előtte. Az, hogy fiatal, ismeretlen férfival áll
                  szemben, nem zavarta; nagyon tudatlan és nagyon ártatlan volt, nem tett rá több
                  hatást e találkozás, mintha a sziklán egy zergét, a felhők között egy madarat, a
                  hullámokon egy sirályt látott volna.</p>
					<p>- Ki vagy te? - kérdé tőle izgatottan Fulvió, mint már oly gyakran intézték hozzá
                  e kérdést.</p>
					<p>- Itha! A Hekata-hegységből jövök. Fragóni Fulvió herczeget keresem.
                  Megmondhatnád, hol találhatom meg?</p>
					<p>- Az én vagyok, a kit keressz, - felelt az ifjú, kinél sohasem teljesedett be
                  jobban az állítás, hogy a görögök szépsége tovább él az olaszokban.</p>
					<p>- Úgy nem kell tovább fáradnom, - folytatá Itha, mialatt égő ajkaira futó mosoly
                  lopódzott, csodálatos ellentétet képezve arczának klasszikus komolyságával. -
                  Elmondom, a miért jöttem.</p>
					<p>- Szólj, mit kivánsz? - kérdé elragadtatva az ifjú.</p>
					<p>- Ismered az öreg Leticziát?</p>
					<p>- Nem. Sohasem hallottam róla.</p>
					<p>- Mindegy, segíthetsz rajta ismeretlenül is, ha akarsz. El akarják venni a házát,
                  a rendeletedre s kiűzni őt, mint az ürgét; vedd vissza parancsodat, hagyd meghalni
                  abban a házban, a hol él s a honnét nem bir távozni.</p>
					<p>- Kiről és miről beszélsz? - kérdé bámulva Fulvió, mind jobban megbűvölve a
                  hangtól, a modortól és a soha nem látott bájak gazdagságától.</p>
					<p>- Az öreg Leticziáról jöttem beszélni neked. Kérni nem tudok.</p>
					<p>- Anyád ő neked?</p>
					<p>- Nem!</p>
					<p>- Miért vetted hát ajkaidra az ő ügyét?</p>
					<p>- Mert nincs neki senkije rajtam kivül s ő maga nem mert jönni, talán nem is birt
                  volna ide felmászni.</p>
					<p>- Ez nagyon nemes tett tőled, de még mindig nem tudom, mit akarsz.</p>
					<p>- Hogy hagyják meg Leticziának házát.</p>
					<p>- Ki akarja tőle elvenni?</p>
					<p>- Te magad.</p>
					<p>Fulvió elmosolyodott.</p>
					<p>- Talán hivatalnokaim, vagy a törvény nevében a hatóság... Meg fogom tudni s ha
                  lehetséges, örömmel teljesítem kivánságodat.</p>
					<p>- Imádkozni fog érted. Azt mondta, adjam ezt tudtodra, - szólt a leány s
                  megfordult és menni készült.</p>
					<p>- Hová mégy? - kérdé Fulvió ijedten.</p>
					<p>- Sansovinóba.</p>
					<p>- Ott lakol?</p>
					<p>- Ma hajnal óta ott.</p>
					<p>- És azelőtt?</p>
					<p>- Jerichóban voltam.</p>
					<p>- Mit csináltál ott, sohasem láttalak.</p>
					<p>- Lovagolni tanultam. Signor Dobsiádó Párisba akart vinni, de megszöktem tőle.</p>
					<p>- Az ő lánya vagy?</p>
					<p>- Sem az övé, sem Leticziáé.</p>
					<p>- De hát ki vagy?</p>
					<p>- Azelőtt Ithakának hívtak, most Itha a nevem. Ezt jobban szeretem.</p>
					<p>Fulvió sohasem tapasztalt izgatottságot érzett, elveszté itélő tehetségét, nem
                  tudta kitalálni, kivel áll szemben. - Itha újra megindult.</p>
					<p>- Maradj! - kiáltá halálos félelemben Fulvió, hogy elveszíté őt szemei elől. -
                  Maradj és beszélj nekem multadról, életedről. Ki vagy, honnét jöttél, hová mégy.
                  Ülj ide a plateau szélére, e sziklacsúcsra, mellém.</p>
					<p>- Sietnem kell, Leticzia vár reám.</p>
					<p>- Mikor mégy Párisba signor Dobsiádóval?</p>
					<p>- Soha! Gyűlölöm azt az embert, s ha megtalál és magával akar vinni, megölöm őt
                  vagy magamat.</p>
					<p>- Ő bizonynyal szerelmes beléd.</p>
					<p>- Nem tudom.</p>
					<p>- Sohasem mondta?</p>
					<p>- Nem.</p>
					<p>Fulvió gondolkozott.</p>
					<p>- Ha itt maradsz, ide nem mer jönni s nem talál reád.</p>
					<p>- Az meglehet, de Leticziának meg kell vinnem a hírt.</p>
					<p>- Megizenem neki mástól.</p>
					<p>Itha körültekintett.</p>
					<p>- Nagyon fényes itt a nap, - mondá egyszerűen, - szívesebben nézem világosságát,
                  mint alulról.</p>
					<p>Fulvió nem érté, mit akar mondani s Ithaka maga sem tudta, mit értett e szavak
                  alatt, ösztönszerűleg jöttek azok ajkaira. A fiatal herczeg kétségbe volt esve,
                  midőn újra megindulni látta, s ő sérült lábával nem követhette.</p>
					<p>Minden köszöntés vagy további szó nélkül fordult meg s a plateauról leszállva, az
                  udvar felé lépdelt, oly egyszerűen, csendesen és mégis királyi tartással, mint
                  hajdan Ilion és Thessália leányai tehették.</p>
					<p>- Megállj! - kiáltá utána esdeklő hangon még egyszer Fulvió, karjait kitárva, de
                  Itha ment tovább, visszatekintett egy pillanatra, visszamosolygott az őt marasztó
                  ifjúra, de nem állt meg, nem tért vissza.</p>
					<p>Fulviónak magával vitte az eszét és szívét, őrültként tombolt dühében,
                  fájdalmában, hogy nem követhette, de elhatározta, hogy nem megy le Jóna fölött a
                  nap, nem éri el herczegi czímerét az alkony utolsó sugara, mielőtt ő Ithát újra
                  nem látja.</p>
					<p>Mindaddig követte szemével, a meddig csak el nem rejté fehér ruháját, csodálatosan
                  szép haját előle a kapu sötét ívezete; ekkor hosszasan fújt nyakán függő sípjába,
                  mire szolgák futottak elő, s ő fogatni parancsolt kis kocsijába, melyen a sziklás
                  úton járni szokott, s melyen utólérni remélte a «hegység tündéré»-t, ki magával
                  vitte nyugalmát.</p>
				</div>
				<div type="chapter">
					<head>HETEDIK FEJEZET.</head>
					<p>Ithaka lesütött fejjel, gondolkozva haladt lefelé az úton, a tengerpartnak tartva,
                  hol sötét myrtus-bokrok árnyékában hagyta Leticziát, ki megigérte hogy várni fog
                  reá. Majdnem futva ért le a magas lejtőn, midőn az öreg asszonyt megpillantá, ki
                  már türelmetlen volt elmaradása miatt.</p>
					<p>- Hátha nem is jön vissza, - mondogatá magában, mert az olasz mind gyanakvó. -
                  Fragóni Fulvió fiatal ember, Ithaka pedig szép leány, könnyen megértik
                  egymást.</p>
					<p>Most, hogy megpillantá, majdnem felkiáltott örömében.</p>
					<p>- Láttad őt? - kérdé tőle, már messziről elébe kiáltva.</p>
					<p>- Beszéltem vele.</p>
					<p>- Mit mondott a kunyhóról? Könyörögtél neki érettem?</p>
					<p>- Nem tudok kérni, - mondá Ithaka büszkén. - Elmondtam, a mit izentél és ő meg
                  fogja tenni.</p>
					<p>- Megigérte?</p>
					<p>- Meg fogja tenni, - mondá a leány türelmetlenül s mintha kifáradt volna, ledobta
                  magát a myrtusok árnyékába.</p>
					<p>- Te jó leány vagy, Ithaka, - mondá szelidebb hangon az öreg nő, megsimogatva
                  vállaira hulló haját.</p>
					<p>Ithaka nem felelt, az égboltozatot nézte. A tündöklő nap teljes fényével árasztá
                  atlasz bőrére sugarait, mely tiszta volt, mint a patyolat, egyetlen folt sem
                  látszott rajta.</p>
					<p>- Nem féltél a herczeggel beszélni? - kérdé Leticzia az öreg asszonyok
                  kiváncsiságával, ki szeretett volna tőle a párbeszédből valamit megtudni. Ithaka
                  csodálkozva emelé reá szemeit.</p>
					<p>- Félni? - kérdé fölemelve fejét. - Mitől? Miért?</p>
					<p>- Nos, mert te csak szegény pórleány vagy, ő pedig nagy úr, majdnem a leggazdagabb
                  ura Olaszországnak.</p>
					<p>Ithaka nem felelt, nem érté, mit jelent mindaz, a mit az öreg nő beszélt, de nem
                  is volt kiváncsi reá.</p>
					<p>- Menjünk, - mondá Leticzia elhagyva helyét, midőn látta, hogy nem kap
                  választ.</p>
					<p>A leány nem mozdult, feje fölé emelve karjait, nagyon jól érezte magát a füben,
                  hanyatt feküdve. Leticzia nem törődött vele, megindult s botorkálva haladt lefelé
                  a lejtőn.</p>
					<p>Ithaka kissé fölemelte fejét s nevetve nézett utána.</p>
					<p>- Ha a karabinierik jönnek, vagy signor Dobsiádó, mondja, hogy nem látott! -
                  kiáltá utána vidáman.</p>
					<p>Leticzia dohogva ment tovább. - Majd eljösz, ha megéhezel, - mondá bosszúsan,
                  egyedül hagyva őt, kit úgy látszott engedetlenné tett a jerichói tartózkodás és
                  vidámabbá, mint volt azelőtt, a mi sehogy sem illett egyéniségéhez.</p>
					<p>Midőn leért a lejtőről s háta mögött maradt a hegység, rémülten látott a Jerichó
                  felől vezető úton csillogó fegyvereket és több emberből álló csapatot Sansovinó
                  felé közeledni, kik az út csavarodásával nem a faluba tartottak, hanem az ő
                  kunyhójának irányába, mely a sziklák között a tenger közelében feküdt.</p>
					<p>Ezek vagy házamból akarnak kidobni, - gondolá, - vagy Ithakáért jönnek. - Egyik
                  olyan rossz, mint a másik.</p>
					<p>De már nem volt mit tenni, nem fordulhatott vissza, annál is inkább, mert a
                  fegyveres csapat észrevette a teljesen üres, elhagyatott úton közeledtét.</p>
					<p>Ekkor már dél felé járt az idő, s az őszi nap sárgás fénynyel árasztá el a szürke
                  sziklákat Sansovinó körül, sugarai tündököltek a karabinierik fegyverein;
                  megpillantván az öreg Leticziát, ellenséges zúgás hangzott fel köztük, azzal
                  fogadták a hozzájuk érkező öreg asszonyt:</p>
					<p>- Hol van Ithaka? - kérdé Orlandó, ki a csapatot vezeté.</p>
					<p>- Nem tudom, nem láttam őt, mióta Jerichóban hagytam, neked kell, signor Orlandó,
                  tudni róla.</p>
					<p>- Hazudsz, - mondá durván Orlandó, kinek arcza sárgult a haragtól. - Add vissza
                  nekünk, különben erővel viszszük el; ezek a hatóság emberei. Vagy téged hurczolnak
                  börtönbe.</p>
					<p>- Esküszöm, hogy...</p>
					<p>- Hallgass! Hol van a leány?</p>
					<p>És egészen a kunyhóhoz érve, Orlandó berúgta annak ajtaját, az öreg Leticzia
                  feljajdúlt, házán ez embertelen rombolást látva.</p>
					<p>- Keresd őt, ha tetszik, - felelt dühvel, s leült a kunyhó előtti kőre.</p>
					<p>Orlandó leugrott lováról, befutott a házba, de még nagyobb haraggal érkezett
                  vissza.</p>
					<p>Ithaka nem volt sehol.</p>
					<p>- Hová tetted őt? - kérdé, megrúgva az öreg asszonyt.</p>
					<p>- Nem láttam.</p>
					<p>Orlandó türelmének vége volt. Dobsiádó csalónak nevezte őt, midőn észrevették
                  Ithaka szökését, s neki minden áron le kellett mosni magáról a szégyent. Ökölbe
                  szorította kezét, és Leticzia fejére ütött, úgy hogy az elszédülve omlott a
                  földre. A karabinierik egyike, kiket a hatóság Orlandó mellé adott, abban a
                  hitben, hogy a megszökött, saját leánya, óvást tett ez eljárás ellen.</p>
					<p>- Minket melléd adott a hatóság, signor Orlandó, hogy keressük veled a leányt, de
                  ily tettlegességre sem mi, sem te nem vagy felhatalmazva, s nekünk nem szabad ezt
                  megengednünk.</p>
					<p>A félig elalélt nőhöz siettek, s felsegíték előbbi helyére. Leticzia fuldokolt az
                  ijedtségtől és fájdalomtól.</p>
					<p>- Verjen meg az Isten! - kiáltá Orlandónak az olaszok szokásos átkozódásához
                  folyamodva tehetetlenségében. - Isten fizesse vissza, a mit elkövettél rajtam.</p>
					<p>E közben Sansovinóból gyülekezni kezdett Leticzia kunyhójához a nép, szidalmakkal
                  illetve a hatóságot.</p>
					<p>- Ithaka nincs itt! - kiálták. - Senki sem látta mióta elment. Ez igazságtalanság,
                  törvény ellenes dolog, - kiabálták minden felől, s oly fenyegető állást kezdtek
                  Orlandó- és kísérőivel szemben elfoglalni, hogy azok jónak látták békítőleg lépni
                  közbe.</p>
					<p>- Ha nincs itt a leány, menjünk, - mondá az egyik karabinieri. - Megtaláljuk az
                  erdőben vagy a hegységben, a hol bújdosik; menjünk, signor Orlandó.</p>
					<p>- Nem, Ithakának itt kell lenni, ő itt van elbújva, mondá konokul Orlandó, s még
                  egyszer befutott a konyhába.</p>
					<p>E közben az asszonyok, kik Sansovinóból oda gyültek, Leticzia arczát törülgették,
                  melyen vékony vérsugár kígyózott alá. Orlandó sebet ütött fején, a vér csendesen
                  szivárgott ki belőle.</p>
					<p>Hangos lárma, veszekedés zaja hallatszott a nép és katonák között, a vér láttára.
                  Éktelen kiabálás volt hallható a különben is gyűlölt karabinierik ellen, midőn
                  egyszerre mindenki elhallgatott, s a szikláról levezető útra nézett, hol egy leány
                  közeledett futva feléjök, kinek láttára elbámultak, megdöbbentek, midőn
                  megismerték. - Ithaka volt.</p>
					<p>- Ő az! - kiálta diadalmasan Orlandó, - ugyan e perczben rohanva ki a házból. Itt
                  vagy tehát! Fogjátok és kötözzétek meg. Gyalog, lánczon kísérünk vissza
                  Jerichóba.</p>
					<p>A nép megnémulva, megrémülve hallá e parancsot. Ithaka pedig emelt fővel,
                  nyugodtan, fejedelmi tartással állt közöttük. Ajkai összeszorítva, szeme
                  villámokat szórt, kezében éles kés volt, melyet a hozzá közeledni akaróknak
                  szegezett.</p>
					<p>- Próbálja meg, a kinek bátorsága van hozzám nyúlni. Jertek... meglássuk ki meri
                  Ithakát érinteni.</p>
					<p>Egy perczig leszögezve, megnémulva álltak a karabinierik, a nép tetszés- és
                  örömzajjal fogadta e szavakat: A bátorság mindig lelkesít!</p>
					<p>- Ej, mit tétováztok! - kiáltá dühvel Orlandó, s félre lökve maga előtt pár
                  embert, Ithakához futott, meg akarta ragadni karját, de az a majom gyorsaságával
                  félre ugrott, s kését Orlandó vállába döfte.</p>
					<p>Rémült zúgás hallatszott minden felé, s Orlandó ijedségtől vagy haragtól
                  elszédülve tántorodott meg.</p>
					<p>E perczben a hegységről éles trombita hangja hangzott fel a lejtős szikláktól
                  környezett úton, és Fragóni Fulvió herczeg fogata tünt föl a magasban, két
                  fullajtártól kísérve két felől a kocsi mellett, kik azért használták sípjukat az
                  út fordulatánál, hogy a netalán szembe jövő kocsik kitérjenek jó előre, s ne
                  kelljen a herczeg fogatával - velök összeakadva - várakozni.</p>
					<p>- Fragóni herczeg, - mondák egypáran. Orlandó megzavarodott. Fragóni Fulvió
                  herczeg igen nagy úr volt e vidéken, s a szegény nép bár kegyes urat látott
                  Fragóniban, czímének fénye, s vagyonának nagyságos hatalmától félelmet érzett.</p>
					<p>- A herczeg, a herczeg jön, - suttogák fölfelé tekintve a szikla útra, honnét még
                  jó hosszú idő kellett, hogy lejusson a herczeg, s Orlandó ezt az időt akarta
                  felhasználni.</p>
					<p>- Előre! - kiálta a karabinieriknek. - Fogjátok és kötözzétek meg. Sietnünk kell,
                  a herczeg ne lássa e botrányos harczot. Gyorsan, előre!</p>
					<p>Senki sem mozdult, az ő izgatottságát pedig növelte a fájdalom, mit karjában és
                  vállában érzett.</p>
					<p>Ithaka ekkor pillantotta meg Leticziát, ki félig ájultan hevert a paraszt
                  asszonyok karjai között.</p>
					<p>Rémülten futott hozzá.</p>
					<p>- Mi lelt anyókám? - kérdé oly meleg, szeretetteljes hangon, a mire senki sem
                  hitte volna képesnek, ki kevéssel az előtt oly vadnak látta.</p>
					<p>- Orlandó megütötte, - mondá a mellette álló asszonyok egyike.</p>
					<p>Ithaka átölelte Leticziát, s míg ajka a fájdalomtól reszketett, sötét tündöklő
                  szeme villámokat szórt Orlandó felé.</p>
					<p>- Akarsz jönni velünk vagy nem? - riadt rá durván Orlandó. - Nincs vesztegetni
                  való időnk.</p>
					<p>- Nem! - kiáltott daczczal, kihívón Ithaka. - Menj innét katonáiddal... Megöltétek
                  ezt a szegény öreg asszonyt.</p>
					<p>- Arra való volt! - mondá nevetve Orlandó, bosszantani akarva a leányt. Tehetetlen
                  volt dühében, mert sem a karabinierik, sem a nép nem teljesíté parancsait.</p>
					<p>Fragóni herczeg trombitásai mind közelebb hangoztaták fúvószereiket; a hegység
                  sziklaútjának fordulatánál újra feltünt fogata, mire a karabinierik kissé
                  visszavonulni kezdtek.</p>
					<p>Orlandó látta, hogy a hatalmas úr megérkezte előtt már lehetetlen Ithakát
                  elvinnie, félelmet érzett arra a gondolatra, ha az megpillantja a leányt, kinél
                  szebbet, bűbájosabbat még valószínűleg sohasem látott.</p>
					<p>- Vigyük a házba, - mondá Ithaka, - karjaiba fogva Leticzia tehetetlen testét.
                  Nehányan segítettek neki, de e perczben az öreg asszony magához tért.</p>
					<p>- Nyomorékká tett az a sátán! - kiálta rikácsoló hangon, Orlandóra mutatva. - Nem
                  birom a fejem, kezem béna lett, lábaim megmerevedtek.</p>
					<p>- A hogy érdemléd, vén csaló, ki először eladtad a leányt, s midőn nálad volt a
                  pénz, visszacsaltad! - kiáltá Orlandó.</p>
					<p>- Eladta? - kiálták csodálkozva a körülállók.</p>
					<p>- Eladtál pénzért? - kiáltott fel fájdalmasan Ithaka. - Engem, a ki leányod
                  voltam?</p>
					<p>- Ne hidd, - mondá nyögve Leticzia. - Ő vett rá, hogy Jerichóba vigyelek.</p>
					<p>- Nem fizettük ki Ithaka árát?</p>
					<p>Leticzia felelni akart, de e perczben a népcsoport hullámzani kezdett. A herczeg
                  fogata keresztül robogott a nagy kőhídon, mely nagy mélység fölött volt építve.
                  Mindenki arra nézett és Leticzia is ijedten elhallgatott.</p>
					<p>A fullajtárok helyet csináltak a nép között, s a herczeg fogata a ház elé
                  kanyarodva, megállt. Mély csend és várakozás uralkodott a tömegben.</p>
					<p>- Mi czélból gyülekeztetek itt össze? - kérdé Fragóni Fulvió, körülnézve rajtok. -
                  Miért vannak itt a karabinierik?</p>
					<p>Orlandó előlépett a tömegből.</p>
					<p>- Kegyelmes úr, - kezdé kalapját leemelve.</p>
					<p>- Ki vagy te? Ismerni akarlak, mielőtt felelnél.</p>
					<p>- Nevem Orlandó Manuello, kegyelmes úr. Czirkusz-igazgatója vagyok egy vándorló
                  csapatnak, mely most Jerichóban időz, s koronként részt vesz signor Dobsiádó
                  előadásaiban.</p>
					<p>Fragóni herczeg észrevehető megdöbbenéssel pillantott Ithakára, sejteni kezdé az
                  összefüggést.</p>
					<p>- Ha Jerichóban van társaságod, mi hozott téged ide? - kérdé nyugtalan hangon.</p>
					<p>- Kellemetlen ügy, - felelé oly hangon, hogy a távolabb álló karabinierik nem
                  hallhatták szavait. - Ez a vén asszony - folytatá Leticziára mutatva - eladta
                  nekem ezt a leányt, azután visszacsalta s most nem akar Ithaka velem jönni.</p>
					<p>- Eladta? - kérdé szép ívezetű szemöldökeit összevonva a fiatal Fragóni. - Miféle
                  beszéd ez? Eladta... Hogyan lehet emberi lényt egyszerűen eladni, minek, mily
                  czélból?</p>
					<p>- Hogy a czirkuszban kiképeztessék s a társaság tagjaihoz tartozzék.</p>
					<p>- A te megegyezéseddel történt ez? - kérdé a herczeg Ithakához fordulva.</p>
					<p>- Nem megyek signor Orlandóval, - mondá daczosan a leány, nem fogva fel tisztán a
                  hozzá intézett kérdést. - Megütötte Leticzia anyót s nekem megrázta karomat.</p>
					<p>- És te megszúrtál engem! - kiáltá dühvel Orlandó, - ezért becsukatlak.</p>
					<p>Ithaka büszkén végignézett rajta s gyönyörű, telt, vérpiros ajkain gúnyos mosoly
                  futott végig. A herczeg megbűvölve tekintett reá.</p>
					<p>- Te nem akarsz vele menni? - kérdé Ithakától.</p>
					<p>A leány megrázta fejét, sötét bronz színben játszó haja teljesen elborítá vállait,
                  egész alakja kinyúlt, fölegyenesedett s oly határozott ellenszegülést mutatott, a
                  mi a herczeget teljesen megnyugtatni látszott.</p>
					<p>- Én megvettem őt, s le is fizettem árát, - mondá Orlandó.</p>
					<p>- Mit adtál érte?</p>
					<p>Orlandó megnevezte az összeget.</p>
					<p>- Nem igaz! - nyögé Leticzia. - Éppen felét kaptam annak, a mit mond.</p>
					<p>A herczeg kezével intett, hogy hallgassanak.</p>
					<p>Mély csend lett, mindenki feszülten várta: hová és miként dől el a dolog.</p>
					<p>- Még egyszer annyit fogsz kapni, signor Orlandó, a mennyit fizettél Ithakáért, de
                  a leányt nem viszed magaddal.</p>
					<p>Ithaka magán kivül az örömtől kiáltott föl, míg Orlandó tombolt volna dühében, ha
                  a herczeggel szemben tombolni mert volna.</p>
					<p>Összeszedte minden bátorságát, legyőzte dühét s halálsápadtan, de nyugodtan
                  mondá:</p>
					<p>- Nem fogadhatom el ez ajánlatot, kegyelmes herczeg, mert a leány többé nem az
                  enyém hanem signor Dobsiádóé, kinek átengedtem őt, s ki engem, ha vissza nem
                  viszem őt, becsukat, mint csalót.</p>
					<p>- Ne tarts semmitől, signor Orlandó. Egy sor tőlem a hatósághoz s világos lesz
                  minden; ezt a sor irást meg fogod kapni.</p>
					<p>- Nem tehetem, herczeg, valóban lehetetlen, - mondá Orlandó és kétségbeesésében
                  sírva fakadt.</p>
					<p>- Kisérjétek be Jerichóba ezt az urat, ki veszedelmes csaló s leánykereskedő, -
                  mondá a herczeg bosszusan. - Az én nevemben csukassátok el, egy óra mulva
                  tudósítást kaptok tőlem a városban, addig jól őrizzétek. Előre mehettek vele.</p>
					<p>Orlandó semmivé volt téve. A nép hangos kaczagása kisérte.</p>
					<p>- Kegyelem, herczeg! - kiáltá térdre esve Fragóni előtt.</p>
					<p>- Jerichóban megtudod további sorsodat, - válaszolt Fragóni s a karabinierik közre
                  fogván Orlandót, akart vagy nem, mennie kellett velök.</p>
					<p>Ithaka napfényes mosolylyal sietett a herczeghez. Ösztönszerűleg érzé, hogy meg
                  kell hálálnia ennek jóságát s megragadva kaputja szélét, ajkaihoz nyomta.</p>
					<p>A fiatal Fragóni Fulvió el volt szédülve Ithaka érintésétől...</p>
				</div>
				<div type="chapter">
					<head>NYOLCZADIK FEJEZET.</head>
					<p>Orlandó elvitele után a nép széledni kezdett.</p>
					<p>Ithaka Leticziához sietett, s pár asszony segítségével bevitték őt a házba és
                  ágyba fektették. A vérzés és izgatottságtól a legmagasb fokú kimerültségben
                  szenvedett.</p>
					<p>Fragóni herczeg szeretett volna vele beszélni, elmondatni magának, miben áll és
                  mennyiben igaz az Orlandó által előadott adás-vevés Ithakára nézve. De a kunyhóból
                  kijövő parasztasszonyok azt mondták neki, hogy csak félig van magánál s talán meg
                  sem éri az éjszakát, aztán fejcsóválva távoztak és a herczeg magányosan maradt a
                  szegényes kunyhó előtt.</p>
					<p>- Ez hát az a ház, mely miatt Ithaka nálam volt könyörögni, - gondolá, szórakozva
                  hordván rajta végig szemeit. Kastélyában a kutyaól sokkal jobb karban, sőt pompás
                  épület volt e rozzant házhoz képest. Itt lakik ez a fejedelmi szépségű leány,
                  kinek nincs párja bájakban e földön, de kinek nem szabad e kunyhóban maradni.
                  Palotákba, biborba, bársonyba való ő... Virágokon kell neki járni, a föld pora nem
                  méltó, hogy érintse lábával, a nap sugara, a csillagok fénye kevés az ő fejére
                  koronának.</p>
					<p>- Meg kell nyugtatnom a kunyhó miatt, - fűzé gondolatait tovább. - Addig, míg ez a
                  vén asszony él, ne érintse senki e házat, ámbár nem érdemli meg jóságomat. Ithaka
                  árúba bocsátása miatt szigorú büntetést érdemelne.</p>
					<p>Gondolkodva ült kis kocsijában, cselédsége hátrább vonult a sziklák mögé s ő nem
                  tudott megválni Ithaka közellététől. Maga sem tudta mire vár még. A leány el volt
                  foglalva a beteggel s ő nem is akarta ma már tovább terhelni. És mégis várt, ha
                  lába nem lett volna megsérülve, kiszállt volna kocsijából s talán leült volna
                  várakozni a kunyhó előtti kőre.</p>
					<p>A fényes tájképre függeszté tekintetét.</p>
					<p>A nap már rég meghaladta a delet s melege szűnni kezdett. A tengerről üde, zamatos
                  szellő érkezett és a sziklák útjánál kikelt rozmarin- és vadrózsa-bokrok erős
                  illatot árasztának. Itt-ott fogoly madár röppent fel párosával, de némán szállt
                  tova a levegőnek minden szárnyasa. Az éneklés ideje már elmúlt s hangjukat,
                  szerelmöket csak a kikelet hozhatta vissza. A magas sziklák tetején egy-egy karcsú
                  őz vagy zerge tűnt föl, fényes szemével letekintve a völgybe, hol a herczeg fogata
                  állt; ő maga elmerülve várta a tündérszép leányt, kitől ő is mint már annyian
                  tették, azt szerette volna megkérdezni: ki vagy, honnét jöttél, miféle nemzetből
                  való vagy, mely országban van hazád?</p>
					<p>De Ithaka nem jött s ő a házba nem mehetett utána.</p>
					<p>Indulót fújni parancsolt a fullajtároknak. Groomja fölugrott a kis fogat hátulsó
                  ülésére s ő kezébe véve a gyeplőt, lassan, vontatva, rossz kedvvel fordult meg a
                  sziklás úton s keresztűl robogva a mélység fölötti hídon, felkanyarodott a hegység
                  útjára, mely a völgyből föl kastélyába vezetett, de a fordulónál még egyszer
                  visszapillantott a szegényes kunyhóra, ha nem láthatná-e még egyszer Ithakát?</p>
					<p>Nem látott senkit.</p>
					<p>A leány minderről nem sejtve semmit, az öreg Leticzia ágyánál ült, kezébe hajtva
                  fejét, karjait térdeire támasztá.</p>
					<p>Az öreg asszony majdnem önkivületi állapotban volt a fejére kapott ütéstől.</p>
					<p>Csendben teltek az órák. Néma volt minden kivül és belül, a halál fekete szárnyait
                  terjeszté ki a kunyhó fölött, de Ithaka mind erről nem tudott semmit, álmodozva
                  várta Leticzia magához tértét, fogalma sem volt a halálról, a megsemmisülésről.
                  Megtanult beszélni, de minden más irányban tudatlan volt.</p>
					<p>A nap lassan leáldozott, sötét lett a vidék a sziklák ijesztő alakokat öltének
                  magas mozdulatlanságukban s a levegő oly sűrű és ködös lett, mintha kivülről a
                  kisded ablakok előtt fekete fátyolt bocsátottak volna le.</p>
					<p>Ithaka fölkelt a helyéről s meggyujtá a pislogó mécsest, melynek sötétes világánál
                  szokta Leticziával tölteni az estéket, mielőtt Jerichóba ment.</p>
					<p>Az öreg asszony megmozdult ágyában.</p>
					<p>- Ithaka, - nyögé gyenge hangon.</p>
					<p>- Itt vagyok, anyóka.</p>
					<p>- Adj vizet! Meg kell halnom szomjúságomban.</p>
					<p>A leány körülnézett. Ekkor jutott eszébe, hogy még ma sem ő, sem az öreg asszony
                  nem ettek semmit, kivéve reggel a kecske tejéből, mely estére még nem volt
                  megfejve, s nem tudta, mit adjon a betegnek. Sem vizet, sem tejet nem látott a
                  kunyhóban.</p>
					<p>- Elszaladok a forráshoz vízért, - szólt Ithaka s a korsót kezébe kapta.</p>
					<p>- Ne menj! - kiáltá ijedt hangon az öreg asszony. - Mire visszajösz, meghalok s
                  nincs bátorságom egyedül lenni.</p>
					<p>- Meghalni? Mi az, anyóka? - kérdé kiváncsian Ithaka.</p>
					<p>- A földbe temettetni, sohasem látni napvilágot s elválni örökre azoktól, a kiket
                  szerettünk.</p>
					<p>- Ez nagyon szomorú, de ha nem akarsz, anyókám, úgy-e nem fogsz meghalni? - kérdé
                  reményteljes arczczal Ithaka.</p>
					<p>- Nem kérdezik azt tőlünk, leányom, - nyögé a beteg, kemény ágyán vergődve. - Ha
                  utolsó óránk üt, mennünk kell... hallgass reám!</p>
					<p>Ithaka az ágy mellé térdelt, megfogta az öreg barna, a munkától durva kezét s
                  figyelt.</p>
					<p>- Én nem vagyok olyan szegény, mint látszom, - dadogá, nagy nehézséggel ejtvén ki
                  szavait. - Van egy kis pénzem és halálom után az a tied lesz.</p>
					<p>Ithaka hallgatott. Semmi hatást sem tett reá ez a vallomás, nem ismerte a pénz
                  értékét.</p>
					<p>- A kincs, melyet neked hagyok, a szoba harmadik gerendájának sarkában van
                  elrejtve, - folytatá Leticzia. - Amott a kemencze fölött. Ne mutogasd senkinek,
                  mert elveszik tőled s te éhen halhatsz. Csak annyit végy belőle magadhoz, a
                  mennyire egyszerre szükséged van.</p>
					<p>Ithaka hallgatott.</p>
					<p>- Az összeg, a melyet a gerenda sarkában találsz egy harisnyába kötve, az az
                  összeg, melyet Orlandótól kaptam, midőn ő téged a czirkusz számára átvett tőlem.
                  Elég sok pénz, hogy sokáig megélhess belőle. Dolgozzál, fonj és szőjj,
                  megtanítottalak arra s munkád keresményével együtt megélhetsz a nélkül, hogy
                  koplalnod kellene.</p>
					<p>- De az a pénz, a mit Orlandó adott nem a tied, anyóka, - szólt a leány, ki most
                  először kezdé érteni a dolgot.</p>
					<p>Leticzia szemének kialvó fénye haragban lobbant föl e szavakra.</p>
					<p>- Mit beszélsz, együgyü gyermek?</p>
					<p>- Azt a pénzt vissza kell adnunk neki.</p>
					<p>- Megbolondultál?</p>
					<p>- Én majd elviszem utána, visszaadom neki. Minek az nekünk, anyókám? Eltartlak én
                  vízzel és gyökerekkel s a kecske is bőven tejel most.</p>
					<p>Leticzia kétségbe volt esve.</p>
					<p>- Ne merd azt tenni... megtiltom, - mondá dadogva, karját kinyujtva, mintha vissza
                  akarná Ithakát tartani szándékától, de már nem volt arra ideje. Szemei előtt sötét
                  lett a világ s élet nélkül dőlt szalmavánkosára.</p>
					<p>Kiszenvedett. - Ithaka rémülten nézett reá.</p>
					<p>Nem tudta, mi történik körülötte.</p>
					<p>Szólongatni kezdte a halottat, ki nem felelt; némán, mereven, élet nélkül hevert
                  előtte s ő nem birt fogalmával annak, a mi az öreg nővel, egyedüli
                  hozzátartozójával e földön, történt.</p>
					<p>Csak azt érezte, hogy egyedül maradt s hogy az, a ki előtte fekszik, nem tud sem
                  róla, sem magáról többé semmit.</p>
					<p>Különös félelem és izgatottság lepte meg, a mit azelőtt még sohasem érzett. Vágyat
                  érzett tudni azt a titkot, a mi őt körülvette, a mi élettársnőjét az ágyhoz
                  szögezte. Tudni akarta nagy tudatlanságában azt, a mit eddig még a legnagyobb
                  bölcsek sem tudtak kitalálni.</p>
					<p>Végig tapogatta Leticzia testét. Ösztöne mondá meg neki, hogy itt mindennek vége,
                  hogy az öreg nőt elveszíté, de hogy mi történjék ezentúl vele, arról fogalma sem
                  volt.</p>
					<p>Lassan fölegyenesedett görnyedt helyzetéből. Szíve hangosan dobogott az
                  izgatottságtól, de veleszületett rettenthetlen bátorsága, mely a veszély nem
                  ismeréséből eredt, visszatartá attól, hogy ki ne fusson az éjbe s ott ne hagyja a
                  halottat, ki nem felelt többé hívására, kérdéseire.</p>
					<p>Leült a pislogó mécses mellé s ott tölté hallgatva az éjet.</p>
					<p>Elhangzott hozzá a tenger egyhangú moraja, a szél meg-megzörgeté a kis ablak
                  üvegét, olykor egy éji bogár ütközött hozzá s ilyenkor Ithaka összerezzent, - nem
                  a félelemtől, hanem az egyedüllét tudatától. Aztán csendes lett minden s így látta
                  megérkezni a hajnalt.</p>
					<p>A halott közelléte, a hosszú egyedüllét s a csodálatos titokszerűség, mely őt
                  körülvette, önkéntelen elmélkedésre készteté. Mit fog most csinálni Leticzia
                  nélkül?</p>
					<p>Ez a kérdés kínozá őt.</p>
					<p>Nem tudott rá feleletet találni. Legjobban szeretett volna ő is lefeküdni a hideg
                  halott mellé, sejtvén, hogy arra nézve már vége mindennek.</p>
					<p>A sziklák fölött kelő nap arany sugarakat küldött be hozzá s elhagyva helyét,
                  kiment a kunyhó elébe. Minden csendes, nyugodt s elhagyatott volt s ő nem tudva
                  mást kezdeni, kiment a zöld gallyakból rakott istállóba, mely sziklaüregből állt s
                  megfejte a kecskét. Jól esett neki egy élő lényt tudni közelében.</p>
					<p>A friss tejet ajkaihoz érinté, de nem volt képes egyetlen kortyot sem
                  lenyelni.</p>
					<p>- Menj, - mondá szeretettel a kecskének s kieresztette legelni a sziklák aljában
                  kinőtt fűre. - Menj, de jőjj vissza, most már csak ketten leszünk, ne hagyj
                  el!</p>
					<p>Délfelé az asszonyok jöttek meglátogatni a beteg Leticziát. Midőn látták, hogy
                  meghalt, szemrehányást tettek Ithakának, hogy nem tudósította őket, vagy a papot
                  Sansovinóban s futottak a helységbe vissza, hogy gondoskodjanak a temetésről.</p>
					<p>- Maradt az öregnek pénze? - kérdék a leánytól.</p>
					<p>- Tudjátok, hogy nem volt mit ennie, - válaszolt kitérőleg.</p>
					<p>- Igaz, - mondák azok s nem volt mit tenni, eltemették őt a helység költségén, de
                  árverésre tűzték ki a házát: majd kitelik abból a temetési költség!</p>
					<p>Ithaka rémülten hallá, hogy másé lesz a ház és hogy vele mi történik, azzal senki
                  sem törődött.</p>
					<p>A temetés után senki sem gondolt többé vele s ő egyedül tudva magát, felmászott a
                  kemencze tetejére és kivette a Leticzia által megjelölt pénzt.</p>
					<p>- Ez signor Orlandóé, - szólt magában, meg sem tekintve a pénzt. Kezében tartva a
                  fekete, félig rongyos harisnyát, bezárta a házat, a zárban hagyta a kulcsot s
                  elindult Jerichóba, hogy visszaadja a pénzt Orlandónak.</p>
					<p>Már kétszer tette meg odáig az utat.</p>
					<p>Először az öreg Leticziával félig-meddig kocsin. Azután egyedül gyalog. Most már
                  ismerte jól, nem kellett kérdezősködni, tudakozódni, ment oly gyorsan, a mint csak
                  lábai vitték... Azok pedig gyorsak, aczélosak, ruganyosak voltak; sietése madár
                  röpüléséhez hasonlított. Sietve haladt le a keskeny szikla-úton a tengerpartra.
                  Csodálatosan meleg nap volt az évszakhoz képest, s a nap vérvörös foltként
                  látszott függni az égen, a levegő pedig hófehér volt, mint a tej, gyakori tünemény
                  e vidéken, a mely már sok gondolkodásra adott okot a természettudósoknak és még
                  sem tudták eredetét kitalálni.</p>
					<p>Ithaka kedvtelve szemlélé a különös világítást, szemei mintha mindent egyszerre
                  akartak volna látni, oly tágra nyiltak; élvezettel szívta be az üde, zamatos
                  tengeri levegőt, meg-megállt haladása közben. Ha a tenger közelében volt, akkor
                  nem gondolt semmire, annak közelléte teljesen igénybe vette figyelmét.</p>
					<p>Már majdnem fele úton volt, midőn Sansovinó és Jerichó között a hegység lassanként
                  tünedezni kezdett háta mögött, az út meg szélesedett, bájos árnyékos olajfák
                  szegélyezték az ösvényt, mely félre kanyarodott a tenger mellől s a czitrom-,
                  narancs- és olajfák erdejébe vezetett.</p>
					<p>Sóhajtva vetett még egy pillantást a hullámzó tenger habjaira, melyektől pár órára
                  meg kellett válnia, azután ment tovább.</p>
					<p>Mintegy ezer lépésnyire tőle elegáns fogat tűnt szemébe. Négy nagy, erős ló vonta
                  a fogatot, csillogó szerszámban, egyenruhás cselédség ült a bakon s midőn egészen
                  közel volt, látta, hogy a nyitott kocsi belsejét két hölgy foglalja el, terebélyes
                  napernyőt tartván a nap heve ellen. A hölgyek megpillantva őt, bámulva nézték a
                  különös vándort, ki e magányos, elhagyatott vidéken egyedül haladt, az út porában,
                  csodálatos szépségében, különös ruhájában, majdnem földig érő hajával, nagy,
                  tündöklő, csudálkozó szemeivel...</p>
					<p>E nem mindennapi látvány megragadta a kocsiban ülőket s megállították a
                  fogatot.</p>
					<p>- Hová mégy? ki vagy? - kérdék a leánytól, ki alig pár lépésnyire volt a
                  kocsitól.</p>
					<p>Ezt a kérdést már annyira megszokta, - a ki látta, mind azt kérdezte tőle, - s ő
                  most is kész volt a felelettel, mint mindig, de nevének megmondásán túl majdnem
                  sohasem bocsátkozott többé szóba s most is halkan, komoran felelé:</p>
					<p>- Ithaka! - Azután tovább akart menni.</p>
					<p>- Maradj egy perczig, - kérte az ifjabbik hölgy.</p>
					<p>Ithaka megállt.</p>
					<p>- Hová mégy?</p>
					<p>- Jerichóba.</p>
					<p>- Minek? Kihez? Mi czélból?</p>
					<p>- Signor Orlandóhoz.</p>
					<p>- Ki az a signor Orlandó.</p>
					<p>- Nem tudom.</p>
					<p>- És mégis hozzá mégy?</p>
					<p>- Pénzt viszek neki, a mi az övé. Vissza kell neki adnom.</p>
					<p>- Te viszesz pénzt valakinek... Ily egyedül, e magányos vidéken? Nem félsz így
                  egyedül?</p>
					<p>- Nem tudom, mi az!</p>
					<p>A hölgyek összenéztek. Azt hitték, bárgyúval van dolguk.</p>
					<p>- Nem tudod, mi az a félelem?</p>
					<p>- Nem! - felelt Itha s fejét félre fordítván tőlük, sietett tovább.</p>
					<p>Még utána kiáltottak, de ő vissza sem tekintett s pár percz mulva már csak az út
                  porát látták, mit siető menése vert fel maga után.</p>
					<p>A hölgyek az egész úton róla beszéltek.</p>
					<p>Jónára mentek Fragóni Fulvió herczeghez. Az egyik nővére volt, a másik annak
                  leánya s fiatal rokonukat akarták meglátogatni, kiről azt hallák, hogy megsértvén
                  lábát a vadászaton, nem mehet ki a szobából.</p>
					<p>A kastélyba érkezve, csodálkozva látták nála a több tagból álló vadásztársaságot s
                  örvendve tapasztalták, hogy Fulvió herczeg sokkal jobban van, mint gondolták és
                  sérülése nagyon jelentéktelen.</p>
				</div>
				<div type="chapter">
					<head>KILENCZEDIK FEJEZET.</head>
					<p>Peruggia grófnő közel negyven éves volt, midőn másodszor férjhez ment, öcscse,
                  Fulvió tanácsának ellenére s szerencsétlen volt új házasságában. Férje, Peruggia
                  Oktávió, egyike volt a legkönnyelműbb férfiaknak.</p>
					<p>Alig hat éves házasság után majdnem mindig távol éltek egymástól a házastársak s a
                  grófnő első házasságából származott leányával együtt legtöbb idejét utazással
                  tölté.</p>
					<p>Télen a Rivierán időzött, nyáron hűvösebb légmérsékletű országokban; alig tudta,
                  merre és hol jár férje, ki szintén nem sokat törődött nejével és mostoha
                  leányával, de ha együtt voltak, a legudvariasabb férj és apa volt s a
                  legkellemesebb társ és barát, a kit csak képzelhettek maguknak.</p>
					<p>Szellemdús, eszes, művelt ember volt, csakhogy rendkivül könnyelmű. Nejét, azt
                  hitték, vagyonáért vette el, bár akkor még úgy látszott, hogy szereti, de mert
                  maga szegény volt és nagy igényű, s nagyon kedvelte a pénzt, e hiedelemnek tápot
                  nyujtott. Jóllehet a férji kötelességnek és hűségnek nem igen felelt meg, mégis
                  neje pénzéből bőven költött, a mi sűrű viszálykodásra adott közöttük okot.</p>
					<p>Ez a viszony nagyon kellemetlenül hatott Selikára, a grófnő leányára, ki szerette
                  anyját, bár nem volt ellensége mostoha atyjának sem, ki rokonszenves volt neki;
                  éppen ezért örömmel fogadta anyjának ama tervét, hogy őt összeházasítván
                  nagybátyjával, a fiatal Fulvió herczeggel, állandó lakását az anya is Jónára teszi
                  át, s így válás nélkül, mintegy szép szerével szabadul meg Peruggia gróftól és
                  zaklatásaitól, akkor nem lesz többé közös háztartásuk, mely különben úgy is csak
                  névleg létezett, mert hónapokig nem látták egymást.</p>
					<p>Most, midőn a két hölgy meghallotta Fulvió herczeg lábsérülését, siettek őt
                  meglátogatni.</p>
					<p>- Ez a legalkalmasabb és legkedvezőbb alkalom, megszerettetni vele magadat, -
                  mondá az anya leányának. - Fulvió egy helyhez van kötve, nem mozdulhat, te ápolod
                  őt, gyöngéden, szeretettel. Megismerteted vele, mily kedves otthont tudnál számára
                  teremteni s a többi magától jön majd...</p>
					<p>Selika igazat adott anyjának s alig várta, hogy kijelölt vőlegényénél és
                  nagybátyjánál lehessen, kinél érdekesebb férfit keveset lehetett látni még a szép
                  Olaszországban is, hol még mindig gyakoribb a szerelmi legendák hőse, mint más
                  országokban.</p>
					<p>Midőn megérkeztek, Fulviót sokkal jobban találták, mint remélték a kapott
                  tudósítás után. A herczeg lába kitörött, ezt sürgönyözte nekik az udvarmester s ők
                  egy föntjáró, bár sántikáló, viruló külsejű ifjút találtak, kinek esze ágában sem
                  volt ágyban feküdni és bájos unokahugával ápoltatni magát.</p>
					<p>Ez nem volt Peruggia grófnő tetszésére, de gyorsan megvigasztalódott a csalódás
                  fölött, abban a tudatban, hogy a kastély hemzseg a férfi-vendégtől, kik vadászatra
                  gyűltek Jónára s leánya okvetlen nagyon jól fog mulatni ott időzésök alatt.</p>
					<p>Fulvió a plateauról nézte a kastély udvarára berobogó fogatot.</p>
					<p>Azonnal fölismerte a Peruggia-egyenruhát a cselédségen s ha a kocsiban ülők látták
                  volna arczkifejezését, nem nagyon örvendettek volna, mert az minden inkább volt,
                  mint örömteljes, vagy kellemes hatást mutató.</p>
					<p>De Fragóni Fulvió egyike volt az olasz előkelő családok legneveltebb ifjú
                  emberének és teljesen tudott uralkodni magán.</p>
					<p>Elhagyta helyét a plateau napsütötte részén, hol a fényes sugarakban sütkérezett s
                  botjára támaszkodva, lesétált a lépcsők aljára az üveges veranda tárt ajtajához s
                  nyájas előzékenységgel és udvarias mosolylyal fogadta vendégeit.</p>
					<p>- Miért fárasztod szegény lábadat? - kiáltott felé már messziről nővére. - Itthon
                  vagyunk, nem kivánjuk a hivatalos fogadtatást, tudjuk, hogy szenvedő vagy...</p>
					<p>Fulvió kezet fogott velök s karját nyujtva Peruggia grófnőnek, a nagy terembe
                  vezeté, melynek mozaik falai a régi Itáliára emlékeztettek, midőn egy-egy pompás
                  terem elkészítése a művész egész hosszú életében tartott s melynek magas kupoláján
                  «ordító Istenek» kergették egymást Vulkán és Jupiter czivódtak a mythologia
                  szőlőért s Bachus nevetett ki a haragoszöld levelek közül.</p>
					<p>A nők lerakták kalapjaikat és Selika alig várhatta, hogy Fulviónak elbeszélje úti
                  kalandjukat «a csodálatos leánynyal», kinek szépsége mindkettőjüket bámulatra
                  ragadta.</p>
					<p>A fiatal herczeg figyelni kezdett.</p>
					<p>- Hogy hívták, hol találkoztatok vele? - kérdé elfojtott lélekzettel és látható
                  izgatottsággal.</p>
					<p>- A Hekata-hegység torkolatánál.</p>
					<p>- Hova ment? - kérdé helyéről felugorva s észrevehetően elhalványodva Fulvió.</p>
					<p>- Azt mondá, Jerichóba, valami pénzt visz vissza valakinek.</p>
					<p>Fulvió nem felelt. Futott ki a teremből, a hogy csak megsérült lába bírta.</p>
					<p>- Kantározzák föl rögtön Makkabárt! (ez volt a leggyorsabb lova az istállóban) -
                  kiáltá az előszobában állongó szolgának s ő maga is futott le a lépcsőkön.</p>
					<p>A két hölgy egyedül maradva, összenézett. A lehető legkellemetlenebb hatás alatt
                  voltak Fulvió csodálatos és illetlen viselete miatt, de hogy mi lehetett annak az
                  oka, a fölött nem lehettek kétségben.</p>
					<p>- Miért is beszélted el ezt a történetet! - kiáltá Peruggia grófnő leányának.</p>
					<p>- Nem is sejtém, mi lehet történetemnek következménye, - felelt Selika. - De hát
                  mit érdekli Fulviót az a parasztleány...</p>
					<p>- Úgy látszik, ismeri, talán elragadta csodálatos szépsége s most fél, hogy
                  elhagyja e vidéket.</p>
					<p>- Igaz, Fulvió szépen fest. Bizonyosan le akarja őt festeni, - mondá Selika.</p>
					<p>- Bizonyosan, - válaszolt önkéntelen gúnnyal s nem minden keserűség nélkül a
                  boszús grófnő.</p>
					<p>Fulvió herczeg ezalatt a hátulsó udvarba, az istállókhoz ért, hol már erősen
                  kantározták Makkabárt, a gyors paripát, de ő türelmetlenségében minden perczet
                  órának érzett.</p>
					<p>Az öreg udvarmester, hallván hírét a tervezett kirándulásnak, fiatal ura után
                  sietett.</p>
					<p>- Herczegséged megrontja javuló félben lévő lábát, - mondá aggodalmasan. - Ne
                  menjen, én kocsira ülök s elvégzem, a mi végett távozni akar.</p>
					<p>- Nem bizhatom azt senkire, - válaszolt türelmetlenül Fulvió, de fájdalmában
                  majdnem felkiáltott, midőn a nyeregbe veté magát.</p>
					<p>Mind avval nem törődve, elszáguldott s megeresztett kantárral nyargalt Jerichó
                  felé.</p>
					<p>A cselédség fejcsóválva nézett utána.</p>
					<p>- Vajjon mi lelte, hová siet? - szólt csodálkozva az ősz udvarmester, ki fiatal
                  urát majdnem születése óta ismerte és szerette.</p>
					<p>A kemény út, a kavics, itt-ott kiálló szikla- és ösvény-csavarodások nem zavarták
                  Fulviót száguldásában.</p>
					<p>Meg volt győződve, hogy Ithaka visszamegy a czirkusz-társasághoz, nem tudva mit
                  kezdeni a magányos, elhagyatott házban.</p>
					<p>Leticzia halála hírét megvitték neki, de ő nem akarta a leányt első fájdalmában
                  zavarni.</p>
					<p>Ez volt az oka, hogy pár nap óta nem látta, de szüntelenül gondolt reá.</p>
					<p>Még nem volt tisztában a fölött, mily czéljai vannak vele, de halálosan megbűvölte
                  őt, úgy érzé, nem birna nála nélkül lenni.</p>
					<p>Végre kiért a Hekata-hegység szoros útjáról, s a Jerichó határában terülő virágos
                  mezők között volt, hol nyilt lett szeme előtt a láthatár, de egyszersmind néma és
                  üres is. Ithakának nyomát sem látta. - Őrült ijedelmet érzett.</p>
					<p>- Ha egyszer Dobsiádó körme közé kerül, akkor nem fogom többé látni, - gondolá
                  elkeseredve s gyorsabb ügetésre serkentve a nemes vérű paripát. Nemsokára beért
                  Jerichó városába, hol a piaczon álló nagy czirkusz-épület előtt Ithakát találta,
                  ki akkor érkezett a városba, a hol megtudta, hogy Orlandót ideiglenesen szabad
                  lábra helyezték.</p>
					<p>Fulvió herczeg mellette termett.</p>
					<p>- Ithaka! - mondá oly hangon, mitől a leány ösztönszerüleg összerezzent.</p>
					<p>- A herczeg, - suttogá Ithaka megismerve őt.</p>
					<p>- Állj meg itt, Ithaka, ne lépd át annak az épületnek a küszöbét, mely ha bezárul
                  utánad, veszve vagy.</p>
					<p>A leány csodálkozva nézett reá, de Fulvió észrevette, hogy sokkal jobban érdekelte
                  őt a nemes Makkabár, mint ő maga.</p>
					<p>- Signor Orlandót keresem, - mondá a ló fejéhez lépve Ithaka és bársony kezével
                  megsimogatta annak szőrét.</p>
					<p>- Mi dolgod vele? - kérdé majdnem ingerülten Fulvió.</p>
					<p>- Pénzt hoztam neki.</p>
					<p>- Miféle pénzt? - kérdé csodálkozva a herczeg.</p>
					<p>- A mit ő Leticziának fizetett értem, s mit az nekem hagyott, hogy legyen miből
                  élnem.</p>
					<p>- Ez a pénz tehát a tied.</p>
					<p>- Nem. Orlandóé, s visszahoztam neki.</p>
					<p>- Hagyd a pénzt, - mondá a herczeg. - Jőjj velem haza, nem szabad Orlandóval
                  találkoznod.</p>
					<p>A leány fülét sérteni látszott ez a parancsoló hang.</p>
					<p>Hátra vetette nemes szabású fejét, leomló haja ragyogó hullámokat mutatott e
                  mozdulat által.</p>
					<p>- Te nem parancsolsz nekem, - mondá hidegen.</p>
					<p>- Nem, Ithaka, csak kérlek... Te nem tudod, mily veszély környez téged. Hallgass
                  reám.</p>
					<p>Az olvadékony, kérő, bensőségteljes hang nem téveszté el hatását.</p>
					<p>- Kinek adjam a pénzt? - kérdé bizonytalanul tartván kezében a félig rongyos
                  harisnyát.</p>
					<p>- Tartsd meg, én Orlandónak tízszer ennyit fizetek helyette.</p>
					<p>- Nem tudok vele mit csinálni.</p>
					<p>- Tedd el és jer vissza Sansovinóba, ha nem vagy fáradt.</p>
					<p>- Sohasem fáradok el, - felelt lenézően a leány.</p>
					<p>- Ugy csendes lépésben megyünk haza, ha lábam nem fájna, gyalog mennék veled, így
                  ha fáradt lész, lovamra veszlek.</p>
					<p>- Mondtam, hogy nem vagyok fáradt, - ismétlé ingerülten Itha. - Mit törődöl velem.
                  Miért gátolsz abban, a mit tenni akarok?</p>
					<p>A fényes napsugarakon keresztül tekintett az előtte álló szép férfias alakra,
                  szeme tündöklött a belső felindulástól, haja a reá hulló fénytől.</p>
					<p>Fulvió herczeg félve szemlélé, mint a madarat szoktuk, melynek minden perczben
                  elröppenésétől félünk.</p>
					<p>- Mert szeretlek, - mondá, halkan, lehajolva hozzá.</p>
					<p>- Miért?... Hisz én sohasem tettem neked semmi jót.</p>
					<p>- Mert oly szép vagy, a minő nincs több emberi lény e földön, s olyannak alkotott
                  a természet, minőt évszázadokon keresztül nem fog többé alkotni.</p>
					<p>Ithát hidegen hagyta ez a mondás. Nem érté.</p>
					<p>- Bocsáss, - mondá türelmét vesztve, s be akart menni a czirkusz kapuján.</p>
					<p>- Ha belépsz oda, nem fogod többé Leticzia házát látni, visszafordulok s
                  lebontatom az utolsó kövig.</p>
					<p>Ez a fenyegetés megzavarta Ithakát.</p>
					<p>Elrejté a pénzt fehér pamut-tunikájába s megfordult:</p>
					<p>- Menjünk!</p>
					<p>Fulvió örömtelt felkiáltással fordítá meg lovát.</p>
					<p>Megindultak egymás mellett a hegység felé.</p>
					<p>Jerichó nagyon üres, csendes, kis város volt, kevés ember járt az utczákon, s alig
                  látta valaki a herczeget és Ithakát, egymás mellett ballagva ki a rétekre, honnét
                  a virágos ösvény be a sziklaútra vezetett. Eleinte nem beszéltek, néma hallgatás
                  vette őket körül.</p>
					<p>A nap haladásuk közben égetőbb lett.</p>
					<p>- Mikor temették el Leticzia anyót? - kérdé a herczeg, csakhogy hangját hallja
                  társnőjének, mely hasonlított az erdők mélabús fuvallatához.</p>
					<p>- Háromszor ment le azóta a nap.</p>
					<p>- Most egész egyedül vagy a házban?</p>
					<p>- A kecskével s Leticzia macskájával.</p>
					<p>- Nem volna kedved elmenni e vidékről?</p>
					<p>- Hova?</p>
					<p>- Nagy városokba, a hol sok újat látnál, a miről fogalmad sincsen.</p>
					<p>- Nem tudom elhagyni a hegységet.</p>
					<p>- Pedig nem régen vagy itt, azt mondják, rövid ideje, hogy Leticzia fölfogadott.
                  Hol voltál azelőtt?</p>
					<p>- Nem tudom.</p>
					<p>- Nem emlékezel a múltra, ki nevelt, ki hozott a sansovinói vásárra?</p>
					<p>- Magas fák között, a tenger partján, virágok erdejében nevekedtem s csak a
                  madarakkal és a rengeteg vadjaival tudtam beszélni.</p>
					<p>- És embert nem láttál soha?</p>
					<p>- Egyet! Nagyon öreg volt.</p>
					<p>- Az nevelt?</p>
					<p>- Nála laktam. Jó volt irántam.</p>
					<p>- Hogy hívták?</p>
					<p>- Nem tudom, elfelejtettem, vagy nem is tudtam soha.</p>
					<p>Fulvió mind nagyobb érdekkel szemlélé őt s e csodálatos feleletek a legnagyobb
                  érdeket gerjeszték benne.</p>
					<p>Nem emlékezett, hogy valaha ily jól mulatott volna életében.</p>
					<p>- Nem akarsz lovamra ülni? - kérdé tőle. - Nem tikkaszt a nap forrósága?</p>
					<p>- Ha te leszállsz róla, - viszonzá Itha nyilt szívűen.</p>
					<p>- De én nem tudok menni, megrántottam a lábam. Van hely itt kettőnk számára
                  is.</p>
					<p>- Gyalog megyek, - mondá Ithaka majdnem komoran.</p>
					<p>Fulvió ajkába harapott.</p>
					<p>A nap mind forróbb lett s az ősz reggelének hűvösségét fölemészték az égető
                  sugarak. A réten apró madarak röpködtek ide s tova lankadt csiripeléssel, s a
                  fűben gyikok tarka serege iramodott egymás után, olykor keresztül sikamolva
                  Ithaka barna, mezitelen, ragyogó bőrű lábán.</p>
					<p>Fulvió nem vette le róla szemeit. Ittas őrült volt az elragadtatástól.</p>
					<p>Lassan beértek a hegyek közé.</p>
					<p>- Meddig jösz velem? - kérdé hirtelen megállva Ithaka s reá függeszté szemeit.</p>
					<p>- Házadig kisérlek.</p>
					<p>A leány önkéntelen felvonta vállát, mintha terhére volna ez a kiséret.</p>
					<p>- Nem szereted, ha veled megyek? - kérdé majdnem szomorúan Fulvió.</p>
					<p>- Sajnálom, hogy utánam jöttél, s nem adhattam át a pénzt signor Orlandónak.</p>
					<p>- Ő neked ellenséged, Ithaka. Ő az oka, hogy Leticzia meghalt, mert megütötte.</p>
					<p>- Igaz! - mondá villogó szemekkel a leány.</p>
					<p>- Ezért, ha valaki feladná, a hatóság elé idéznék.</p>
					<p>- A karabinierik megbüntetnék?</p>
					<p>- Becsuknák és neked pénzt kellene adnia, s ezért nem szükséges, hogy te adj neki
                  Leticzia hátrahagyott örökségéből, a mi a tied.</p>
					<p>- De nekem nem kell. Nem tudok vele mit csinálni.</p>
					<p>- Czipőt és ruhát kell venned rajta, élned belőle.</p>
					<p>- Én csak gyökereket eszem, s a kecske tejét iszom; czipőre nincs szükségem, ruhám
                  pedig van.</p>
					<p>- Ez a rongy, mi maholnap leszakad rólad? - mondá lenézően pillantva végig rajta
                  Fulvió. - Lányok nem szoktak így öltözködni.</p>
					<p>- Nekem jó ez. Nem kivánok mást.</p>
					<p>Fragóni herczeg kétségbeesést kezdett érezni e makacsság fölött.</p>
					<p>A Hekata torkolatánál voltak.</p>
					<p>- Mindjárt itthon vagyunk, - mondá Ithakához fordulva, kinek meglassult léptei
                  mutatták, hogy a meleg leverőleg hatott reá. - Igérd meg, hogy nem mégy többé
                  Leticzia gyilkosához.</p>
					<p>- Igérem! - mondá készségesen a leány.</p>
					<p>- Itt elválunk. Menj haza, holnap eljövök hozzád, a déli órákban várj reám.</p>
					<p>Ithaka némán intett fejével.</p>
					<p>- Nem haragszol reám? - kérdé Fulvió majdnem kérve tőle.</p>
					<p>- Nem bántottál, miért haragudnám?</p>
					<p>- Isten veled! - kiáltá az ifjú és gyorsan elszáguldott, a legégetőbb szenvedélyt
                  vive magával Ithaka iránt szívében.</p>
					<p>A leány megállt s egy ideig utána nézett. Bizonytalan érzés derengett bensejében.
                  Nagyon egyedül érezte magát. Valami érthetetlen elbátortalanodás vett rajta erőt,
                  mit eddig sohasem tapasztalt.</p>
					<p>Sóhaj hagyta el ajkát, azután megfordult és gyorsan sietett Leticzia háza felé a
                  magas szikla tövében.</p>
				</div>
				<div type="chapter">
					<head>TIZEDIK FEJEZET.</head>
					<p>Kibukkanva az ösvény torkolatánál, nagy meglepetésére a kunyhó ajtaját tárva
                  találta s előtte egy pipázó paraszt állt, ki nevetve látta őt jönni.</p>
					<p>- Azt hittük, örökre elhagytad a vidéket, Ithaka, - mondá már messziről neki
                  Juliánó.</p>
					<p>- Jerichóban voltam.</p>
					<p>- Jó lesz, ha ismét visszafordulsz, mert itt nincs többé helyed. Ma vettem meg e
                  kunyhót a helység előljáróitól, kik eltemettették az öreg anyókát s pénzökért
                  eladták ezt a kunyhót.</p>
					<p>- De ez a ház most az enyém volt, - kiálta fel fájdalmasan Ithaka.</p>
					<p>- Ki adta neked?</p>
					<p>- Leticzia anyó.</p>
					<p>- Van róla irásod?</p>
					<p>- Minek az. Ő mondta, hogy halála után az enyém lesz a ház, a kecske és a
                  macska.</p>
					<p>A paraszt nagyot nevetett.</p>
					<p>- A kecske már messze van innét, Valeri Sanctis vette meg, el is vitte. A macskát,
                  azt megtarthatod.</p>
					<p>Ithaka szemében könyek jelentek meg e borzasztó hírre.</p>
					<p>- Szabad volt ezt nektek tenni? - kérdé halkan, elfojtott zokogással,
                  fájdalmasan.</p>
					<p>- Miért ne? Ez a ház a helységé lett Leticzia halálával s annak adták el, a ki
                  megvette.</p>
					<p>Ithaka leült a ház előtti sziklára, s kezeibe temette arczát.</p>
					<p>- Ma itt maradhatsz, - mondá enyhébben a paraszt, látva nagy fájdalmát. - Holnap
                  mehetsz, a honnét jöttél, midőn a Sansovinó őszi vásárjára hoztak.</p>
					<p>Ithaka nem hallgatott reá.</p>
					<p>Soha nem érzett keserűség vett rajta erőt s e nagy csalódás és kétségbeesés
                  találékonynyá tette.</p>
					<p>- Én megveszem tőled e házat, - mondá élénken kapva föl fejét. - Van pénzem s
                  ezért visszaadhatod nekem ez a házat.</p>
					<p>- Hol a pénz? - kérdé kapzsi, mohó kifejezéssel az olasz.</p>
					<p>- Itt! - mondá elővéve a harisnyát Ithaka.</p>
					<p>- Add ide.</p>
					<p>- Visszaadod a házat?</p>
					<p>- Ha elég a pénz, a mit kinálsz érte, igen.</p>
					<p>- Itt van, számítsd meg.</p>
					<p>A paraszt elvette a harisnyát, előszedte belőle tartalmát s csodálkozva látta az
                  összeget.</p>
					<p>- Hol vetted ezt a sok pénzt? - kérdé gyanakodva tőle.</p>
					<p>- Az enyém!</p>
					<p>- Ki adta?</p>
					<p>Ithaka nem felelt.</p>
					<p>- Loptad... nemde a városban raboltál meg valakit érte? Valld meg.</p>
					<p>Ithaka felugrott helyéből s büszkén hátravetette fejét.</p>
					<p>- Ne mondd ezt még egyszer, mert megöllek! - kiáltá magán kivül.</p>
					<p>- Gyere a helység-házához, ott majd beszélünk róla! - mondá a paraszt s megragadta
                  a leány karját, de az percz alatt kirántotta kezét s mint a hiúz hozzátapadva,
                  torkon ragadva, fojtogatni kezdé.</p>
					<p>A paraszt torka szakadtából kiabált:</p>
					<p>- Segítség!... Megöl ez a boszorkány!</p>
					<p>Hasztalan volt minden. A paraszt sovány, gyenge, munkában elcsenevészedett öreg, a
                  leány aczélizmokkal birva, a földre taszítá s mellére vetette magát és gégéjét
                  összeszorítva tartá.</p>
					<p>- Meghalok! - fuldoklá Juliánó, aztán csendes lett, elhallgatott, elájult.</p>
					<p>Ithaka azt hitte, meghalt, mert éppen úgy feküdt előtte, mint Leticzia, kiről azt
                  mondták neki, hogy nem ébred fel többé.</p>
					<p>Borzadást érzett. Homályos sejtelme volt tettének rosszaságáról a paraszt kezéből
                  kicsikart harisnyát ledobta mellé a földre, s futni kezdett le a tengerpartra,
                  keresve Leticzia bárkáját, melyen a víz tükrére akart menni, s elúszni a
                  végtelennek látszó láthatár széléig, hol képzelete szerint már csak felhők voltak
                  s nem bánthatta őt tetteért senki...</p>
					<p>A bárka már nem volt ott. Azt is elrabolták tőle. Halálos ijedtséget érzett, s
                  most először tudta, mi a félelem.</p>
					<p>Szomorúan fordult vissza a tenger partjáról a hegység felé. Járása elveszté
                  ruganyosságát, majdnem tántorogva ment, s mélyen behatolt a sziklák közé az erdők
                  sűrűjébe.</p>
					<p>Mialatt Ithakával a föntebb irt dolgok történtek, Fulvió herczeg hazaérkezett s
                  bár sérült lábában fájdalmat érzett, elég könnyűséggel ugrott le lováról és ment
                  föl a lépcsőkön a nagy terembe, hol nővérét és unokahugát hagyta.</p>
					<p>A hölgyek észrevehető hidegen fogadták, bár ekkorra már nagy társaság gyült a
                  terembe; a vadászatról hazaérkezett férfiak, kik előtt nem akarták neheztelésüket
                  elárulni.</p>
					<p>Egyike a társaság legjelentékenyebb tagjainak Ossimó Róbert gróf volt, az olasz
                  parlament híres tagja. Nem fiatal már, de rendkivül érdekes ember, kinek nemcsak
                  nagy sikerei voltak a politikai téren, hanem hírét növelte az a körülmény is, hogy
                  nejét, Comtessa Olympiát, Olaszország legszebb asszonyának tartották s azt
                  rebesgették róla, hogy imádói közé koronás főket is számít...</p>
					<p>Ossimó Róbert visszatérve a vadászatról, örömmel üdvözlé a nőket. Mint mondá, nők
                  nélkül mindig nagyon szomorú a ház, azok adják meg a társaság poézisét, s ha tudta
                  volna, hogy a grófnét itt találja, nejét is magával hozta volna.</p>
					<p>- Hisz azt még mindig lehet, kedves Róbert, - mondá Fulvió belépve a terembe s
                  meghallván az utolsó szavakat. - Olympia grófnő nagyon könnyen határozza el magát
                  az utazásra, egy levél tőled s fogadok, hogy két nap alatt itt leend.</p>
					<p>Ossimó gróf hátra tekintett a belépő háziúrra s úgy vette észre, hogy e szavakon
                  némi erőltetettség látszott; inkább udvariasak voltak, mint őszinték.</p>
					<p>A többiek is ezt a megjegyzést tették, természetesen csak magukban s különösen
                  Peruggia grófné.</p>
					<p>Ossimó Róbert kissé féltékeny volt. Nem szeretett nejétől sokáig távol lenni, kit
                  Florenczben hagyott s bár kételkedett Fulvió őszinteségén, felhasználta az
                  alkalmat és kezeit hálásan összetéve mondá:</p>
					<p>- Ha nem kellemetlen neked Olympia idejövetele, még ma tudatom vele szíves
                  meghivásodat.</p>
					<p>Fulvió némán hajtá meg magát e tervvel való egyetértésének jeléül, azután
                  nővéréhez fordult:</p>
					<p>- Bocsánatot kell tőletek kérnem előbbi gyors eltávozásomért, de annyira érdekel
                  engem ama csodálatos leány sorsa, hogy biztosat kivántam róla tudni.</p>
					<p>- És azért lábad javulását koczkáztattad, - viszonzá feltünő hidegen a grófné.</p>
					<p>- Vannak dolgok, a miket nem lehet halasztanunk, - mondá gyorsan Fulvió, azután
                  barátaihoz fordulva, a vadászat eredményéről tudakozódott, jeléül, hogy nem
                  kivánja folytatni e tárgyat.</p>
					<p>De most Selika vette fel az elejtett fonalat.</p>
					<p>- Miféle név az az Ithaka, sohasem hallottam, hogy valakit így hívtak volna.</p>
					<p>Ossimó gróf hozzá fordult:</p>
					<p>- Nem nőnév az, comtessa, hanem egy sziget, mely a tengerparton fekszik s
                  hasonnevű kisded város a Neion-hegy tövében, a Korakapetra szikla árnyékában, mely
                  Homer által lett megörökítve.</p>
					<p>- Homer által? - kérdé csudálkozva Selika.</p>
					<p>- Ő azt állítja énekeiben, hogy az Ithaka szigetén született Odysseus, s hogy ott
                  volt annak hazája.</p>
					<p>- De hát hogy jön e névhez ama pórleány? - kérdé Peruggia grófnő.</p>
					<p>- Miféle pórleány?</p>
					<p>- Kérdezze csak Fulviót, - mondá hamis mosolylyal Selika, nagybátyja szép arczára
                  pillantva. - Ő több felvilágosítást adhatna.</p>
					<p>Fulviónak igen kellemetlen volt ez a tárgy.</p>
					<p>- Egy leányról van szó, - mondá hideg tartózkodással, - kinél szebbet még soha
                  senki sem látott.</p>
					<p>- És azt Ithakának hívják?</p>
					<p>- Az a neve.</p>
					<p>- Olasz?</p>
					<p>- Nem e vidékről való, de olaszul beszél.</p>
					<p>- Paraszt leány?</p>
					<p>- Nem lehetne őt egyetlen rendhez sem számítani, s ha pusztán a «hegység
                  tündérének» nevezzük, legméltóbb és helyesebb nevet adunk neki.</p>
					<p>- Hogyan vetődött ide, ha nem e vidékre való? - kérdé a társaság egyik fiatal
                  tagja, míg a többiek is mind nagy érdekkel hallgatták e társalgást.</p>
					<p>- Azt senki sem tudja. Egy napon a Sansovinóban tartott rendes őszi vásáron
                  találták őt egyedül őgyelegve, különös és viseltes ruhában; beszélni nem tudott,
                  de nagy szépsége bámulatot gerjesztett még a tudatlan s szépészeti érzékkel nem
                  biró paraszt népben is, és egy öreg paraszt asszony felfogadta.</p>
					<p>- És te hol ismerkedtél meg vele? - kérdé Ossimó Fulviótól, ki elmondá, bár nem a
                  legszívesebben, ismeretségének részleteit.</p>
					<p>A jelenlévők különös hatás alatt hallgattak.</p>
					<p>- Mi nőmmel több ideig laktunk Ithakán, - mondá egy kis idő mulva Ossimó gróf. -
                  Olympiát nagyon érdeklék az ottani korinthusi épületek, sőt le is festett közülök
                  néhányat s e miatt hosszasabban időzött a szigeten, míg én, ki a parlament
                  megnyitásán jelen akartam lenni, kénytelen voltam elutazni.</p>
					<p>Senki sem felelt, senki sem tett megjegyzést. Olympia grófné valahol hosszabb
                  ideig való tartózkodását mindig összekötötte a hir valamely kis pikáns kalanddal,
                  s így legjobb volt e tárgyat a férjjel nem folytatni.</p>
					<p>- Olympia most már egészen jól van? - kérdé Selika.</p>
					<p>- Egészen jól talán sohasem lesz többé, - mondá sóhajtva Ossimó. - Egyetlen
                  gyermekünk halála majdnem összetörte őt.</p>
					<p>- Szegény Olympia! - mondá részvéttel Peruggia grófné, bár nem egészen adott
                  hitelt, ismerve Ossimó grófné egyéniségét, ez állításnak.</p>
					<p>Az este kellemesen mult el. Selika zongorázott és énekelt azzal az édes olasz
                  hanglejtéssel, mely a legcsekélyebb terjedelmű hangnál is hat és gyújt; valóban
                  mindenki el volt ragadtatva tőle, csak Fulvió ült gondolkozva, álmodozva távolabb
                  egy ablakmélyedésben... Ithakára gondolt, kit a kisded rozzant fedelű kunyhóban
                  képzelt fáradtan ülni barátságos tűz mellett, majd pompás teremben, gyémántokkal
                  fején, nyakán, virágoktól, bámulóktól környezve látta, majd ismét más-más költői
                  helyzetben, a mely nagy szépségéhez méltó lehetett volna. De azt, hogy mi történt
                  vele elválásuk óta, nem is álmodta, s ha sejtené, hogy az üldözött vadként kóborol
                  a hegységben, míg ő pompás termében róla álmodozik, s gyémántokkal, virágokkal és
                  csipkében képzeli maga elé: bizonynyal nem látta volna őt helyén senki, még
                  háziúri kötelességeit sem tartotta volna meg, hanem ment, futott, száguldott,
                  röpült volna védelmére, segítségére, s a kastélyba hozta volna őt, a mi úgy is
                  vágyainak netovábbja volt, de mihez - a leány természetes ösztönéből eredő
                  ellentállási hajlamát tekintve - legalább a közel jövőben nem sok reménysége
                  lehetett.</p>
					<p>Selika éppen Ardititől énekelt egy szép románczot, midőn az ebédet jelezték, és a
                  társaság a legjobb étvágygyal sietett az ebédlőbe a háziúr után, ki karján vezette
                  nővérét az asztalhoz s vele szemben helyet foglalt. Mindenki leült s az ebéd ideje
                  alatt a legderültebb hangulat uralkodott a társaságban.</p>
					<p>Tíz óra elmult, midőn a dohányzó szobába mentek.</p>
					<p>A meleg nap után kellemes, sőt majdnem hűvös est borult a vidékre, s az ablakok
                  tárva lévén, mélabúsan tekintett be a hold, regényes körrajzokban tüntetvén fel a
                  gyönyörű tájat, a Hekata-hegység magas sziklacsúcsait, távolabb pedig a sima
                  tükrű, hullámtalan tengert, mely e csendes holdvilágos estén szunnyadni
                  látszott...</p>
					<p>Selika nagybátyja mellett foglalt helyet.</p>
					<p>- Nem lesz terhedre Olympia jövetele? - kérdé tőle halkan, hogy Ossimó gróf, ki
                  anyjával beszélt, meg ne hallja.</p>
					<p>- Legkevésbé sem, ő kellemes társnőtök lesz, én pedig, ha lábam meggyógyul, a
                  vadászaton töltöm legtöbb időmet, - válaszolt tartózkodva Fulvió.</p>
					<p>Selika arczán csalódás látszott.</p>
					<p>«Ebből nem lesz házasság, a mint mama reméli», gondolá szomorúan, mert nagybátyja
                  igazán megnyerő, érdekes férfi volt, s ő mindig nagy vonzalommal viseltetett
                  iránta. Azonban Fulvió lába a szokatlan erős mozgás következtében az éj folyamán
                  rosszabbul lett, megdagadt és nem hagyhatta el az ágyat. Ez eltürhetetlen csapás
                  volt reá nézve, a mihez még az is járult, hogy Jerdán, az ősz komornyik oly
                  hireket és ujságokat beszélt neki Sansovinóból, mik izgatottságát a legnagyobb
                  mértékben fokozták.</p>
					<p>- Az éjjel, vagy inkább tegnap alkonyatkor majdnem gyilkosság történt a hegység
                  torkolatánál, - mondá Jerdán, midőn reggel urához belépett s theáját bevitte.</p>
					<p>- Hol, merre, miféle gyilkosság? - kérdé feszülten Fulvió, mert Ithaka a hegység
                  torkolatánál lakott.</p>
					<p>- Az öreg Leticzia kunyhója előtt.</p>
					<p>- Mit beszél Jerdán, kit akartak megölni?</p>
					<p>- Van ott egy fiatal csodálatos leány, a kit a boldogult Leticzia anyó
                  felfogadott, s ki utána örökölte volna a házat, ha el nem adták volna azt;
                  Juliánónak hivják, a ki tegnap árverésen megvette, a leányt kiutasítá onnét, a min
                  ez annyira dühbe jött, hogy rárohant az öreg Juliánóra s majdnem megfojtotta. Csak
                  nagynehezen jött magához és félholtan vánszorgott be a helységbe.</p>
					<p>- A kunyhó a leányé volt! - kiáltá nagy haragra lobbanva a herczeg. - Ki merte azt
                  eladni?</p>
					<p>- A helység előljárói, kik eltemettették az öreg Leticziát.</p>
					<p>Fulvió majdnem felordított dühében. Összeszorítá ajkait, hogy felindulását
                  titkolhassa Jerdán előtt.</p>
					<p>- Menjen azonnal a helyszínére, - szólt olyan hangon, a hogy sohasem szokott öreg
                  komornyikjával beszélni, - és tudjon meg mindent.</p>
					<p>- Ott voltam uram, ma korán reggel. A kunyhó bezárva, sehol egy élő lélek, a leány
                  elfutott a világba, vagy a tengerbe ölte magát attól való félelmében, hogy
                  becsukják.</p>
					<p>A fiatal herczeg irtózatos lelkiharczot küzdött e hirekre, nem tudta mit
                  tegyen.</p>
					<p>- Ruháimat, Jerdán, gyorsan, - kiáltá végre, - fogjanak, álljon elő kocsim!</p>
					<p>- De kegyelmes herczeg...</p>
					<p>- Gyorsan, gyorsan, mennem kell. Ha az a leány elvesz, kiirtatom az egész
                  falut.</p>
					<p>A komornyik kifutott, fogatni parancsolt, az után öltöztetni kezdé urát.</p>
					<p>Fulvió magánkivül volt az izgatottságtól.</p>
					<p>- Kérje ide nevemben Ossimó grófot, - mondá, midőn a kimenetelre készen volt.</p>
					<p>- A gróf már elhagyta a kastélyt a vadásztársasággal.</p>
					<p>A herczeg dühös szitkot morzsolt szét fogai között.</p>
					<p>- Ma minden ellenem van, - mondá leverten s aztán Jerdán karjára támaszkodva,
                  levánszorgott a kocsihoz.</p>
					<p>- A hegység torkolatához, - mondá a kocsisnak, - a vén Leticzia kunyhójához!</p>
					<p>A fogat robogva repült ki az udvarból. Peruggia grófné és leánya az ablak
                  függönyei mögül nézték.</p>
					<p>- Már ismét távozik beteg lábával! - kiáltá a grófné haraggal, - a helyett, hogy
                  ágyban maradna.</p>
					<p>- Bizonyára a gyönyörű Ithakához megy, - jegyezte meg keserű gúnynyal Selika. -
                  Ide hiába jöttünk, mama!</p>
					<p>- Az ilyen érdek nem zárja ki a rangjához való házasságot.</p>
					<p>- Köszönöm. Más érdekkel szívében nem kellene Fulvió férjemül. Büszkébb vagyok,
                  mint hogy ily szerepre vállalkozzam... Bátran elmehetünk Jónáról. Nagybátyámnak
                  nincs szüksége ápolásra, különösen az én ápolásomra!</p>
				</div>
				<div type="chapter">
					<head>TIZENEGYEDIK FEJEZET.</head>
					<p>Ithaka a szabad ég alatt tölté az éjet.</p>
					<p>Mihelyt első ijedelme és felindulása lecsillapult, visszatért akaratereje és
                  bátorsága. - Az eleinte futáshoz hasonló haladás lassúbbá, rendes menetűvé vált. A
                  szép, üde estalkonyon élvezettel szívá be az erős hegyi levegőt s mind beljebb és
                  beljebb hatolt a magas sziklák közé.</p>
					<p>Annyira a természet gyermeke volt, hogy igazán jól csak a szabad ég alatt érezte
                  magát. A fáradtság, a mit Jerichóból visszatérte után némileg érzett, teljesen
                  elmult a lelki izgatottság következtében, s talán mindaddig ment volna, a meddig
                  öntudatlanul össze nem rogy s még akkor sem tudta volna, hogy a kimerültség vett
                  rajta erőt.</p>
					<p>Élvezettel látta a letűnő napsugarak búcsúját, apródonkint eltünedezni a magas
                  hegyek csúcsáról s gyönyörködött a fehéres párában, a mely felszivárgott a földből
                  s kékes fénynyel árasztotta el a tájat, mig a távolabbi rész mind sötétebb színt
                  öltött, mígnem lassankint egy nagy tömeggé változva, minden összeolvadt szemei
                  előtt.</p>
					<p>Ekkor jött fel a hold.</p>
					<p>Az a holdfény, mit Fulvió az ablak közelében ülve, kényelmes, pompás virágillattal
                  telt terméből látott, neki is világított a sziklák között, s míg annak csupán
                  élvezetet adott, neki hasznos is volt, mert megmutatta a járatlan ösvényt, a
                  veszélyes helyeket, hol egy félrelépés magában hordja a halált.</p>
					<p>Koronként sűrű tüske bokrokra talált, mik gátként tűntek elő útjában s
                  összezavarodásuk által mozdulatlan falat képeztek a keskeny sziklaúton. Ezeken
                  keresztül vágta magát késével, melyet szüntelen magával hordott, s ilyenkor a
                  nyesés alatt számtalan madár röppent föl szárnycsattogással, megriadva a háborító
                  kéztől, mely őket éji nyugalmukban zavará.</p>
					<p>Mindez nem zavarta őt, ment tovább. Végre felérkezett a sziklacsúcsra, hol már
                  tudta, hogy nem fogják keresni s ott leült és pihenni akart.</p>
					<p>Éhséget és nagy szomjúságot érzett.</p>
					<p>- Csak egy csepp tejet ihatnám, - gondolá, mert ajka száraz, nyelve nehéz volt. De
                  hasztalan kivánság, minden üres, néma volt körülötte s ő kezeibe hajtva fejét,
                  lassankint elaludt.</p>
					<p>Hogy meddig tartott ez az álom, fogalma sem volt róla, mert nagy
                  trombita-harsogásra, kutyacsaholásra és emberek lármájára ébredt fel s midőn
                  szemeit fölnyitá, embercsoporttól látta magát körülvéve, kik bámulva néztek
                  reá.</p>
					<p>Ijedten ugrott föl helyéből s első perczben a karabinieriket vélte látni, de azok
                  sem Valeró Juliánó, sem a többi sansovinói parasztokhoz nem hasonlítottak, hanem
                  egészen másforma alakok voltak.</p>
					<p>Lesütött szemmel, zavarodottan állt előttük, nem tudva, mit akarnak azok tőle.</p>
					<p>Ossimó Róbert állt legközelebb hozzá.</p>
					<p>- Ki vagy? - kérdé ő is megbűvölve a leány szépségétől, mint már annyian és
                  annyiszor kérdezték tőle, s ő mint rendesen, most is hasonló felelettel válaszolt,
                  kurtán, büszkén, tartózkodva mondván ki nevét:</p>
					<p>- Ithaka!</p>
					<p>Ossimó grófnak rögtön eszébe juttatá az a név az előző esti társalgást.</p>
					<p>- Te vagy Ithaka? - kérdé bámulva, elragadtatva szemlélve a leány szépségét. - És
                  itt töltéd az éjt, e helyen, egyedül?</p>
					<p>- Nem féltem, - mondá szelidebben Ithaka, mert jól esett neki az előtte álló férfi
                  nyájas hangja, önkéntelen kiérzé a szánalmat kérdéséből és kissé gyengének is
                  érezte magát. Nagyon éhes volt.</p>
					<p>- Hogy jutottál ide? - kérdé az úri vadászok egyike, közelebb lépve hozzá.</p>
					<p>- Az esti szellő kisért s a hold fénye vezetett, - mondá egyszerűen és
                  szomorúan.</p>
					<p>Mindnyájan elbájolva tekintének reá.</p>
					<p>- Jer velem, - folytatá Ossimó. - Jer a jónai kastélyba, a herczeg beszélt rólad
                  tegnap, ő szívesen ad neked menedéket.</p>
					<p>- A herczeg? - kérdé felvillanó pillantással Ithaka. - Fulvió herczeg...</p>
					<p>- Ő! Ismered?</p>
					<p>- Hozzá szerettem volna tegnap este menni, de nem mertem a nyilt úton haladni,
                  féltem, hogy a karabinierik utánam jönnek.</p>
					<p>- Mi rosszat tettél?</p>
					<p>- Megfojtottam egy embert, - felelt a legnagyobb nyugodtsággal.</p>
					<p>Mindnyájan azt hitték, hogy Ithaka meg van őrülve.</p>
					<p>- Akarsz követni minket Jónára? - kérdé Ossimó, gyöngéden megfogva karját.</p>
					<p>- Szívesen mennék, - mondá Ithaka, - de nem birok, mert nagyon éhes vagyok.</p>
					<p>Valami oly megható egyszerűség volt e pár szóban, hogy a jelenlévők megmozdulni
                  érzék szívöket és csodálkozva tekintettek egymásra. Semmi panasz, semmi kérelem,
                  csupán a valóság megmondása... Ezt fejezték ki Ithaka szavai.</p>
					<p>A társaság egyik tagja intett egy távolabb álló vadásznak s az előlépett.</p>
					<p>- Gyorsan enni és inni valót, - mondák neki s az percz alatt kipattantotta az
                  étel- és italszekrény zárát, melyben a legjobb reggeli-készlet tünt elő.</p>
					<p>- Ime, - mondá Ossimó gróf, egy pohárkát megtöltve a legfinomabb cognaccal. -
                  Igyál ebből, Ithaka, erőd visszatér tőle s haza tudsz jönni mi velünk.</p>
					<p>A leány készséggel engedelmeskedett. Lehajtá a neki nyujtott pohár tartalmát,
                  azután sóvár pillantást vetett az ételekre.</p>
					<p>Abból is adtak neki egy keveset, nehogy nagy éhsége után több megártson neki.</p>
					<p>Alázatos és engedelmes volt, mint mindig, ha nem ingerelték.</p>
					<p>- Most indulhatunk, - mondá Ossimó. - Támaszkodjál reám, én vezetlek.</p>
					<p>Erre nagy szüksége volt Ithakának, mert ijedve vette észre, hogy lábai tántorognak
                  s alig birja társát lassú haladásában követni.</p>
					<p>A többiek nem győzték szépségét bámulni s az egész úton nem vették le róla
                  szemöket és halk suttogással tettek megjegyzéseket, észrevételeket róla, el nem
                  tudván gondolni, ki lehet ez a csodálatos lény, kit ily különös körülmények között
                  találtak.</p>
					<p>- Nem lehet más, mint a «hegység tündére» - mondá az egyik.</p>
					<p>- Valamely titkos királyleány, - folytatá nevetve a másik.</p>
					<p>- Fejtartása, járása legalább erre vall, - jegyzé meg a harmadik s így folytaták
                  egészen a hegyaljáig, hol kocsik várakoztak reájok, s hol a többiek elváltak
                  Ossimó gróftól és védenczétől, nem akarván a vadászatot félben hagyni és így csak
                  Ossimó és Ithaka ültek fel a fogatok egyikére, hogy Jónára hajtassanak.</p>
					<p>A völgyből ismét fölfelé haladtak az átelleni meredek lejtőn, mely a
                  Fragóni-kastélyhoz vezetett. Jobbra Sansovinó feküdt, balra a tengerre nyilt
                  kilátás, melynek megpillantásakor Ithaka szemében újra felgyulladt a rendes tűz,
                  mit a kimerültség eloltott azokban, arczát sötét pirosság önté el az
                  elragadtatástól, midőn kedvenczét, a tengert, egész szépségében megpillantá.</p>
					<p>Mellette ülő társa figyelemmel kisérte gyönyörű arczának változó kifejezését.</p>
					<p>- Mi okozott ily örömet neked, Ithaka? - kérdé tőle, látván vonásain a
                  gyönyörteljes kifejezést.</p>
					<p>- A tenger! - viszonzá gyorsan s elragadtatással. - Elrabolták bárkámat, min
                  halászni szoktam, s azt hittem, sohasem fogom látni többé a hullámokat.</p>
					<p>- Tied volt a bárka... ki vette el?</p>
					<p>- Rossz emberek. Elvették a házat, a kecskét és a macskát, pedig Leticzia anyó
                  mindezt nekem hagyta, midőn meghalt.</p>
					<p>- Mindent vissza fogsz kapni. Fulvió herczeg visszaadja azokat neked.</p>
					<p>A herczeg nevére most másodszor látta Ossimó gróf a leány arczát elváltozni.</p>
					<p>- Bizonnyal szereti őt, - gondolá, vonásait vizsgálván, - más nem okozhatja nála e
                  zavart és vonásainak különös kifejezését.</p>
					<p>Nemsokára a hegytetőn voltak s a fogat a kastély elébe hajtatott, hol a komornyik
                  fogadta őket.</p>
					<p>- Hol van a herczeg? - kérdé Ossimó gróf Jerdántól.</p>
					<p>- Kevés idő előtt hagyta el a kastélyt, Sansovinóba ment.</p>
					<p>- Elment... Hisz ma reggel ágyában meg sem tudott mozdulni.</p>
					<p>- Halaszthatatlan oka volt a menetelre, - mondá Jerdán, vizsgálódó tekintetét
                  Ithakára függesztve.</p>
					<p>- Adjon egy szobát e leánynak, Jerdán, jó ágyat, a hol pihenhet s ha ura
                  visszatér, jelentse neki azonnal, hogy Ithaka a kastélyban van.</p>
					<p>E szavak után lesegíté Ossimó a leányt a kocsiról, kin újra erőt vett
                  kimerültsége, szó nélkül, ingadozva követte a komornyikot s egy pillantást sem
                  vetve az általa még soha nem látott pompára, ment a számára fölnyitott
                  szobába.</p>
					<p>- Ki ez a leány? - kérdé Jerdán Ossimó gróftól.</p>
					<p>- Azt majd megtudja urától, - felelt mosolyogva a kérdezett s magára hagyván
                  Ithakát, ki-ki más úton távozott ajtajától.</p>
					<p>Mintegy másfél óra mulva Fulvió herczeg visszaérkezett a kastélyba. Ossimó a
                  plateaun várta őt, honnét már messziről látta az úton fölfelé haladó fogatot.</p>
					<p>Elébe ment s a fordulatnál megállítá őt.</p>
					<p>- Ithakát keresed? - kérdé tőle.</p>
					<p>- És nem találtam, - válaszolt kétségbeesett arczczal Fulvió.</p>
					<p>- Nyugodj meg. Ő a kastélyban van, pihen, elszállásoltam egy csendes szobában. A
                  hegyekről hoztam ide, hol az éjszakát tölté.</p>
					<p>- Itt van! - kiáltá kitörő örömmel az ifjú.</p>
					<p>Ossimó elmondá neki a találkozást Ithakával, annak kimerültségét, készségét a
                  jövetelre s nem mulasztá el kétértelmű mosolylyal hozzátenni, hogy a hányszor a
                  leány a Fulvió nevet hallá, mindannyiszor elpirult.</p>
					<p>- Csak hogy itt van, s ezt neked köszönöm, Róbert, - mondá, hálásan kezet nyujtva
                  a grófnak. - Nem fogom soha ezt elfelejteni.</p>
					<p>- Mi szándékod van e leánynyal? - kérdé Ossimó, társának örömteljes arczát
                  vizsgálva.</p>
					<p>- Még nem tudom. Azt hiszem, semmi más, mint, hogy élvezet látnom őt és bámulni
                  szépségét.</p>
					<p>Ossimó gróf fölugrott a kocsiba Fulvió mellé s a fogat lassú lépésben haladt be a
                  kastély udvarára, a lépcsők elé.</p>
					<p>Ossimó habozott azzal, a mit mondani akart.</p>
					<p>- Tudod-e, Fulvió, hogy te itt veszélyes tűzzel játszol, - mondá végre, erőt véve
                  habozásán.</p>
					<p>- Miért?</p>
					<p>- Mert ez a leány olyan szépség, a minőt életünkben még sohasem láttunk s
                  megpillantása már lángra gyujtá vérünket, de azontúl semmi, csak veszélyes
                  ellenség lehet.</p>
					<p>Fulvió nem felelt. Elmerülve szemlélé az elmaradozó fákat, melyek az útat
                  szegélyezék, a melyen haladtak.</p>
					<p>- Az úri asszonyok, ha szerettük őket s meguntuk, halálos ellenségeinkké
                  válhatnak, de legfeljebb nyelvökkel akarnak erkölcsileg megölni. Ez a leány, ha
                  szerelmet gerjesztesz benne, s elhagyod, megöl. Megöl
                  minden gondolkozás nélkül, mert sem a vallásról, sem a jóról, vagy rosszról nincs
                  fogalma, tettének horderejét nem ismeri, sőt meg sem tudja mérni. A szerelem és
                  bosszú minden állatban megvan ösztönszerűleg s ez hasonlít az oroszlán anyához,
                  melynek ha kölykeit bántják, vérengző fenevaddá válik és bosszút áll a hol és a
                  mikor lehet.</p>
					<p>A fogat a lépcsők elébe kanyarodott.</p>
					<p>Jerdán várta ott urát az udvarmesterrel együtt, kik lesegíték, mert alig birt
                  lábára lépni.</p>
					<p>- Melyik szobát adta az idegen hölgynek, ki Ossimó gróffal érkezett? - kérdé
                  Fulvió a komornyiktól.</p>
					<p>- A kis sárga sarokszobát, - kegyelmes úr.</p>
					<p>- Nyissák ki a keletre tekintő szobasort, díszíttessen föl mindent virággal
                  bennök, fénynyel és napsugárral legyen elárasztva minden, ott fog lakni a kis
                  sárga szoba tulajdonosa ezentúl s úgy tekintsék őt a kastélyban, mint az úrnőt,
                  minden szava, minden szeszélye parancs legyen itt mindenki előtt. Tudassa ezt az
                  egész személyzettel, mert ez a legszigorúbb akaratom.</p>
					<p>A komornyik és az udvarmester meghajták magukat, Ossimó gróf megütközve,
                  meglepetve tekintett Fulvióra, kinek ez volt felelete arra, a mit ő pár percz
                  előtt figyelmeztetésül s a legjobb akarattal mondott neki.</p>
				</div>
				<div type="chapter">
					<head>TIZENKETTEDIK FEJEZET.</head>
					<p>Némán mentek föl egymás mellett a nagy terembe, hol a hölgyeket találták.</p>
					<p>- Holnap én is elmegyek önökkel vadászni, - mondá Selika Ossimónak. - Nagyon unom
                  magam egész nap egyedül.</p>
					<p>- Várja meg, comtesse, mig Olympia megérkezik, az csak pár napba kerül s ő mindig
                  részt fog venni a vadászatokban, ez szenvedélye.</p>
					<p>- Irtál már neki? - kérdé Fulvió helyet foglalva, csak hogy mondjon valamit.</p>
					<p>- Még tegnap este, holnap a levél Florenczben lesz.</p>
					<p>- Örülök jövetelének, - mondá Peruggia grófné, - a mult tél óta nem találkoztunk s
                  neki megvan az a csodálatos tehetsége, hogy a legnagyobb egyhangúságba is életet
                  képes önteni.</p>
					<p>- A kastély nem lesz ezentúl oly egyhangú, - veté oda nevetve Ossimó.</p>
					<p>- Minek következtében történnék ez a változás?</p>
					<p>- Mert ma reggeltől kezdve olyan vendége van, ki mindnyájunkat érdekel.</p>
					<p>A két hölgy csodálkozva nézett reá.</p>
					<p>- Vendég... ki? Sem kocsit, sem semmiféle zajt nem hallottunk.</p>
					<p>- Majd megtudjátok, - mondá Fulvió és lassú, vánszorgó lépésekkel eltávozott a
                  teremből.</p>
					<p>Selika Ossimóhoz futott.</p>
					<p>- Mondja meg, kérem, ki az, a kinek ittlétéről Fulvió nem akart beszélni?</p>
					<p>- Valóban megmondjam?</p>
					<p>- Kérem, kérem...</p>
					<p>- Nem ijednek nagyon meg?</p>
					<p>- Csak nem a hegység «romboló szörnye» melyről a pórnép regél?</p>
					<p>- Oh nem, grófnő. A «hegység tündére» inkább. A neve Ithaka.</p>
					<p>- Az a kóborgó pórleány? - kérdé csalódva Selika.</p>
					<p>- Itt a kastélyban? mi végre jött ide? - kérdé megvetően a grófné.</p>
					<p>- Azt majd Fulvió mondja meg, - ismétlé nevetve Ossimó gróf, a herczeg mozdulatát
                  utánozva s ő is elhagyta helyét.</p>
					<p>- Sokkal komolyabb dolog ez, mint hogy nevethetnénk fölötte, - mondá Peruggia
                  grófné igen nyugtalanul.</p>
					<p>- Badarság az egész, grófné. Fulvió egész életében szerette a különczködést,
                  szépészeti érzéke igen ki van fejlődve s Ithaka valóban rendkivüli szépség.</p>
					<p>- De hát mi czélja e rendkivüli szépséggel? Ha szeretőjévé akarja tenni, várnia
                  kellett volna, míg mi elhagytuk Jónát.</p>
					<p>- Arról szó sincs. Ez a leány tudatlan, de ösztönszerűleg erkölcsös.</p>
					<p>- Nevetséges! Erkölcsös az ilyen személy!</p>
					<p>- Én csak rövid ideig láttam őt, de reám azt a hatást tette, hogy nem lehetne vele
                  könnyen boldogulni.</p>
					<p>Peruggia grófné nevetett. Nem minden keserűség nélkül hangzott ez a nevetés, mert
                  ahhoz a tervhez, a mely miatt ő leányával ide jött, sehogy sem illett Ithaka
                  Jónára való hozatala. Azután más tárgyra vitte a beszédet. Tekintettel leánya
                  jelenlétére, nem volt alkalmas a jövő részleteibe és eshetőségeibe bocsátkozni, s
                  a sikamlós tárgyat folytatni. A fiatal herczeg ezalatt lázas nyugtalansággal
                  várta, hogy Ithakával beszélhessen, vagy jobban mondva őt láthassa, mert ez volt
                  rá nézve a legnagyobb gyönyör.</p>
					<p>Elhagyva a nagy társalgó termet, a folyosó keleti része felé tartott, hol Jerdán
                  már kinyitotta a dísztermeket, s a kertészek virágokkal érkezve fel az
                  üvegházakból, munkához kezdtek.</p>
					<p>Az ablakokat kitárták. A fényes napsugarak tündökölve vették birtokukba a termek
                  minden részét, virágillat árasztott el mindent, és kábítóvá varázslá, a nyitott
                  ablakok daczára is, a szobák levegőjét.</p>
					<p>Fulvió kedvtelve tekintett körül, miután végig ment és újra visszatérve haladt át
                  a pompás szobák során, és folytatta útját Ithaka tartózkodási helye felé.</p>
					<p>Megállt a sárga szoba ajtajánál s halkan kopogtatott. Percz alatt felnyilt az
                  belőlről és Ithaka állt az ajtóban, élénken tekintve a herczegre, ki talán sohasem
                  látta őt oly szépnek, mint most a kiállt félelem után, hogy elveszíti.</p>
					<p>- Mehetek haza? - kérdé a leány. - Visszakapom Leticzia házát és a kecskét?</p>
					<p>- Nem, Ithaka, - mondá beljebb tolva őt az ajtóból a szobába. - Nem térsz vissza
                  oda többé, ezentúl itt fogsz lakni.</p>
					<p>Ithaka szomorúan rázta meg fejét.</p>
					<p>- Nem maradok itt, - felelt határozottan. - Beteg lennék e kastélyban s meghalnék,
                  mint Leticzia. Szabad levegő, erdő, mező, tenger kell nekem, hogy élhessek, mint a
                  madaraknak.</p>
					<p>- Hová mennél? Nincs fedeled, mely megóvhatna a széltől, vihartól s nincs barátod
                  rajtam kivül, ki gondoskodnék rólad.</p>
					<p>Ithaka gondolkodva hordá rajta végig tekintetét.</p>
					<p>- Ha olyan volnál, mint én és Leticzia volt, maradnék... Így nem teszem.</p>
					<p>- Mi különbséget találsz köztem és magad között?</p>
					<p>- Te nem vagy hajós, vagy pásztor, azt mondták nekem, nagy úr vagy. Visszaadhatod
                  házamat, de nem tarthatsz magadnál.</p>
					<p>- Házadat eladták másnak, azt nem veheti többé senki vissza, a kecskéről nem tudja
                  senki, hogy hová lett, s ha Sansovinóban mutatnád magad, rögtön becsuknának azért,
                  a mit Juliánón elkövettél.</p>
					<p>- Meghalt?</p>
					<p>- Nem, de az mindegy, mert meg akartad ölni, s ez is nagy büntetés alá esik. Miért
                  bántottad?</p>
					<p>- Mert azt mondta, hogy loptam a pénzt, - felelt büszkén Ithaka. - Én nem
                  lopok.</p>
					<p>- Honnét tudod, hogy a lopás helytelen és vétek?</p>
					<p>- Egyszer Leticziának fát szedtem az erdőben, de midőn megtudtam, hogy az a fa nem
                  az övé, hanem másé, sohasem tettem többet. Ő maga ment fát szedegetni azontúl. Nem
                  jól tette.</p>
					<p>- Honnét tudod, hogy nem szabad lopni? - ismétlé Fulvió.</p>
					<p>Ithaka gondolkozva nézett reá, azután fölvonta szoborszerű vállait.</p>
					<p>- Nem tudom, - mondá szomorúan. - Egyszer történt velem valami a lopásért... Akkor
                  tudtam meg, egyszer... Már nem emlékezem hol és mikor.</p>
					<p>- Mielőtt Leticziához jöttél?</p>
					<p>Ithaka hallgatott, komor arczczal nézett az előtte álló ifjúra, mintha haragudnék,
                  hogy kérdéseivel kínozza. Vonásai, szeme pillantása mutatták, hogy küzd valami
                  homályos emlékkel, s ez terhére látszott lenni.</p>
					<p>Fulvió nem kérdezősködött tovább.</p>
					<p>- Itt maradsz, - mondá határozottan. - El kell itt rejtőzködnöd, mert a
                  karabinierik nyomodban vannak.</p>
					<p>- Meddig? - kérdé majdnem borzadva a leány, mintha az a levegő a mi e más,
                  szokatlan, ismeretlen világban körülvette, borzasztó és elviselhetetlen lett volna
                  neki.</p>
					<p>- A meddig elfelejtik azt, a mit tettél és Sansovinóban nem beszélnek többé
                  róla.</p>
					<p>- Hamar felednek az emberek?</p>
					<p>Fulvió elmosolyodott.</p>
					<p>- Vannak dolgok, a miket gyorsan feledünk, mások, a mit soha!</p>
					<p>Ithaka az ablakhoz futott s kitárta.</p>
					<p>- A hegyek, a tenger, erdő, mező... - dadogá. - Mikor fogom őket látni, ha nem
                  mehetek el innét!?...</p>
					<p>- Meg fogod szokni az ittlétet, - válaszolt az ifjú, gyengéden megfogva kezét, de
                  Ithaka összerázkódott érintésénél és elhuzódott tőle.</p>
					<p>- Haragszol reám, borzadsz tőlem?</p>
					<p>- Nem haragszom, hisz mindig jó voltál hozzám, Leticziát is védelmezted Orlandó
                  ellen, de...</p>
					<p>- Miért hallgatsz el?</p>
					<p>- Más világból vagy, mint én... Csak legalább hajós volnál.</p>
					<p>- Velem jönnél akkor a tengerre?</p>
					<p>- Együtt eveznénk, együtt halásznánk, - mondá kitörve örömében e gondolatra
                  Ithaka. - Nem kellene itt maradnom ebben a sárga szobában.</p>
					<p>Fulvió hangosan elnevette magát.</p>
					<p>- Nem fogsz e szobában maradni, - mondá nevetve. - Jer, elvezetlek máshová.</p>
					<p>Ithaka készségesen követte. Azt hitte, kivezeti őt a szabadba, hegyei közé, a
                  rétre és a tengerpartra s ment vele... a merre Fulvió akarta. A nagy aranyozott
                  fehér ajtóhoz értek, melyen belől a legnagyobb pompa uralkodott, mely királynőket
                  is meglepett volna.</p>
					<p>Megnyitá előtte az ajtót.</p>
					<p>Beléptek. Ithaka megállt a küszöbnél, piros ajkai megnyíltak a bámulattól, nem
                  tudott szólni.</p>
					<p>- Jer, - mondá Fulvió; - itt fogsz lakni.</p>
					<p>A leány nem mozdult. Kezét az ajtó kilincsére tette, mintegy védelmezni magát, ha
                  Fulvió tovább akarná kényszeríteni.</p>
					<p>Az ifjú a nagy terem egyik remek bútordarabjához sietett, a pompás zongorához,
                  fölnyitá és játszani kezdett, egy édes olasz románczot, a minők behatolnak a
                  szívbe.</p>
					<p>Ithaka felé fordítá fejét, azután elereszté a kilincset, lassan közeledett a
                  zongorához, s megállt közvetlen Fulvió mellett.</p>
					<p>Az ifjú szíve repesett az örömtől. Végre volt valami, a mivel hatni birt a
                  leányra. Felé sem tekintve játszott tovább.</p>
					<p>Ithaka némán hallgatta. Sohasem hallott más zenét, mint a czirkusz sívító
                  trombitáit, lármás dobját. Fulvió mester volt a zongorajátékban; Ithakának szívébe
                  lopódzott a dal, a mit játszott, s a zene könyeket csalt szemébe.</p>
					<p>Öntudatlanul közelebb hajolt Fulvióhoz s majdnem vállára támaszkodott. Szemeit a
                  hangjegyekre függesztve, melyekből a herczeg játszott, figyelmesen vizsgálta
                  azokat s szép kis formás kezét a billentyükre téve, ösztönszerű vágyat érzett,
                  ugyanoly hangokat hozni ki azokból.</p>
					<p>- Milyen szép! - suttogá gyönyörrel. - Mily boldog vagy te, herczeg, hogy e
                  hangokon tudsz beszélni. Mindennél szebb ez, mit mostanig hallottam. Szebb a
                  madáréneknél, a tenger morajánál, a szellő dúdolásánál.</p>
					<p>- Tetszik neked? - kérdé Fulvió, megragadva a leány kezét, ki e perczben levetkezé
                  rendes vadságát, lágyság vett rajta erőt, szemei könyesek lettek s elfeledte kezét
                  kirántani a herczeg kezéből.</p>
					<p>- Sohasem hallottam ilyen szépet.</p>
					<p>- Tehát itt maradsz? Napról-napra hallhatod ezt a zenét. Akkor játszom neked, a
                  mikor akarod... Jer, nézd meg a többi szobát is.</p>
					<p>- Ne még. Ne menjünk. Minden idegen nekem e kastélyban. Mindentől félek, de ha e
                  csodálatos hangokat hallom, akkor úgy tetszik, hogy egy oly helyen vagyok...</p>
					<p>Gyorsan elhallgatott. Körültekintett, habozott, mintha a szavakat keresné, vagy
                  emlékeiben kutatna, nem tudta folytatni, a mit mondani akart.</p>
					<p>- Miért akadsz el, Ithaka? - kérdé a herczeg meglepetve e különös viseleten.</p>
					<p>A leány újra körülnézett, megsimítá homlokát.</p>
					<p>- Nos, nos, beszélj...</p>
					<p>- Mindazt, a mi itt körülöttünk van, már láttam egykor... Hallottam e csodálatos
                  hangokat. Voltam itt ebben a szobában... Vagy álmodtam, vagy Leticzia
                  beszélte.</p>
					<p>Fulvió csodálkozva hallgatta e szavakat.</p>
					<p>Ithaka lassan gondolkozva fordult el a zongorától s a nyitott ajtóhoz közeledett,
                  mely az erkélyre vezetett.</p>
					<p>Kilépett oda, s bámulva állt meg.</p>
					<p>Fulvió követte.</p>
					<p>A remek szépségű park terült előttük zölden, virulóan, illatozva. A sötét árnyékú
                  fenyők váltakoztak szépségben a tündöklő levelű nyárfákkal, a nap hosszú
                  pásztákban sugárzott le a távoli hegyekről, s a friss tengeri szél enyelgve
                  érkezett föl hozzájuk a völgyből.</p>
					<p>Ithaka, mint az álomlátó, függeszté szemeit e látványra.</p>
					<p>- Ott van a tenger, - mondá, karját kinyujtva. Onnét jön e szél, ott volt a
                  bárka...</p>
					<p>Arczát kezeibe temeté és zokogásban tört ki.</p>
					<p>E könyek Fulviónak minden vérét halvány arczába kergeték.</p>
					<p>- A bárkát visszakapod, - mondá csendesítőleg, - s a tengerre akkor mégy, a mikor
                  akarsz.</p>
					<p>Ez az igéret felszárítá a leányka könyeit. - Visszafordult a látványtól s
                  visszatért a terembe.</p>
					<p>Jobbra és balra tárt ajtók, félrehúzott damaszk függönyök engedték látni a
                  teremből nyíló pompás szobasort.</p>
					<p>- Lépj be ide, - mondá nyájas, kérő hangon a herczeg. - A te kedvedért lettek e
                  szobák ma kinyitva. Meg kell tekintened... Jer!</p>
					<p>Ithakát kevéssé érdekelte e látvány, de az ifjú nyájas, kellemes hangja, kérő
                  pillantása hatott reá s lesütött fejjel követte őt a mellékterembe, melynek
                  bútorzata és műkincsei egy nagy vagyont képviseltek.</p>
					<p>A mellékteremnél kisebb, japáni izlésben volt bútorozva e szoba, s minden darabján
                  és a berendezésen műértő szem és kéz volt észrevehető. A szekrények alacsonyak,
                  elefántcsontból faragva, Yeddó munkásaira vallottak; a falak világos kék
                  atlaszszal bevonva, melyen csodálatos özönviz előtti állatok és növények rajzai
                  kötötték le a szemet, a kupola egy nagy ránczos ernyőt képezett, hasonlón kék
                  atlaszból, s az ablak és ajtók függönyei gazdag ránczokban omolva alá, minden
                  műértőt megleptek volna, de Ithakát érzéketlenül hagyták. Őt csak a természet
                  szépsége tudta lelkesedésbe hozni, itt úgy látszott, csak egy volt reá hatással -
                  a zene.</p>
					<p>- Jer tovább! - mondá, nem vesztve el türelmét e közönyösséggel szemben Fulvió, s
                  előre haladt az átellenes ajtó felé.</p>
					<p>Ithaka követte. A japáni szobát követő teremben voltak. Ez XIII. Lajos izlése és
                  korából való butorzatú szoba volt.</p>
					<p>Falai heliotropszínű selyemmel bevonva, nemes csendes izlésben butorozva, Teniers
                  festményeivel díszelgett. Az ablakok üvegei halvány rózsaszínűek voltak, mely
                  szín rózsafénybe borított mindent. Az ezt követő volt a hálószoba, mely Pompadour
                  grófnőhez is méltó lett volna, annyi bájjal, kecscsel volt berendezve. Ez volt az
                  utolsó terem, ezen túl a komorna és cselédség szobái nyiltak. Ithaka körülnézett,
                  azután a herczegre függeszté szemeit, de néma maradt.</p>
					<p>Fulvió látta, hogy e pompa nem hatott reá.</p>
					<p>- Itt fogsz lakni ezentúl, s más ruhákba öltözöl. Ez a ruha nem méltó
                  szépségedhez.</p>
					<p>A leány gyönyörű arcza rémületet fejezett ki e szavakra.</p>
					<p>- És a bárka? - kérdé gyermekes egyszerűséggel. - Megigérted, hogy visszaadod a
                  bárkát, melyen a tenger habjain ringattam magam.</p>
					<p>E kérdésre nem válaszolt a herczeg.</p>
					<p>- Most visszamegyünk a nagy terembe a zongorához s játszani fogok addig, míg
                  kivánod, addig, míg örömöt okoz neked. Jer... jer... - szólt az ifjú, megragadva
                  Ithaka kezét, ki hagyta magát vezetni, mint a fogoly, érezvén, hogy társa
                  hatalmában van, s megigézve annak kelleme, szelidsége s azon szokatlan báj varázsa
                  által, mi Fulvió egyéniségében rejlett.</p>
				</div>
				<div type="chapter">
					<head>TIZENHARMADIK FEJEZET.</head>
					<p>Az egész társaság együtt ült a nagy teremben, fényes világításnál, élénk
                  társalgásban, midőn Fulvió belépett vendégei közé, sürgönyt tartva kezében.</p>
					<p>- A legkellemesebb hirt hozom a társaságnak, - fordult Ossimó grófhoz. - Olympia
                  grófnő pár óra mulva megérkezik.</p>
					<p>- Ez pompás! - kiáltott fel örömmel Selika. - Legalább vadászhatunk. Nemde így
                  igérte nekem a grófné nevében Ossimó?</p>
					<p>- Minden bizonynyal, grófnő, - viszonzá Ossimó Róbert, átvéve Fulviótól a nyujtott
                  sürgönyt. - Ez most gyászában egyedüli szórakozása.</p>
					<p>- A kocsi már el is ment az állomásra elébe, - folytatá a herczeg.</p>
					<p>- Nem hittem volna, hogy Olympia annyira szívére vegye leánya halálát, - mondá
                  Peruggia grófné oly kétértelmű hangon, hogy lehetetlen volt meghatározni, miből
                  eredt ez a megjegyzés. - Tudom, hogy nagyon szerette a gyermeket, de egészben véve
                  ő oly tartózkodó minden érzelmének kimutatásában, hogy e nagy ragaszkodást senki
                  sem sejtette volna nála.</p>
					<p>Ossimó hallgatott. Mint látszék, kellemetlenül hatott reá e megjegyzés, melynek
                  élét Fulvió sietett elvenni.</p>
					<p>- A grófnénak jót fog tenni a falusi tartózkodás, - szólt Fulvió, szép szemének
                  nyájas és biztató pillantásával.</p>
					<p>- Remélem, - viszonzá halkan Ossimó.</p>
					<p>- Ez a vidék csakis ilyenkor élvezhető, - folytatá Fulvió. - Bár a hegység némileg
                  enyhiti a nyári rekkenő hőség kiállhatatlanságát s némi üdeséget ad a tenger
                  szele, de mind a mellett alig lehetne október kezdeténél előbb itt tartózkodni...
                  Én legalább még sohasem tettem.</p>
					<p>- Mert unod itt magad! - kiáltá nevetve Selika. - Jóna vidéke oly szép s oly
                  bájosan fekszik e kastély, hogy én szívesen tölteném itt egész életemet.</p>
					<p>Oly nagy melegséggel mondá e szavakat, hogy a társaság egyik másik tagja
                  elmosolyodott, de Fulvió nem tartozott ezek közé s finom ívezetű szemöldökei
                  önkéntelenül összehúzódtak egy perczre. E közben kocsizörgés verte föl a külső
                  csöndet s Fulvió és Ossimó gróf elhagyták helyöket.</p>
					<p>- Ez Olympia grófnő, - mondá a herczeg s fogadására sietett.</p>
					<p>Ossimó Róbert követte.</p>
					<p>- Mama, szavai megsértették Ossimót, - mondá Selika.</p>
					<p>- Hozzá van ő ily megjegyzésekhez szokva, - jegyzé meg az egyik vendég.</p>
					<p>- De mindig kellemetlen lehet neki.</p>
					<p>- Ő egyike a leggentlemanebb férfiaknak s a szó legigazibb értelmében
                  gavallér.</p>
					<p>- Kifogástalan!</p>
					<p>- Nejéről nem lehetne ugyanezt mondani.</p>
					<p>- Sokat beszél a világ, Olympia grófnőnek sok irigye van, mert nagyon szép.</p>
					<p>- Régen nem találkoztam vele. Kiváncsi vagyok reá.</p>
					<p>- Nem fog ő itt pár napnál tovább maradni. Unalmas lesz neki ez a falusi
                  csend.</p>
					<p>- Majd igyekszünk őt szórakoztatni...</p>
					<p>Így folyt a társalgás a teremben lévő vendégek között Fulvió és Ossimó távozta
                  után s csak abban a perczben hallgattak el, midőn a herczeg újra belépett.</p>
					<p>- Nos? - kérdé Peruggia grófnő. - Hol van Olympia?</p>
					<p>- Lakosztályába ment férjével. Átöltözik s azonnal jön. Igen örült, hogy
                  viszontláthat téged és Selikát.</p>
					<p>Meglehetős hosszú idő telt el, míg Olympia férje karján a terembe lépett, ebédhez
                  átöltözködve. Oly megkapó volt még most is szépsége, hogy a társaság nem tudta
                  elfojtani meglepetését.</p>
					<p>Majdnem oly magas, mint Róbert gróf, arányos telt, harmonikusan deli termete
                  impozáns volt a fekete bársonyuszályos ruhában, melynek sötétségét csupán egy sor
                  solitair enyhité, melynek galambtojás nagyságú kövei megkápráztaták a szemet.</p>
					<p>Sötétbarna bőre, ragyogó fekete szemei, görög szabású orra s dús, fekete haja
                  rendkivüli szépséggé tevék őt még ma is, midőn már nélkülözte az ifjúságot.
                  Modora megnyerő volt. Tekintete szellemi felsőbbségről tanúskodott. Pillantása
                  komoly, öntudatos s koronként vizsgálódó, fürkésző volt, mint minden oly emberé,
                  kinek titkai vannak s minden perczben készen kell lenni, hogy azok ismeretét
                  egyik-másik az arczról leolvashatja.</p>
					<p>Ilyen volt Ossimó Olympia, ki férje karján a terembe lépett s kiről azt suttogták,
                  hogy koronás fő hajolt meg lábai előtt...</p>
					<p>- Mennyire hálás vagyok meghívásukért, - mondá Peruggia grófnőt megölelve, azután
                  Selikát megcsókolva. Majd fejét könnyedén meghajtá a társaság üdvözletére.</p>
					<p>- És mi mennyire örülünk jövetelének! - kiáltá Selika föllelkesedve Olympia
                  nyájasságától.</p>
					<p>Peruggia grófnő helyeslőleg bólintott fejével, irigyen nézve Ossimó grófnő
                  szépségét és hollóhaját. Ő vele egykorúnak tartá magát, de haja már meglehetősen
                  szürke volt.</p>
					<p>Olympia helyet foglalt egyik közel álló széken s azon az elragadó, halk, zeneszerű
                  hangon kezdett beszélni, mely érdekli az embert, mozgásba hozza a szíveket s
                  álmodozást idéz elő a kedélyben.</p>
					<p>Elmondá a Florenczben történteket ott tartózkodása alatt, a társaság legutolsó
                  eseményeit, beszélt a színházról, zenéről, minden sportról, műkiállításról,
                  szóval, egyes közbeszólásokat és rövid megjegyzéseket kivéve, ő tölté be az estét,
                  az ő szava, előadása, történetei dominálták a társaságot, mindnyájan őt
                  hallgatták, őt csodálták s nem egyszer és nem egynek jutott eszébe a jelenlevő
                  urak közül, hogy Ossimó Olympia még ma is
                  ellenállhatatlan.</p>
					<p>Fulvió herczeg egy nagy pálmafa árnyékában ült, mely sévresi porczellánban a terem
                  közepén emelkedett s ágait messze kiterjeszté maga körül. Hátradőlve a
                  hintaszéken, kezei ölében egymásba téve, tekintete az egyik nyitott ablakon
                  függött, melyen hosszú pásztában kandikált be a hold. A tengerről érkező üde
                  szellő nesztelenül suhant be rajta s kellemes frisseséget hozott a hullámok
                  árjából, mi a terem mesterségesen illatos levegőjébe éltető erőt és zamatot
                  vegyített.</p>
					<p>- Mi teszi oly álmodozóvá Fulvió herczeget? - kérdé Olympia, kinek figyelmét nem
                  kerülte el a háziúrnak nem éppen udvarias viselete.</p>
					<p>- A gyönyörű este, grófné! - válaszolt Fulvió. - Nézze csak, milyen szép a hegység
                  fáinak tetején a hold.</p>
					<p>- Különösen, ha még hozzáképzeljük a tündért, a «hegység tündérét», - jegyzé meg
                  Ossimó nevetve.</p>
					<p>- Fogadok, hogy egyetlen szót sem hallott társalgásunkból, - folytatá Olympia
                  Fulvióhoz fordulva, ki kézzel és fejjel tiltakozott ez állítás ellen. - Nos,
                  beszéljen most ön, mondja el, ki az a «hegység tündére», a ki szórakozottságát
                  okozza?</p>
					<p>- Biztosítom grófné...</p>
					<p>- Róbert nem szokott valótlanságot állítani.</p>
					<p>- Tréfált, ő maga sem hiszi, hogy a grófné jelenlétében másra gondolhatnánk.</p>
					<p>- Kivéve a szép Ithakára!</p>
					<p>Olympia leejté legyezőjét s arcza halovány lett.</p>
					<p>- It-ha-kára? - kérdé majdnem reszkető hangon. - Miféle név ez, s ki az, a ki
                  viseli?</p>
					<p>- Egy tündérleány, - mondá Selika.</p>
					<p>- Fulvió találta a hegyek között, s most itt tartja zár és lakat alatt a
                  kastélyban.</p>
					<p>Olympia szemei tágra nyiltak, arcza rémült kifejezést nyert, ajkai szorosan
                  bezárultak.</p>
					<p>Senki sem ügyelt reá, senki sem vette e változást észre, mindenki Fulvió arczán
                  várta Ossimó s a többiek enyelgésének hatását.</p>
					<p>- Igaz! - mondá a herczeg. - Itt van ő, s itt is marad. Senki sem keresi, senki
                  sem törődik vele. Mint egy istennő jelent meg e vidéken. Átszáguldta a hegyeket,
                  mint a nőstény oroszlán, beröpködte a tengerpartot, mint a sólyom. Bátor, merész,
                  rettenthetetlen, és tündöklő, mint egy fényes csillag! Én hatalmamba kerítém s
                  megőrzöm, mint a hajósok őrizik Dionys Istenüket, kit a tengeren járó bárkák
                  védszentjének hisznek.</p>
					<p>Mindnyájan csodálkozva néztek reá.</p>
					<p>- Folytasd, - mondá nevetve Selika, - még sohasem hallottalak ily szépen
                  beszélni.</p>
					<p>- Nincs több mondani valóm! - válaszolt mosolyogva Fulvió. - Elmondtam, a mi
                  szükséges volt Ithaka leirására.</p>
					<p>Olympia némán összeszorított ajkakkal hallgatá, s midőn Fulvió elhallgatott,
                  szólni akart, de perczekig egyetlen hang sem hagyta el ajkait.</p>
					<p>Csodálatos némaság állt be a társaságban.</p>
					<p>Mindenki Fulvió lelkesülten kiejtett szavainak hatása alatt állott.</p>
					<p>- Hisz ez a leány valóságos Aphrodite, Heliodóra, Melpomene vagy Isten tudja
                  miféle görög klasszikus nevet lehetne neki adni, - mondá végre erőltetett hangon,
                  erőltetett mosolylyal Olympia grófnő. - Kiváncsi vagyok látni s megismerni ezt a
                  Melpomenét.</p>
					<p>- Az alig történhetik meg, mert Fulvió elzárva tartja őt mindenki előtt, - mondá
                  Peruggia grófné.</p>
					<p>- Korántsem, de ő nem akar találkozni senkivel, s minden idegen látása zavarttá
                  teszi, megrémíti, - mondá Fulvió.</p>
					<p>- De ha oly bátor, merész, rettenthetetlen!</p>
					<p>- A veszélylyel szemben. Az emberektől fél, s azt hiszem, multjáról itélve, van és
                  lehet is oka reá.</p>
					<p>- Megfoghatatlan, honnét kerülhetett ide, - mondá Ossimó Róbert.</p>
					<p>- Körülbelől ki lehetne azt találni, ha kissé gondolkozunk rajta, - jegyzé meg a
                  herczeg. - Nem lehet ő más, mint titkos szerelem gyermeke, s szüleinek érdekében
                  állott eltenni láb alól. Megölni nem akarták, tehát állattá tevék. Hisz mindenki
                  olvasta ama nürnbergi történetet a hires Hauser Gáspárról. Hasonló eset lehet
                  Ithakával.</p>
					<p>- Miért nem kérdezik meg tőle multját? - kérdezé feszülten Olympia.</p>
					<p>- Nem emlékezik semmire, sőt beszélni sem tudott, midőn az öreg Leticzia
                  felfogadta őt, s majdnem azt merném állítani, el sem mondaná történetét, ha az
                  hatalmában volna is.</p>
					<p>- Miért nem?</p>
					<p>- Büszke és zárkózott, kevés beszédű, legjobban szeret hallgatni és álmodozni.</p>
					<p>Olympia sötét kifejezésű arcza földerült e szavakra s vidámabb, nyugodtabb hangon
                  kérdezé.</p>
					<p>- És hol tartja őt bezárva Fulvió?</p>
					<p>- Sehol bezárva, grófné. Ezt csak nővérem mondja enyelgésből. A kastély egyik
                  keletre fekvő lakosztályában lakik ő. Egykori dajkám, az öreg Mája visel gondot
                  reá.</p>
					<p>- Szabad őt látni?</p>
					<p>- Kiséret nélkül jöhet-mehet ő, bármikor láthatja a grófné, de az igazat
                  megvallva, a hányszor kifut az erdőbe, vagy le a tengerpartra, mindig izgató
                  félelem fog el: hogy visszatér-e még s nem távozott-e örökre innét?</p>
					<p>- Miért ereszted egyedül? - kérdé Ossimó mosolyogva.</p>
					<p>- A mi az embernek drága, azt gonddal őrizze, - folytatá a vendégifjak egyike.</p>
					<p>- Nem akarom őt megszomorítani. Szabadsághoz van szokva s legboldogabb, ha
                  kénye-kedvére hagyják. Miért foszszam meg őt ez ártatlan örömtől?</p>
					<p>Mindenki elhallgatott. Fulvió nagy melegséggel kiejtett szavai majdnem
                  nevetségesek voltak a társaságnak s a hölgyek gúnyos és jelentőségteljes
                  tekintetet váltottak.</p>
					<p>E néma és legalkalmasabb perczben nyilt föl a nagy szárnyas ajtó, s a komornyik
                  ünnepélyes hangon jelenté:</p>
					<p>- Tálalva van!</p>
				</div>
				<div type="chapter">
					<head>TIZENNEGYEDIK FEJEZET.</head>
					<p>A tengerparton egy gyönyörűen fölszerelt bárka állt, egészen a Leticzia egykori
                  szegényes bárkájához hasonló, csakhogy ezen minden szép, új, erős, ragyogó volt, s
                  midőn Ithaka Fulvió kiséretében lefutott a partra, arczán szokatlan öröm,
                  elragadtatás, és lelkesültség látszott.</p>
					<p>A nap aranyos sugarai alig terjedtek szét, a földön még minden harmatos volt az
                  éji nedvességtől, midőn Ithaka magára kapván ruháit, kiosont szobájából s indult
                  a tengerpartra szemlélni a habokat, a hullámok tornyosulását, hallani a sirályok
                  kiabálását, heverni a fénytől ragyogó porondon, és sóhajtani elvesztett szabadsága
                  után.</p>
					<p>Meglepetve látta, hogy a kastély udvarán befogva áll a kis ponny-kocsi s a herczeg
                  a gyeplőt kezében tartva várni látszott valakire.</p>
					<p>- Jer! - kiáltá neki Fulvió, midőn megpillantá őt. - Vártalak, menjünk a
                  tengerpartra, valamit mutatok neked, a minek örülni fogsz.</p>
					<p>- Miért nem megyünk a magunk lábán? - kérdé a kocsi mellett megállva Ithaka
                  kedvetlenül.</p>
					<p>- Mert nekem még mindig meg van sérülve a lábam, s nem tudnék veled lépést
                  tartani, ki futásodban a zergéhez vagy hasonló.</p>
					<p>- Menj te kocsin, én majd melletted futok.</p>
					<p>Fulvió nevetett.</p>
					<p>- Jó! - mondá, nem akarva neki kedvét szegni. - Menjünk, a hogy akarod.</p>
					<p>Megindultak.</p>
					<p>A ponnyk lépésben mentek s Ithaka nemsokára messze volt előttük. Repült előre,
                  mint a rét fecskéje, s Fulvió gyönyörködve szemlélte őt. Hosszú haja lebomlott
                  futásában s a nap sugarai tündöklő fénynyel, arany porral hintették be. Karcsú
                  termete ide-oda hajlott a fehér bő gyapotruha alatt, látni engedve erőteljes
                  testének telt körvonalait, arcza kipirult a szembe jövő széltől. Olyan volt, mint
                  egy perzsiai istennő, ki egyesíti magán a czédrusok karcsúságát s a rózsaligetek
                  üdeségét, illatát.</p>
					<p>Koronként visszatekintett s nevetve integetett társának kezeivel, hogy jöjjön
                  gyorsabban utána.</p>
					<p>A tengerpartra értek.</p>
					<p>Ithaka megpillantá a fellobogózott bárkát s felsikoltott örömében.</p>
					<p>- Ez a tiéd, - mondá neki Fulvió, mosolyogva szemlélvén örömét. - Neked
                  készíttetém az eltünt vén rozzant bárka helyett, mehetsz-jöhetsz rajta, a mennyit
                  és a hova akarsz.</p>
					<p>Ithaka a bárkára nézett, azután Fulvióra. Szemeibe könyek gyültek az örömtől,
                  elragadtatástól. Ajkai lezárultak az első sikoltás, a boldogság első kitörése
                  után, de szenvedélyének nem tudva ellentállni, a herczeghez rohant, keblére veté
                  magát s egy perczig önkivületben látszott lenni... De gyorsan magához térve,
                  ijedten huzódott vissza. Futott a bárkához, beleugrott, műértő szemekkel
                  megvizsgálta, ügyes, erőteljes kézzel úszóképessé tette, eltaszítá a parttól, s
                  mielőtt Fulvió hozzá érkezhetett volna, a bárka Ithakával együtt a tenger síma
                  tükrén úszott tova.</p>
					<p>A herczeg a legnagyobb rémületben látta őt távozni.</p>
					<p>- Mikor jösz vissza? - kiáltott utána.</p>
					<p>- Ha a nap a tengerbe merül! - felelte vissza a leány s vidám kaczagását és
                  szavait hangosan hozta az üde szellő Fulvióhoz, ki habozott, visszavárja-e a
                  parton Ithakát, vagy haza menjen, vészre, viharra, vagy a vizek Istenére bizva őt,
                  ki szívének oly drága volt, s ki csodálatos egyéniségével, tündéri szépségével az
                  őrületig izgatta fel idegeit, érzelmeit, agyát. A nap tengerbe merülése Ithaka
                  különös beszédmodorában alkonyt jelentett. Addig nem várhatott ott, s meg volt
                  győződve, hogy az a mondott időig nem fog visszatérni.</p>
					<p>Sóhajtva ballagott vissza fogatához, erősen bánva az egész bárka históriát... Még
                  abban sem lehetett bizonyos: visszatér-e Ithaka valaha, nem éri-e veszély a
                  tengeren, nem nyelik-e el gyönyörű testét a hullámok, vagy nem szökik-e meg a rá
                  kényszerített fogságából, hiszen ő csak a szabadságot szerette...</p>
					<p>Iszonyú kedélyállapotban érkezett haza.</p>
					<p>Szemrehányásokat tett magának, hogy elbocsátá s rettegett, hogy elveszíti őt.
                  Gyors ügetésben hajtott fel a sziklaúton s a kastély udvarára kanyarodva, nagy
                  csodálkozására Olympia grófnőt látta a plateaun ülni, fehér csipke pongyolában
                  cigarettel szájában élvezve a gyönyörű reggelt.</p>
					<p>Megpillantva őt, Olympia élénken integetett neki, magához híva a plateaura. Fulvió
                  kedvetlenül engedelmeskedett.</p>
					<p>- Ily korán már ébren, grófné? - kérdé vele kezet szorítva.</p>
					<p>- Mint cigarettemről láthatja, már reggeli után. És ön, Fulvió, honnét jön ily
                  korán, a ponnyk jól megizzadtak.</p>
					<p>- A tengerparton voltam.</p>
					<p>- Egyedül?</p>
					<p>- Most egyedül tértem vissza.</p>
					<p>E szavakat önkéntelen sóhajtás követte.</p>
					<p>- Hol hagyta társnőjét?</p>
					<p>- Erre nem tudnék felelni. A tenger hullámain hagytam, egy bizonytalan jármű
                  szeszélyére bizva s nem tudom: látom-e még valaha.</p>
					<p>- Hogyan, mit mond? - kérdé megdöbbenve Ossimóné s a cigarette kihullt
                  kezéből.</p>
					<p>- Szóról-szóra így van. De miért érdekli kegyedet annyira ennek a leánynak a
                  sorsa, kit sohasem látott?</p>
					<p>- Csoda-e, ha érdekel? Hisz tegnap este annyi érdekeset hallottam róla, s ha
                  elvesz, még csak meg se láthatom.</p>
					<p>- Ha elvesz! - mondá izgatottságában felugorva Fulvió. - Nem, nem, ő vissza fog
                  térni... Hova menne? Hisz nincs e földön rajtam kivül senkije.</p>
					<p>- És ő ragaszkodik önhöz Fulvió?</p>
					<p>- Talán... Nem tudom. De szemének pillantása olykor azt árulja el és ma...</p>
					<p>- Nos, nos, miért akad el, történt valami, a mi ezt mutatja? - kérdé mohó
                  kiváncsisággal Olympia.</p>
					<p>- Oly hálásnak látszott!... Igen, ő vissza fog térni, vissza kell térnie, különben
                  felkutatom érte a tenger mélységét vagy a föld egész területét.</p>
					<p>- Mily szenvedélyes érdek, hogy ne mondjam vonzalom! - mondá a grófné gúnyos
                  mosolylyal új cigarettere gyujtva, mit egy remek művű czímeres tárczából vett ki.
                  - Bámulnom kell önt, Fulvió, kinél büszkébb embert, nagyobb arisztokratát nem
                  ismerek.</p>
					<p>- Hogy ezt megérthesse grófné, látnia kell Ithakát.</p>
					<p>- A neve elég különös.</p>
					<p>- Csodálatosabb nevénél egyénisége. Bárhol született és nevekedett is ő, nem lehet
                  más, mint koronás főnek a gyermeke.</p>
					<p>- Hogy jön e gondolatra? - kérdé dadogva és az ijedségtől halott halvány arczczal
                  Olympia.</p>
					<p>- Ilyen nő csak fejedelmi vérből származhatik.</p>
					<p>- Olympia erősen küzdött izgatottsága ellen, mely társának csak azért nem tünt
                  fel, mert gondolataiba volt elmerülve.</p>
					<p>- E pár szóval ön elmondja a leány egész történetét, - mondá Olympia, erős füstöt
                  bocsátva ki szép ajkai közül, mely kékes gyűrűkben emelkedett fel a könnyű,
                  átlátszó levegőben. - Valamely fejedelem titkos ivadékának tartja Ithakát?</p>
					<p>- Meg vagyok győződve, hogy az.</p>
					<p>Olympia fürkészve vizsgálá társa vonásait.</p>
					<p>- Szabad egy őszinte kérdést intéznem önhöz?</p>
					<p>Fulvió felemelte lecsüggesztett fejét s reá szögezte szemeit.</p>
					<p>- Őszintén fog felelni?</p>
					<p>- Ha tehetem.</p>
					<p>- Mi czélja önnek Ithakával?</p>
					<p>Fulvió meglepetve hallgatott.</p>
					<p>- Czélom? - kérdé halkan vontatva. - Semmi czélra sem gondoltam eddig. Csodáltam,
                  s talán szerettem úgy, mint egy nagy festő remek alkotását csodálni szokták.</p>
					<p>- Ennyi az egész? Nos, kedves Fulvió, bocsásson meg, de ezt nem hiszem.</p>
					<p>A herczeg vállat vont.</p>
					<p>- Mi czélom lehetne?</p>
					<p>- Akarja, hogy e fölött magyarázatokba bocsátkozzunk?</p>
					<p>- Ismét csak azt felelhetem, hogy látnia kell ama leányt, s remélem, ez ma az
                  alkonyat beálltával meg is történik, mert akkorra igérte visszajövetelét, - mondá
                  Fulvió s meghajtva magát, elhagyta a plateaut.</p>
					<p>Ossimó grófné nyugtalanul nézett utána.</p>
					<p>- Végkép megbolondult, - mondá hangosan erőltetett nevetéssel, de arcza sötét,
                  komor, majdnem mogorva kifejezést öltött s tekintete oly baljóslatú volt, hogy
                  félelmet gerjeszthetett volna, de ő tudta, hogy egyedül van s arczát és annak
                  kifejezését nem láthatja senki.</p>
					<p>Kevés ideig volt egyedül, de ez idő alatt a legkellemetlenebb gondolatokkal
                  foglalkozott s alig vette észre, hogy férje közeledett hozzá a plateaura vezető
                  úton fölfelé. Csak akkor pillantá meg, midőn az a lépcsők utolsó fokán állt meg s
                  élvezettel tekintett körül a gyönyörű vidéken.</p>
					<p>- Sohasem voltam itt még őszszel, - mondá nejéhez lépve Ossimó gróf, udvariasan
                  kezet csókolva neki, - és nem képzeltem, hogy a Hekata hegység e hónapban ily szép
                  legyen.</p>
					<p>- Miért szebb most, mint máskor?</p>
					<p>- Nyáron sűrű a levegő, míg most oly átlátszó, hogy a legtávolabbi partokat is
                  puszta szemmel kivehetjük, s ha körültekintek, az Ithaka szigeti tartózkodásunk
                  jut eszembe...</p>
					<p>- Én legkisebb hasonlatosságot sem találok.</p>
					<p>- Van ide nem messze egy forrás, mely a hegy torkolatánál bugyog elő magas
                  sziklafal tövében, ez egészen az Arethuse-forráshoz hasonlít, ama magas sziklák
                  pedig mindig a Neion hegyet s a Korakapetra csúcsokat juttatják eszembe.</p>
					<p>Olympia szórakozottan hallgatta, szemeit gépiesen irányítá a mutatott irányba, mig
                  arczán tépelődés látszott.</p>
					<p>Ossimónak feltünt neje hallgatása, ki rendesen beszédes szokott lenni.</p>
					<p>- Neked rossz kedved van, - mondá mellé ülve.</p>
					<p>- Bosszant, hogy ide hívtál, - viszonzá kitörve, - Florenczben jól éreztem
                  magam.</p>
					<p>- Azt hittem, szórakoztatni fog a falusi élet.</p>
					<p>- Egyhangú és unalmas. Peruggia grófné mindig ellenszenves volt nekem. Selika
                  igénytelen gyermek, Fulvió pedig végkép megbolondult.</p>
					<p>- Szerelmes.</p>
					<p>- És kibe, egy útszélen fölszedett kóborló pórleányba, kit istennőhöz hasonlít s
                  ábrándozik róla, mint egy mithologiai királyleányról, Amalthea és Mellissához
                  hasonlítva őt.</p>
					<p>- Te még nem láttad Ithakát?</p>
					<p>- Nem, - viszonzá szárazan a grófné. - De képzelem, minő lehet. Ismerem az ilyféle
                  olasz Esmeraldákat, kikért a férfiak rajonganak, kiknek az az egyedüli érdemük,
                  hogy könnyen meghódolnak.</p>
					<p>- Nos, hát csalódni fogsz-e hitedben, mert olyat, mint ez a leány, még
                  sohasem láttál.</p>
					<p>Olympia megütközve pillantott férjére, ki se könnyen lelkesülő természet nem volt,
                  sem pedig soha olyat nem mondott, a mi nem úgy volt.</p>
					<p>- Te is el vagy bűvölve általa.</p>
					<p>- Legkevésbé sem, csak annyit állítok róla, a mennyi igaz, s erről - ha látod -
                  magad is meg fogsz győződni.</p>
					<p>- Csak már látnám! - kiáltott fel oly szenvedélyes kitöréssel Olympia, hogy férje
                  meglepetve nézett reá.</p>
					<p>- Azt hinné az ember, hogy szerelmes vagy Fulvióba s onnét ered ez a keserűség és
                  türelmetlenség, - mondá nevetve a gróf, ki meg volt győződve, hogy neje sohasem
                  szeretett rajta kivül senkit.</p>
					<p>- Azt tudod, hogy ez nem áll, - viszonzá vállvonítva Olympia s örömmel tekintvén
                  Selika elé, ki futva közelített a házastársak felé, és jövetelével véget szakított
                  a társalgásnak, mely már kényessé kezdett válni.</p>
					<p>Fulvió ez idő alatt lakosztályában időzött s a legnyugtalanabb és izgatottabb
                  kedélyállapotban volt. Nem tudva az egyedüllétet kiállni, átment Ithaka szobáiba s
                  az öreg Májával beszélt, kikérdezvén tőle Ithaka kedélyállapotát, mielőtt az a
                  kastélyt elhagyni készült, miként tölté az éjet s az előtte való estét, mintegy
                  megnyugvást és biztosítékot akarván magának szerezni a leány visszajövetelére
                  nézve; kérdezte, vajjon jókedvűen és vídáman vált meg jelenlegi otthonától. Mája
                  nem sok biztatót mondhatott neki. Izgatott és szórakozott volt az egész estén át,
                  majdnem mindig a nyitott ablakoknál időzött. Nézte a felhők változását, a
                  csillagok hullását, tündöklését, figyelt a tenger távolról jövő zúgására, gyakran
                  sóhajtott, szóval nyugtalannak látszott, s Mája azt hitte, hogy az egész éjszaka
                  le sem feküdt; bár ő nem volt a szobájában, s ezt csak abból sejti, hogy az ágy
                  érintetlenül volt reggel úgy, a hogy ő este megvetette.</p>
					<p>Fulvió herczeg növekvő nyugtalansággal, végig hallgatva őt, átment Peruggia
                  grófnéhoz, kissé szórakozni remélvén a vele való társalgásban.</p>
					<p>De ebben is csalódott.</p>
					<p>A grófné anyai szíve el volt keseredve leánya miatt, ki oly méltó társa lehetett
                  volna öcscsének, a fiatal herczegnek, s a helyett, hogy az Selikával foglalkoznék,
                  mint ő remélte, egy paraszt leányért ábrándozik, ki komolyabb hatást látszott
                  tenni Fulvióra, semhogy azt muló szeszélynek lehetne tekinteni.</p>
					<p>E keserűséget nem is birta fivére előtt eltitkolni, s éles megjegyzésekben önté ki
                  haragját.</p>
					<p>- Ma nem megy a társaság vadászni? - kérdé Fulviótól.</p>
					<p>- Úgy látszik egy része elment, de Ossimó és neje a plateaun ülnek.</p>
					<p>- Tudod-e Fulvió, hogy te igen különösen viseled magad az elkényeztetett Olympia
                  iránt.</p>
					<p>- Azt hiszem, nem vétettem az udvariasság és haziúri kötelességeim iránt.</p>
					<p>- Ő nem kötelességekhez van szokva.</p>
					<p>- Én sohasem udvaroltam neki!</p>
					<p>- Ő nincs ahhoz szokva, hogy előtte egy más nő szépségét
                  magasztalják.</p>
					<p>- Nem emlékezem, hogy ezt tettem volna, de ha történt is, kevés hatással lehet
                  reá, mert eléggé meg van győződve saját bájairól, s én sohasem tartoztam bámulói
                  közé.</p>
					<p>- Nem tagadhatod, hogy még mindig gyönyörű.</p>
					<p>- Elismerem!</p>
					<p>- Gúnyból mondod ezt?</p>
					<p>- Legkevésbé sem, de engem az olyan nők, mint Olympia, sohasem érdekeltek.
                  Semmiben sem szeretek osztozni másokkal.</p>
					<p>- Ez nagyon epés megjegyzés.</p>
					<p>- Pedig nincs reá okom. Sem elutasított szerelmes nem vagyok, sem pedig
                  készülőfélben lévő udvarló.</p>
					<p>Peruggia grófné kétségbeesett fivére makacsságán, melynek eredetét ismerte.</p>
					<p>- Végre is, mondá kitörve, - mi czélod azzal a leánynyal?</p>
					<p>- Miféle leánynyal?</p>
					<p>- A kit nevetséges módon itt tartasz magadnál, bezárva, mint egy himes tollú
                  madarat, kastélyod egyik legpompásabb osztályát adva neki lakóhelyül.
                  Megbotránkoztatva vele nővéredet és ártatlan hugodat, ki okvetetlen találgatni
                  fogja ama leány ittlétének okát.</p>
					<p>- Felteszem róla, hogy úgy van nevelve, hogy semmi rosszat sem tehet fel Ithaka
                  ittlétéről.</p>
					<p>- Úgy látszik, e dologról nem lehet veled beszélni.</p>
					<p>- Ily modorban nem! Hagyjuk abba, s ha óhajtod, hogy itt maradjak, akkor ne szólj
                  többé róla.</p>
					<p>- Én pedig tisztába kivánok e fölött jönni.</p>
					<p>- Ugy megyek, - mondá Fulvió, - mert nem vagyok ma abban a kedélyhangulatban, hogy
                  oly dolog fölött, a mi egyedül és kizárólag csak reám
                  tartozik, magyarázatokba bocsátkozzam...</p>
					<p>És ment. Egyedül hagyta boszankodó nővérét, ki odáig sem juthatott vele, hogy
                  arról beszéljen, a miről tulajdonképen akart: Selikáról, értésére kivánván adni,
                  hogy az halálosan szerelmes bele.</p>
					<trailer>(Vége az első résznek.)</trailer>
				</div>
			</div>
			<div type="group">
				<head>MÁSODIK RÉSZ</head>
				<div type="chapter">
					<head>TIZENÖTÖDIK FEJEZET.</head>
					<p>Fehéres köd ereszkedett a tengerre s elvette a távoli kilátást.</p>
					<p>Fulvió a parton állt és megfeszített erővel iparkodott a tenger távoli tükrén
                  kivenni a várva-várt bárkát, mely Ithakát visszahozza.</p>
					<p>Alkony volt, az ifjú herczegre nézve az igéret alkonya.</p>
					<p>Szíve hangosan dobogott a türelmetlenségtől és izgatottságtól, s hogy mit érzett
                  belsejében, azt csak az tudhatja, ki valaha rettegve várt kedvesére.</p>
					<p>A tenger alkonyatkor rendesen erős hullámokat ver, s bár apály volt, szokatlan
                  magasnak látszott a víz tükre, melyen a bárkának érkeznie kellett egyetlen evező
                  által vezetve, melyen női karok kormányoztak. De Fulvió tudta, hogy ezek a karok
                  nem először vezetnek ily járművet s hogy Ithaka nem ijed meg semmi veszélytől.</p>
					<p>Ez volt nagy nyugtalanságában az egyedüli csillapító tudat.</p>
					<p>Föl és alá járt a parton, a kavicsok szökdeltek lábai alatt; mély gondolatokba,
                  tépelődésbe merülve, nem vette észre a közeledő alakot, mely a szikla-útról
                  egyenesen és sietve feléje tartott.</p>
					<p>Ossimó Olympia volt.</p>
					<p>- A «hegység tündérét» várja Fulvió; nemde? - kérdé mellette teremve félig gúnyos,
                  félig nyugtalan hangon.</p>
					<p>A herczeg láthatólag összerezzent e nem várt megszólításra.</p>
					<p>- Őt! - felelt majdnem mogorván és elutasítólag. De mi hozza kegyedet ide grófné?
                  Ilyen messze e szürkülő alkonyon, gyalog...</p>
					<p>- A kiváncsiság, kedves barátom. Alig várom, hogy meglássam a csodalényt, kiről
                  már annyi magasztalást hallottam. Tudja, hogy mindig kedveltem a szépet.</p>
					<p>- Ezt a kastélyban is megtehette volna.</p>
					<p>- De én itt akartam, - mondá oly határozott bosszús és izgatott hangon a grófné,
                  hogy Fulvió meglepetve nézett reá és nem felelt.</p>
					<p>E perczben kissé föllebbent a fehéres köd, egy utolsó sugár csillám deríté föl a
                  vidéket, és Fulvió sas szeme közeledő sötét pontot vett észre a láthatár végén,
                  mely ég és föld között látszott lebegni.</p>
					<p>- Amott jön! - kiálta elragadtatással, kinyujtván karját a közeledő pont felé. -
                  Visszajött. Beváltá igéretét...</p>
					<p>Ossimó grófné ajkába harapott. Sötét szemeiben baljóslatú tűz lobbant föl, s olyan
                  kifejezés, a milyen egykor Medea tekintetében lehetett.</p>
					<p>Fulvió nem látott semmit a közeledő bárkán kivül, szíve, lelke tekintetébe gyült,
                  s kezét ernyőként emelte szemei fölé, hogy tisztábban láthassa, a mi eleinte csak
                  halvány reménységnek látszott.</p>
					<p>Végre teljesen kivehető volt a lebegő zászló, mely vígan lengett a szélben s mely
                  a kormányrúdra volt tűzve, és Ithaka alakja is felismerhető, a mint két felől az
                  evezőt tartva szelte a habokat, melyek hintázva dobálták ide s tova a könnyű
                  járművet.</p>
					<p>- Megtartá szavát! - kiáltott fel még egyszer a herczeg, s lefutott a hullámok
                  széléig, bokáig érő vízbe, a sűrű káka közé, karjait a közeledő felé nyujtva, s
                  alig várhatva a perczet, midőn a bárka orrán függő lánczot megragadhatja s a
                  parton megerősítheti.</p>
					<p>Végre megérkezett az. A kisded jármű telve volt friss fűvel, vízi lencsével,
                  kavicscsal, Ithaka fején myrtus levelekből font koszorú...</p>
					<p>- Leszállt a nap! - mondá mély komoly hangján Ithaka a láthatárra mutatva, mialatt
                  megragadta a herczeg feléje nyujtott kezét, s a partra ugrott.</p>
					<p>- Vártalak! - szólt halk, az izgatottságtól és örömtől elfogult hangon Fulvió. -
                  Aggódtam, hogy nem jösz vissza.</p>
					<p>Ithaka egy pillantást vetett reá s nem felelt. Ez a pillantás meglepte, bámulatba
                  ejté Olympiát, ki közel állt hozzájuk. Ilyen szemeket még sohasem látott, s ilyen
                  tekintetről nem volt eddig fogalma.</p>
					<p>Ithaka csak most vette őt észre. Végig tekintett rajta, azután érdek nélkül
                  fordult vissza a tenger felé.</p>
					<p>- Jer, - mondá Fulvió, gyönyörködve szemlélvén őt és myrtus-koszorúval díszített
                  barna fürteit, - nemsokára este lesz s a kastély messze van innét.</p>
					<p>- Mit tesz az? Éjjel legüdébb a levegő, leghallhatóbb a tenger zúgása s fényesek a
                  csillagok.</p>
					<p>- Azt szobáid ablakaiból is láthatod. Jer Ithaka, siessünk.</p>
					<p>Ossimó grófnéról teljesen elfelejtkezett.</p>
					<p>Olympia pár perczig elmerülten szemlélte a leányt, azután hozzájuk lépett.</p>
					<p>Épen indulni akartak a hegység felé.</p>
					<p>- Várjanak egy perczig, Fulvió, - mondá elfogultság, harag, düh és keserüségtől
                  reszkető hangon.</p>
					<p>Fulvió csak most vette észre, hogy rajtok kívül még más is van közelökben.</p>
					<p>- Bocsánat grófné...</p>
					<p>- Látom, hogy elfelejtkezett rólam s féltem egyedül maradni. Együtt megyünk.</p>
					<p>Ithaka reá szögezte szemeit.</p>
					<p>Mindhárman megindultak a hegység felé.</p>
					<p>- Ithakának hívnak? - kérdé Olympia a leánytól.</p>
					<p>- Jerichóban Ithának neveztek.</p>
					<p>- Jobban szereted úgy? - kérdé élénken Fulvió. - Ezentúl Ithának foglak hívni.</p>
					<p>A leány könnyedén felvonta vállát.</p>
					<p>- A mint akarod, - mondá egykedvűen.</p>
					<p>- Ki nevezett el Ithakának? - kérdé tőle a grófné.</p>
					<p>- Nem tudom.</p>
					<p>- Úgy mondják, az öreg Leticzia, a ki a sansovinói vásáron felfogadta.</p>
					<p>- Hol születtél? - kérdé lélegzetét visszafojtva Ossimóné.</p>
					<p>- Egy szigeten.</p>
					<p>A herczeg meglepetve nézett reá.</p>
					<p>- Honnét tudod ezt? - kérdé tőle csodálkozva. - Ki mondta?</p>
					<p>- Egy idegen, a kinek nagyon fehér arcza volt és fekete szeme. Jerichóban volt, de
                  szicziliai.</p>
					<p>E szavak után ott hagyta őket és futni kezdett föl a vad lencse és borostyán
                  között, a hegyoldalban.</p>
					<p>- Mit mond ön hozzá, grófné? - kérdé a herczeg.</p>
					<p>- Ember és állat egy személyben, - felelt gúnyosan a kérdett. - Ezt nem soká fogja
                  itt tartani.</p>
					<p>- Nem eresztem el többé magamtól egyedül.</p>
					<p>- Mi czélja vele?</p>
					<p>- Nem tudom, semmi. Őrülten szerelmes vagyok szépségébe!</p>
					<p>- Szeszély, képzelődés. Szerencsére gyorsan el fog múlni, mint a hogy jött.
                  Szórakozni, mulatni nem lehet vele.</p>
					<p>- Kisértse meg... csodálatos báj van a vele való társalgásban. Egészen más, mint a
                  mit valaha hallottam.</p>
					<p>- Teljesen tudatlan.</p>
					<p>- Gyermek, de sokat tanult már. Midőn Sansovinóban megtalálták, beszélni sem
                  tudott.</p>
					<p>- Nézze! - kiáltá fölfelé mutatva Olympia, - merre jár, a szikla csúcsokon, mint a
                  zergék... most mindjárt lezuhan.</p>
					<p>- Ne féltse őt, ügyes, mint a menyét, s bátor, merész, mint az oroszlán.</p>
					<p>- Különös tulajdonságok leánynak.</p>
					<p>Levelek zörgése szakítá őket félbe s Ithaka keresztül törtetve a sűrű bozóton,
                  mellettök termett, és csendesen haladt Fulvió mellett, gondolkozva csüggesztve
                  keblére fejét.</p>
					<p>- Koszorúdat elvesztetted, - mondá a herczeg.</p>
					<p>- Eldobtam.</p>
					<p>- Pedig olyan szép volt.</p>
					<p>- Meguntam.</p>
					<p>- Ilyen gyorsan, hisz alig hogy fürteidre tetted, úgy látszik, szereted a
                  változást.</p>
					<p>- Nem változik-e mindennap az ég, a föld, vissza lehet-e hívni a felhőt, a mely
                  elment, s megállítani a madarat röptében?</p>
					<p>Olympia érdekkel, csodálkozással tekintett reá, míg a herczeg mosolyogva
                  gyönyörrel hallgatá.</p>
					<p>- Hol tanulta e szavakat, e kifejezéseket? - kérdé a grófné Fulviótól.</p>
					<p>- Az eszmék egyéniségében rejlenek s Jerichóban nevelőnőt tartottak mellette, ki
                  megtanítá gondolatait szavakba foglalni.</p>
					<p>Ithaka nem hallá e szavakat, elmerülve haladt mellettök.</p>
					<p>Olympia nem vette le róla szemeit. Mindenkire ugyanazt a hatást tette. Vonzalmat
                  gerjesztett és bámulatot maga iránt, a miről neki magának fogalma sem volt.</p>
					<p>- Szóljon hozzá Fulvió, - sugta a grófné, - beszéljen vele. Hallani akarom hangját
                  és szavait. Sohasem hallottam még ehhez hasonlót.</p>
					<p>- Hol jártál a bárkán ma egész nap? - kérdé Ithához fordulva a herczeg.</p>
					<p>A kérdett reá emelé szemeit, melyek sötét kékségökben hasonlítottak az aczél
                  színéhez s kifejezésökben csodálatos idegenszerű, majd vadság, majd szelidség
                  váltakozott, mi majd vonzott, majd eltaszított magától. Csak ajkai körül volt egy
                  mosoly, mely a legelzárkózottabb szívet is megnyerte.</p>
					<p>- Nem tudom, hol voltam, - szólt álmodozva. - Feküdtem a bárka fenekén s Leticziát
                  láttam a hullámokon.</p>
					<p>- Nem tudod az öreg nőt elfeledni?</p>
					<p>- Anyám volt! - felelt röviden, határozottan s majdnem elutasítólag a leány.</p>
					<p>Olympia félrefordítá fejét.</p>
					<p>- És mégis elhagytad, midőn Jerichóba mentél s ott maradtál.</p>
					<p>- Ő vitt oda. Eladott signor Dobsiádónak, a kitől elszöktem.</p>
					<p>- Nem szerettél Jerichóban lenni?</p>
					<p>- Szerettem lovagolni, a zenét és az előadásokat, de Párisba akart vinni Dobsiádó
                  s nem akarta, hogy Leticzia anyótól elbúcsúzzam, tehát ott hagytam őt és a
                  czirkuszt.</p>
					<p>- Párisba? - kérdé élénk csodálkozással Olympia. - Minek?</p>
					<p>Itha végig nézett rajta s nem felelt.</p>
					<p>- Miért nem felelsz a grófnénak? - kérdé Fulvió.</p>
					<p>- Nem ismerem, - felelt daczosan a leány. Olympia neheztelve nézett reá. Boszantá
                  a leány fel sem vevő modora, de azt, hogy ördögi vagy istenien szép, - nem
                  tagadhatta.</p>
					<p>- Miért akarták Párisba vinni? - kérdé Fulviótól.</p>
					<p>- Az a vén paraszt asszony, a ki magához fogadta, eladta őt egy
                  czirkusz-tulajdonosnak, s az Párisba akarta vinni, valószinüleg a Hippodromba, hol
                  nagy lármát ütött volna szépségével.</p>
					<p>- És ő megszökött tőle?</p>
					<p>- Ott hagyta őt. Éjjel, gyalog hazajött Jerichóból, s ha tudná signor Dobsiádó,
                  hogy nálam van, rég visszakövetelte volna. A mi bizonynyal be is fog
                  következni.</p>
					<p>- Hol tartózkodik Dodsiádó?</p>
					<p>- Akkor Jerichóban volt, most nem tudom.</p>
					<p>Olympia újra Ithakára függeszté szemeit s erősen tépelődni látszott...</p>
					<p>Így értek haza a kastélyba.</p>
					<p>A hold már feljött az égen. Az egyik oldalát a kastélynak fényesen megvilágítá, a
                  másik árnyékban feküdt. A lépcsők előtt a homályban két férfi állt, kik meglátván
                  a közeledőket, elő léptek s tiszteletteljesen köszönték a herczeget.</p>
					<p>- Fragóni herczeg? - kérdé az egyik, meghajtva magát.</p>
					<p>- Az vagyok. Mit kiván?</p>
					<p>E perczben élénk fölkiáltás hallatszott.</p>
					<p>- Signor Dobsiádó! - kiáltá Ithaka s futott föl a lépcsőkön, mialatt a
                  cirkusztulajdonos arczát az örömtől sötét pirosság borítá el és gyönyörrel nézett
                  a repülő alak után.</p>
					<p>Olympia Fulvió oldalánál maradt. Ezalatt az udvarmester is leérkezett a
                  lépcsőkön.</p>
					<p>- Megtiltám az uraknak, hogy itt várakozzanak, - mondá, de lehetetlen volt őket
                  elküldeni.</p>
					<p>- Beszélni kivánnak velem? - kérdé kellemetlen hatás alatt Fulvió.</p>
					<p>- Leghatározottabb kérelmemet kivánom előadni, herczeg, arra nézve, mit követelni
                  volna jogom.</p>
					<p>- Ah! Beszéljen, csak arra kérem, röviden.</p>
					<p>- Ithakát kérem vissza.</p>
					<p>- Miféle czímen?</p>
					<p>- Jogaim vannak hozzá.</p>
					<p>- Ki ruházta önre e jogokat?</p>
					<p>- Szerződtettem őt czirkuszomhoz, s ő felbontva a szerződést, megszökött.</p>
					<p>- Kezei között van a szerződés?</p>
					<p>- Egy nyugtatvány csak, a mely ama pénzösszegről szól, a mit Ithakáért nevelő
                  anyjának, Tarcilla Leticziának lefizettem.</p>
					<p>- Nos, ezt az összeget meg fogja kapni, signor Dobsiádó, Ithaka pedig itt marad, -
                  mondá a herczeg s hátat fordítva neki, megindult a lépcsőkön fölfelé.</p>
					<p>- De, kegyelmes úr, - kiáltá megbotránkozva e bánásmódon Dobsiádó.</p>
					<p>Olympia gyorsan hozzálépett.</p>
					<p>- Tartózkodjék a kastély közelében, ma este még beszélni kivánok önnel.</p>
					<p>- Ithakáról?</p>
					<p>- Róla. Meg fogja őt kapni, csak legyen csendesen és türelemmel.</p>
					<p>Dobsiádó visszahúzódott a lépcsők árnyékába társához, ki Orlandó volt. Ossimó
                  grófné fölsietett a lépcsőkön. Senki sem hallá e rövid szóváltást. Senki sem
                  törődött többet a két idegennel.</p>
				</div>
				<div type="chapter">
					<head>TIZENHATODIK FEJEZET.</head>
					<p>Ebéd ideje volt. Olympia szobáiba sietett, hogy gyorsan átöltözzék.</p>
					<p>Arcza sötét, baljóslatú volt, mialatt öltözéket váltott s mélyen elmerülten
                  látszott tünődni valami fölött.</p>
					<p>Barba, vöröshajú komornája, ismerte úrnője arczán ezt a kifejezést s figyelve
                  leste annak minden változását.</p>
					<p>Végre midőn készen volt, s a grófné még mindig nem szólt hozzá, alkalomszerűnek
                  látta megkérdezni tőle, ha parancsol-e még valamit.</p>
					<p>Ossimó Olympia várni látszott e kérdést.</p>
					<p>- A nagy lépcsők alján, jobbról az oszlopok árnyékában, várakozik két férfi, -
                  mondá, - menjen le hozzájok Barba, és kérdezze meg tőlök, melyiket hívják signor
                  Dobsiádónak.</p>
					<p>- Értem, asszonyom.</p>
					<p>- A ki annak fogja magát nevezni, hívja ide hozzám, beszélni kívánok vele.</p>
					<p>A komorna futott az ajtó felé.</p>
					<p>- Megálljon! Ha valaki fel akarná tartóztatni jövetelében azt az urat, mondja,
                  hogy én hivatom. Ekkor nem merik kiutasítani! - folytatá a grófné.</p>
					<p>Barba eltünt a függönyök között.</p>
					<p>Olympia sóhajtva simítá meg feltünően halvány arczát s föl és alá járt a
                  szobában.</p>
					<p>Néhány percz mulva a mellékteremben felhangzó léptek jelezték, hogy a kit várt,
                  megérkezett. - Sietett végezni vele.</p>
					<p>Signor Dobsiádó feltünő csinos ember volt. Külsejéről ítélve, művésznek lehetett
                  volna tartani. Tartása öntudatos, tekintete elárulta a szellemet és ügyességet, a
                  mivel az életen keresztül küzdötte magát.</p>
					<p>Mélyen hajtá meg magát, midőn a grófnét belépni látta, mit az futó, büszke
                  főhajtással viszonzott.</p>
					<p>- Ön Ithakáért jött? - kérdé minden bevezetés nélkül.</p>
					<p>- Ugy van, asszonyom. Ő az én tulajdonom s vissza kell őt kapnom.</p>
					<p>- Ez nehezen fog menni, ha a herczeg nem akarja. Ő ellene semmit sem tehet.</p>
					<p>- A törvényhez folyamodom.</p>
					<p>Ossimóné felkaczagott.</p>
					<p>- A törvény! Fragóni herczeg ellen... Nálunk a törvényt csak a nép ellen
                  alkalmazzák, a herczeg ki van az alól véve.</p>
					<p>- Grófné... dadogá bámulva Dobsiádó.</p>
					<p>- A törvény önnek nem használ semmit. Bizonyítványa, irott szerződése nincs. És
                  kivel is volna, kinek lett volna joga Ithakát eladni? Az az öreg nő nem
                  rendelkezhetett fölötte. Sem anyja, sem rokona nem volt Ithakának, s az a
                  körülmény, hogy a leány másfél évig nála lakott, nem adott neki rendelkezési jogot
                  fölötte. És különben is embert eladni egyáltalán tilos.</p>
					<p>- De hát mit tegyek? Ide hivattatásomból gyanítom, hogy a grófnénak czélja van
                  velem. Mit tanácsol?</p>
					<p>Olympia habozott. Körül tekintett, azután egészen közel lépett társához, halk,
                  elfojtott hangon mondá:</p>
					<p>- El kell őt rabolnia önnek.</p>
					<p>Az olasz meglepetve hökkent vissza.</p>
					<p>- Elrabolni!... de hogyan? mi módon?</p>
					<p>Olympia vállat vont.</p>
					<p>- Az az ön dolga, signor Dobsiádó.</p>
					<p>- De hisz ez lehetetlen, grófné. Ebből a várkastélyból leányt rabolni! Azután én
                  nem is vagyok zsivány, s nekem jogom van ahhoz, a mit követelek.</p>
					<p>- Így nincs mit beszélnünk többé együtt.</p>
					<p>Dobsiádó rémülten látta Ossimónét egy büszke főhajtással hátat fordítani.</p>
					<p>- De hát lehetségesnek tartja azt, grófné, hogy Ithakát akarata ellenére
                  elrabolhassuk?</p>
					<p>- Kétségkívül, különben nem hivattam volna önt ide.</p>
					<p>- Adjon hát tanácsot exellenza, hogyan lehetséges ez?</p>
					<p>Olympia visszatért az olaszhoz.</p>
					<p>- Én segédkezet nyujtok önnek, egy feltétel alatt, - suttogá a grófné.</p>
					<p>- És az?</p>
					<p>- Ha megesküszik a boldogságos szűzre, hogy bármi történjék is, soha az én nevemet
                  ki nem ejti.</p>
					<p>- Arra megesküszöm.</p>
					<p>- És még egyet, signor Dobsiádó. Ithakát csak feltételesen bocsátom az ön
                  birtokába... Nemde, ő nagyon szép, s kegyed el van tőle ragadtatva?</p>
					<p>- Az őrültségig szerelmes vagyok bele...</p>
					<p>- Ezt gondoltam arról a hévről és lelkesedésről, a mivel beszélt róla és reá
                  tekintett. Kegyed nőtelen?</p>
					<p>- Az vagyok, grófné, s helyzetemben nem szándékozom megnősülni.</p>
					<p>- Én pedig éppen azt szabom feltételül.</p>
					<p>- Mit? Hogy megnősüljek?</p>
					<p>- Nőül vegye Ithakát. Ő nem lesz hozomány nélkül. Én gondoskodom hozományáról.</p>
					<p>- De grófnő! Mily különös gondolat!</p>
					<p>- Ön szerelmes bele, s ha törvényesen magához csatolja, akkor megvannak jogai
                  fölötte. Czirkuszának gyöngye, királynője lesz. Oly vonzerőt fog gyakorolni a
                  közönségre, a minőt senki más el nem érhet, s az a pénzösszeg, a mit vele kap,
                  felülmúlja három-négy évi jövedelmét önnek.</p>
					<p>Dobsiádó csodálkozva nézett reá.</p>
					<p>- De hát mit érdekli exellenzát e leány sorsa? Midőn Orlandó nekem Jerichóba hozta
                  őt, azt mondá, senkije sincsen e világon, egy öreg szegény pórnőnek fogadott
                  gyermeke, s most...</p>
					<p>- Egy herczeg pártfogoltja, s én gondoskodom jövőjéről, - vágott türelmetlenül
                  Dobsiádó szavába Olympia.</p>
					<p>- Ezt akartam mondani.</p>
					<p>- A herczeg érdeklődését, látva Ithakát, nem kell magyaráznom, én pedig elég
                  gazdag vagyok arra, hogy egy ily szegény árva leányt kiházasítsak, ki ma még
                  ártatlan, s ki e helyen veszélyben forog.</p>
					<p>Az olasz elismerőleg hajtá meg magát. Olympia grófnő e szavai minden ismerőse
                  ajkára mosolyt csaltak volna, de Dobsiádó ma látva őt először, multjáról mit sem
                  tudott.</p>
					<p>- Nos, signor Dobsiádó, mire határozza magát? Szóljon gyorsan, mert ebédhez kell
                  sietnem.</p>
					<p>- Gondolkozási időt kérek.</p>
					<p>- Határozzon most, vagy vége közöttünk mindennek.</p>
					<p>- De ily rögtön...</p>
					<p>- Van valamely szerelmi viszonya?</p>
					<p>- Futó kalandok. Az nem tartóztatna...</p>
					<p>- Igen, vagy nem? Beszéljen gyorsan.</p>
					<p>- Nos, ha nem lehet másként, - igen!</p>
					<p>- Adja ezt nekem irásban. Most menjen vissza, a honnét jött. Küldje el az igéretet
                  irásban, s mához egy hétre legyen a tengerparton, én ott fogom önnek Ithakát
                  átadni.</p>
					<p>- Milyen órában?</p>
					<p>- Az alkonyat idejében... vagy várjon ott reám egész nap. Az időt pontosan nem
                  határozhatom meg, de okvetetlen eljövök.</p>
					<p>- Bocsánat, exellenza, de mi biztosít engem arról, hogy Ithakát megkapom?</p>
					<p>Ossimó grófné gúnyosan végig nézett rajta.</p>
					<p>- Szavam! - mondá hátat fordítva a megrémült
                  czirkusz-igazgatónak, ki elhagyta a szobát.</p>
					<p>Dobsiádó sietett le Orlandó barátjához, ki már várva-várta, miután a cselédség
                  minden öt perczben megkérdé tőle, hogy mire vár.</p>
					<p>- Nos, nos? - tudakozá Dobsiádótól, midőn az hozzá érkezett.</p>
					<p>- Menjünk. Utközben mindent elmondok, - válaszolt Dobsiádó, előre sietve s
                  Orlandótól követve, elhagyták a Fragóni-kastélyt.</p>
					<p>Olympia grófnő ez idő alatt megjelent a nagyteremben, hol már vártak reá, hogy
                  ebédhez ülhessenek, s Fulvió herczeg azonnal karját nyujtá neki. Ossimó gróf
                  Peruggia grófnét vezette, Selikának a vendégifjak egyike, Cabaldos marquis jutott
                  asztaltársul.</p>
					<p>Az ebéd vidám hangulatban kezdődött. Senki sem vette észre Olympia koronként
                  elkomolyodó arczát, s Fulvió szórakozottságát. A többiek mulattak és élveztek, az
                  egész napi fáradozás után.</p>
					<p>- Szerencsés volt a vadászat? - kérdé a háziúr vendégeitől, illendőnek tartván
                  beleszólni a társalgásba.</p>
					<p>- Redkívül szerencsés, - felelt Ossimó gróf, élvezettel hajtván föl xeresi borral
                  telt poharát. - És te hol voltál ma délután? Gyalog láttunk sérült lábaddal a
                  tengerpart felé sietni?...</p>
					<p>- Ithakát vártam vissza, ki egész nap távol volt a tengeren.</p>
					<p>Peruggia grófné arcza elborult s jelentőségteljes tekintetet váltott
                  Selikával.</p>
					<p>- És visszakerült? - kérdé Ossimó.</p>
					<p>- Az alkony első csillagával visszajött, - mondá fél gúny, fél páthoszszal
                  Olympia.</p>
					<p>- Láttad őt? - kérdé Ossimó.</p>
					<p>- Láttam és csodáltam.</p>
					<p>- Bámulatos is ez a fél ember, fél állat, - jegyzé meg csípősen Peruggia grófné
                  egy pillantással fivérére.</p>
					<p>- Ezt nem lehet mondani, grófné! - kiáltott fel mosolyogva Ossimó, eltalálván az
                  okot, mi ezt előidézte. - Ithaka nemcsak teljesen emberi lény, de bájos, elragadó
                  nő.</p>
					<p>- Ezt nem lehet tagadni, - szólt közbe Olympia grófnő erőltetett nyugalommal. -
                  Külseje ember, de annál kevesebbet lehet mondani belsejéről. Esze fejletlen, mint
                  a gyermeké, fogalmai nincsenek, tudatlan s ha jól itélem meg rövid ismeretségünk
                  után, makacs és vad, veszélyes hajlamokkal bír s egy szép napon ápolónőjét, az
                  öreg Máját, elvágott gégével találják meg ágyában, ő maga pedig árkon-bokron túl
                  lesz.</p>
					<p>Fulvió rendesen szép halvány arcza lángolni kezdett.</p>
					<p>- Én mindettől nem félek, grófné, s legjobban szeretném, ha nem beszélnének
                  Ithakáról, - mondá hidegen.</p>
					<p>- Miért? - kérdé hévvel Olympia. - Sőt nagyon érdekelne mindnyájunkat tudni,
                  milyen ő, ha egyedül van önnel, Fulvió, s emlékezik-e valamely részletére
                  multjának?</p>
					<p>- A multról még sohasem beszéltem vele. Minek? Tudom, hogy volt egy sehonnai
                  emberpár, mely gyermekével így bánt. Látom, hogy oly szép, a minő alakokat csak
                  álom vagy nagy művészek képzelete alkothat, a többi közönyös előttem s inkább
                  beszélek vele a jelenről, napról-napra észlelvén lelke, szelleme fejlődését.</p>
					<p>- Miért nem vezeti be ide közénk?</p>
					<p>- Először, mert nem jönne, vagy már itt lévén, nem sokáig maradna, másodszor nem
                  akarom őt az önök mulatságának tárgyává tenni.</p>
					<p>- Ez pedig nagyon elősegítené épen szellemi fejlődését, - folytatá makacsul
                  Olympia, sehogy se akarva elejteni a beszéd tárgyát, bár látta, hogy a herczegnek
                  ez határozottan kellemetlen.</p>
					<p>- Meg akarom őt tartani eredetiségében, s nem kívánom a szalon-nyelvre és
                  szokásokra megtanítani.</p>
					<p>- Végre is mi czélod vele? - kérdé kitörve s bosszankodását nem fojthatva el
                  tovább Peruggia grófné.</p>
					<p>Fulvió vallat vont.</p>
					<p>- Semmi. Sohasem gondolkoztam még erről. Gyönyörködöm benne, mint egy délszaki
                  virágban vagy klasszikus szoborban... Ez az egész, a mit róla mondhatok.</p>
					<p>Ossimó látván a szóbeli harcz kellemetlen voltát, másra téríté a beszédet s a
                  társaság férfi része segédkezet nyujtván neki ez igyekezetben, az ebéd végéig
                  másról folyt a társalgás; elhagyva a pompás ebédlőt, a kastély déli részén fekvő
                  verandára mentek kávézni, honnét gyönyörű kilátás nyilt a szabad tengerre,
                  megvilágítva a fehérfényű holdvilágtól, míg a terem kitárt ajtaján a csillárok
                  ezerfényű gyertyáinak világossága áramlott a társaságra.</p>
					<p>Olympia czigarette-re gyújtva, kihajolt az erkély vasrácsozatán.</p>
					<p>- Mondja csak, Fulvió, - kérdé a herczegre pillantva, - hová lett önnek pompás,
                  aranyos bárkája, melyen azelőtt oly gyakran tettünk kirándulásokat, ha itt
                  voltam?</p>
					<p>- Megvan, de csak akkor lesz használva, ha vendégeim vannak, mert nekem egyedül
                  igen nagy. Kivánja, hogy fölszereltessem?</p>
					<p>- Örömest tennénk rajta kirándulásokat, nemde Selika? Természetesen nem egész nap
                  étlen és szomjan, mint az ön tündér leánya, de naponként pár órát alkonyatkor.</p>
					<p>Már ismét Ithakánál volt a társalgás.</p>
					<p>- Azonnal kiadom a rendeletet, - szólt Fulvió felugorva, s mintegy menekedni
                  akarva ez új fordulat elől, az ajtó felé sietett.</p>
					<p>- Miért nem csengetsz a komornyiknak? - kiáltott utána nővére.</p>
					<p>- Jerdán már nem egészen megbizható, feledékeny, - kiáltott vissza a herczeg s
                  pillanat alatt eltünt a nehéz damaszk-függönyök sötét árnyékában.</p>
					<p>- Ez valóságos őrültség, - mondá keserű haraggal Peruggia grófné. - És mi lehet
                  még a vége, hová vezethet?</p>
					<p>Mindnyájan csudálkozva néztek reá.</p>
					<p>- Kiről beszél grófné? - kérdé Ossimó.</p>
					<p>- Fulvióról, a ki most itt hagyott minket, hogy Ithakához mehessen.</p>
					<p>- A bárka fölszerelésére ad ki rendeletet, - jegyzé meg Selika, röstelvén anyjának
                  kitörését.</p>
					<p>- Mit tudod te, Selika? Majd meglátják, meddig marad távol... Ez valóságos
                  illetlenség, mire Fulviót sohasem hittem volna képesnek. Az ő finom lelkülete,
                  gyengéd szíve s nemes gondolkozásmódja: mind, mind szenved e megfoghatatlan érzés
                  miatt.</p>
					<p>- Nem soká fog ez tartani, - mondá odavetve Olympia, lerázva czigarette-jéről a
                  hamut.</p>
					<p>- Félek, hogy nincs igazad; bár adná az ég, hogy jövendőlésed teljesülne! -
                  sóhajtott a grófné.</p>
					<p>- A leány el fog tünni. Az ily vad madár nem maradhat soká az aranyos kalitkában,
                  s elmegy és nem tér többé vissza.</p>
					<p>Ez a föltevés, úgy látszott, az egész társaságban visszhangra talált, mert senki
                  sem próbálta megczáfolni.</p>
				</div>
				<div type="chapter">
					<head>TIZENHETEDIK FEJEZET.</head>
					<p>Peruggia grófné eltalálta fivérének szándékát, midőn az az első kinálkozó alkalmat
                  megragadva, oly gyorsan elhagyta a társaságot.</p>
					<p>Ellenállhatatlan vágy szállta meg újra látni Ithakát.</p>
					<p>Az, hogy annyit beszéltek róla, csak fokozá érdeklődését iránta, s az a körülmény,
                  hogy ebéd előtt oly gyorsan el kellett tőle válni, rossz kedvvel tölté el, csak
                  alig birt uralkodni türelmetlenségén. Majdnem kiállhatatlan volt neki a vendégei
                  között töltött idő.</p>
					<p>A mint a nagy terem ajtaján kilépett, teljesen elfelejté a bárkára vonatkozó
                  igéretét. Sietett Ithaka lakosztálya felé.</p>
					<p>Halkan benyitott az előszobába, hol zöld üveggel borított lámpa égett, homályos
                  világot terjesztve maga körül. Senki sem volt benne, ki a terem ajtaját
                  föltárhatta volna a herczeg előtt.</p>
					<p>Ment tovább. A következő terem egészen sötét és üres volt s ez megfoghatatlan volt
                  Fulvió előtt, miután rendelete szerint azt minden este úgy kellett kivilágítani,
                  mintha társaságot vártak volna.</p>
					<p>Az ablakok nyitva voltak. Illatos levegő áramlott be rajtuk. A messze, távoli
                  láthatáron látható volt a csendes tenger s a csillagok állása az égen éjfélt
                  mutatott.</p>
					<p>Ha nem lett volna e szokatlan körülmény miatt nyugtalan, okvetetlen megáll a terem
                  különböző fekvésű nyitott ablakainál, oly szép s oly változatos volt e látvány.
                  Igy csak a tengert szemlélte egy perczig ezüstös tükrével s az átelleni ablakon
                  Sansovinó sötétes házai tüntek szemébe, csak itt-ott pislogván egy-egy halvány
                  mécs a helység lakóinak ablakaiban. Azután ment tovább. A mellékszoba szinte sötét
                  volt, az ajtók mind tárva nyitva. A következő terem Ithaka alvószobája volt, azon
                  túl Mája lakása következett, az egyedüli hely, honnét Fulvió gyenge világosságot
                  látott derengeni. Mindez érthetetlen, megfoghatatlan volt neki s nyugtalan szívvel
                  haladt tovább.</p>
					<p>A puha keleti szőnyeg elvette lépteinek zaját s észrevétlenül ért el Mája
                  szobájának ajtajáig, honnét halk hangokat és csendes beszédet hallott.</p>
					<p>Ithaka hangja volt.</p>
					<p>A belső sötétség láthatatlanná tette Fulviót. Megállt az ajtóban s figyelmesen
                  tekintett a szobába, hol az öreg Máját ágyában fekve látta, s mellette egy széken
                  Ithát, oly nyájas, szelid, enyhe kifejezéssel gyönyörű arczán, a minőt Fulvió még
                  sohasem látott azon.</p>
					<p>Elfojtott lélegzettel figyelt szavaira.</p>
					<p>Mája megmozdult ágyában, Itha elhallgatott.</p>
					<p>- Hol fáj, Mája? - kérdé rövid szünet után, részvéttel megfogva az öreg nő kezét,
                  s hangja, mint a zengzetes fuvola, rezgett keresztül a szobán.</p>
					<p>- Fáj az öregség, - viszonzá Mája keserűen, - nemsokára ott leszek, a hova
                  Leticzia anyót vitték.</p>
					<p>- Meghalsz?</p>
					<p>- Mindnyájunknak meg kell halni.</p>
					<p>Ithaka hallgatott; elborult szeme mutatá, hogy tünődik.</p>
					<p>- Szívesen élnék még, - folytatá az öreg Mája. - Most szívesebben, mint eddig,
                  mióta herczegem melléd rendelt felvigyázónak.</p>
					<p>- Szeretsz? - kérdé hizelgő hangon Ithaka.</p>
					<p>- Téged nem lehet nem szeretni.</p>
					<p>- Leticzia is azt mondta, hogy szeret és mégis Jerichóban hagyott annál a
                  borzasztó Dobsiádónál. Akkor még nem tudtam, mi a szeretet. Ma már tudom, sokat
                  beszéltek nekem arról.</p>
					<p>- Ki mondta el, hogy mi a szeretet?</p>
					<p>- Talán csak a fáktól, füvektől, madaraktól tanultam. Jerichóban hallottam először
                  róla, ott mindenki azt mondta, hogy szép vagyok s hogy szeret. Akkor még -
                  folytatá sóhajtva - egyiket sem értettem, hogy mit jelent.</p>
					<p>- És most? - kérdé Mája. A herczeg feszült kiváncsiságot vett észre hangján.</p>
					<p>- Most láttam szép asszonyokat, mint ma is azt, a ki a herczeggel a tengerparton
                  várakozott reám, s azt a másik kettőt, a kik e várkastélyban laknak. Mind nagyon
                  szépek...</p>
					<p>- És a szeretetet honnét ismered? Azt is itt tanultad?</p>
					<p>Fulvió érdekkel várta a feleletet.</p>
					<p>Ithaka hallgatott.</p>
					<p>- Kinek a gyermeke vagy te? - kérdé Mája, a herczeg nagy bosszúságára elejtvén a
                  beszéd tárgyát, miután Ithaka nem felelt.</p>
					<p>- Nem tudom. Egy szigeten nevelkedtem s csak annak a nevét tudtam megmondani,
                  midőn Leticziához jutottam. Ithaka volt az az egyetlen szó, a mit megtanultam
                  azoktól, a kik a szigeten laktak.</p>
					<p>- Honnan tudod, hogy sziget volt?</p>
					<p>- Körül volt véve vízzel és Dobsiádó mondta, hogy Ithaka sziget.</p>
					<p>- Nem emlékezel semmire gyermekkorodból?</p>
					<p>Újra szünet állt be. Fulvió félve várta a feleletet. Attól tartott, hogy ismét
                  megszakad a beszéd fonala.</p>
					<p>Csalódott. Ithaka komor hangon válaszolt:</p>
					<p>- Egy kegyetlen rút férfira s egy szép asszonyra. Mindketten rosszúl bántak
                  velem.</p>
					<p>- Ütöttek, vertek, koplaltattak?</p>
					<p>- Nem. De azt szerették volna, hogy elvesszek valahol, én pedig mindig
                  visszamentem a rút férfihoz. Napokig barangoltam hegyeken, sziklákon, erdőkben és
                  vizen, de visszatértem mindig s most már tudom, hogy szerettek volna megölni.</p>
					<p>- Miért nem tették?</p>
					<p>- Akkor nem tudtam, most már azt hiszem, féltek a karabinieriktől.</p>
					<p>Fulvió nesztelenül lépett pár lépéssel közelebb; leirhatatlan vágyat érzett
                  Ithakát jobban látni s a mit beszélt, az százszoros érdekkel birt előtte.</p>
					<p>- Hogy jutottál Sansovinóba?</p>
					<p>- Nem tudom. Nem emlékezem, hogyan mentem el a szigetről. Hosszú útat jártunk be a
                  rút férfival, végre Sansovinóban egyedül hagyott s a karabinierik akartak magukkal
                  vinni.</p>
					<p>- És azt a szép asszonyt sohasem láttad azóta?</p>
					<p>- Soha. De emlékezem reá. Egyszer egész nap a tengeren voltam, egy bárkába
                  gyöngyhalászok vettek magukhoz és egy sor korálgyönggyel ajándékoztak meg. Nagyon
                  örültem neki. Haza vittem, de az a szép asszony elvette tőlem és midőn nem akarva
                  engedni, megragadtam karját és megráztam, eltaszított, úgy hogy fejem erősen
                  vérzett.</p>
					<p>- Szegény Ithaka.</p>
					<p>- Azután nem láttam oly gyakran őt, mint azelőtt. Mindig haraggal nézett reám.
                  Egyszer sok idő mulva...</p>
					<p>- Folytasd, miért hallgatsz el?</p>
					<p>- Arra, a mit mondani akarok, nem egészen jól emlékezem... Gondolkoznom kell.</p>
					<p>- Csak gondolkozzál.</p>
					<p>Ismét szünet állt be. Mély csend volt a szobában. Fulvió visszatartotta
                  lélekzetét.</p>
					<p>- Egyszer, - folytatá azután gondolkozva a leány s hátradőlt a széken, melyről pár
                  perczre fölemelkedett, a beteghez egészen közel hajolva, - ismét eljött hozzánk a
                  szép asszony, hosszú fekete ruhában. Én borzadtam tőle. Mikor engem meglátott,
                  nagyon sírt, zokogott s nem nézett reám oly haraggal, mint azelőtt.</p>
					<p>- Beszélt veled?</p>
					<p>- Nem tudtam beszélni, csak az állatok-, madarak-, fák- és füvekkel, azok értették
                  meg csupán, a mit nekik mondtam.</p>
					<p>- Sokáig éltél a szigeten?</p>
					<p>- Nem tudom, meddig. A napot sokszor láttam a tengerbe szállni és ismét fölkelni a
                  hegyek csúcsán, mindig szabad ég alatt aludtam, a pásztorok lovain lovagoltam s a
                  czirkuszban bámultak rajta, milyen jól ülök a lovon.</p>
					<p>- Sohasem voltál beteg?</p>
					<p>- Soha. Nem ismerek semmi olyat, a mi reám nézve rossz lett volna, sem, a mi jó.
                  Nem féltem soha semmitől.</p>
					<p>A herczeg önkéntelenül ismét pár lépést közeledett. Csodás varázst gyakorolt reá
                  Itha hangja s elbeszélése. Szeretett volna egészen belépni, de félt, hogy az ő
                  jelenléte elhallgattatja elbeszélésében.</p>
					<p>- Elvittek Ithakáról, - kezdé egyszerre hallható lélekzettel.</p>
					<p>- Hova?</p>
					<p>- Nem tudom. Egy ilyen nagy kastélyba, mint ez itt. Nagy kert közepén állt. Az
                  erdő közel volt, de bezártak egy szobába s én kiugrottam az ablakon és elszöktem a
                  rengetegbe.</p>
					<p>- Az állatok közé?</p>
					<p>- Oda, ők jobbak voltak hozzám, mint azok, kik abba a levegőbe zártak, a mit
                  kileheltem és ismét be kellett szívnom. Meg akartak ölni.</p>
					<p>- Milyen gondolat!</p>
					<p>Ithaka nem felelt, lehorgasztá fejét újra, és gondolkozni látszott.</p>
					<p>- Mi történt veled azután? - kérdé Mája.</p>
					<p>- Kóboroltam az erdőben és nagyon boldog voltam, gyökereket, erdei gyümölcsöt
                  ettem. A földből viz bugyogott föl, abból ittam, de egyszer elaludtam a fűben s
                  akkor megtaláltak, megfogtak, nem vittek vissza többé a nagy kastélyba, melynek
                  tornyait messziről mindig láttam, hanem az erdőben egy kisded házba zártak s onnét
                  hoztak el Sansovinóba.</p>
					<p>- Emlékszel arra az emberre, a ki a vásárra hozott?</p>
					<p>- Nem ismerném meg. Elfelejtettem. Csak azokra gondolok, a kik nagyon szépek vagy
                  a kik jók voltak hozzám.</p>
					<p>- A kiket szeretsz... És kik azok?</p>
					<p>- Leticzia anyó és a...</p>
					<p>- Miért akadozol, Dobsiádóra gondolsz?</p>
					<p>- Nem, ő reá nem, borzadok tőle... hanem... közelebb hajolt Májához s halkan súgá:
                  a herczegre, a ki nagyon szép.</p>
					<p>Fulvió alig értheté szavait, oly halkan beszélt, de a hang melegsége szivéig
                  hatott s a «herczeg» szó megmondá neki a mondat értelmét.</p>
				</div>
				<div type="chapter">
					<head>TIZENNYOLCZADIK FEJEZET.</head>
					<p>Nem birt tovább uralkodni magán.</p>
					<p>Kilépett a homályból s a beszélgetőket megriasztá.</p>
					<p>Ithaka észrevehetőleg elsápadt a meglepetéstől. Mája gyorsan felült ágyában s
                  zavarral mondá:</p>
					<p>- Engedelmet kérek, herczegem, hogy így fogadom.</p>
					<p>- Beteg vagy, Mája? Még sohasem láttalak ágyban... mondá a herczeg szórakozottan,
                  Ithakára függesztve szemeit.</p>
					<p>- Öreg vagyok és egész nap szédült a fejem, le kellett feküdnöm. De ha
                  parancsolja...</p>
					<p>- Maradj, - mondá Fulvió kegyes hangon. - És te, Itha, nem vagy elfáradva a hosszú
                  séta és evezés után.</p>
					<p>- Ne bántsd Máját, - mondá a leány kérő hangon s bájosan téve össze kezeit felelet
                  helyett. - Engedd feküdni, beteg s ha meghalna, mint Leticzia anyó, nagyon
                  boldogtalan volnék.</p>
					<p>- Azt teszi Mája, a mit akar és te is, Itha. Ő feküdjék, ha jól esik neki, te
                  pedig maradj vele, ha ez mulattat.</p>
					<p>A leány hálás pillantást vetett reá.</p>
					<p>Fulvió széket vett s leült, mi az öreg dajkát valóságos ijedségbe hozta.</p>
					<p>- Kegyelmes úr! - kiáltá zavarral - leülni nálam, szegény szolgájánál...</p>
					<p>- Nem ültem-e számtalanszor öledben, nem aludtam-e karjaid között?</p>
					<p>- Az más, akkor kis gyermek volt, de most...</p>
					<p>- Ne gondolj vele, - mondá mosolyogva Fulvió, - én jól érzem magam itt.</p>
					<p>Lábait egymásra keresztbe tette, mintha hosszasan szándékoznék Májánál
                  maradni.</p>
					<p>- De mi közénk ülni, ide a cselédszobába, herczeg, gondolja meg...</p>
					<p>Fulvió vállat vont, mialatt Itha csodálkozva nézte és hallgatta e párbeszédet.</p>
					<p>- Másforma ember vagy te, mint mi? - kérdé komoly, kérdő tekintettel a
                  herczegtől.</p>
					<p>- Mi visz erre a gondolatra, Itha?</p>
					<p>- Mája beszéde, ki nem akarja, hogy szobájában maradj.</p>
					<p>Az öreg dajka megrémült e kérdésen.</p>
					<p>- Milyen beszéd, Ithaka. Milyen merész kérdés! - mondá megrovóan.</p>
					<p>- Hagyd őt beszélni, Mája! - mondá a herczeg, gyönyörködve szemlélvén a leányt. -
                  Bájos ő e csodálatos tapasztalatlanságában.</p>
					<p>Mája visszaesett vánkosára. A mitől félt s a mit gyanított, igazolva látta.</p>
					<p>- Nem vagy velünk egyforma; - folytatá eszméjéhez ragaszkodva a leány. - Nem vagy
                  pásztor, sem hajós, sem erdész... De hát mi vagy? Leticzia azt mondta, nagy úr
                  vagy s azt teheted, a mit akarsz házával és a faluval, mikor kérni küldött hozzád
                  egy reggel. Mondd meg, mi vagy?</p>
					<p>Fulvió nevetett a leány aggodalmas arczának kifejezésén és szavain.</p>
					<p>- Az, a mi te, Itha: ember, - mondá, nyájasan fogva meg a leány kezét, ki
                  visszahuzódott tőle.</p>
					<p>- Minden embert az Isten teremtett?</p>
					<p>- Mindenkit. Állatot és embert. Az egyiket ily bájosnak, mint te vagy, a másikat
                  rútnak...</p>
					<p>- Mint Dobsiádó! - kiáltá nevetve Itha.</p>
					<p>Fulvió most először látta őt enyelgő hangon beszélni s vidáman elnevetni magát és
                  kétszeresen szépnek találta.</p>
					<p>- Te rútnak találtad Dobsiádót? - kérdé tőle.</p>
					<p>Itha hirtelen komoly lett.</p>
					<p>- Ma itt volt, mit akart? - kérdé aggodalmat kifejező hangon.</p>
					<p>- Téged követelt vissza.</p>
					<p>- Nem, nem, én nem megyek többé Jerichóba, sem Párisba! - kiáltá izgatottan ugorva
                  fel helyéből. - Jobb szeretem az erdőt, a hegyeket és a tengert. Nem akarok
                  embereket látni.</p>
					<p>- Itt óhajtasz maradni? - kérdé Fulvió.</p>
					<p>- Tied ez a nagy kastély, herczeg?</p>
					<p>- Az.</p>
					<p>- Kik azok a szép asszonyok, a kik itt laknak veled s a kik közül egy ma a
                  tengerparton sétált és velünk jött a kastélyba?</p>
					<p>- Ketten a nők közül rokonaim. A kit ma láttál, az Ossimó grófné.</p>
					<p>- Ő is itt lakik?</p>
					<p>- Csak vendég. Rövid időre jött.</p>
					<p>Itha gondolkozva nézett a herczegre.</p>
					<p>- Szereted őt? - kérdé komoran.</p>
					<p>- Mint mindenkit. De nem úgy, mint téged, Itha.</p>
					<p>- Egyszer álmodtam erről az asszonyról. Akkor fekete ruha volt rajta, hosszú
                  fátyol, s úgy nevezték exellenza... Régen volt!</p>
					<p>Mája fölemelkedett vánkosáról, csodálkozva vizsgálá Itha arczát.</p>
					<p>Olyan különös kifejezésű volt, hogy Fulvió rajta felejté szemeit.</p>
					<p>- Csak álom volt? - kérdé Ithától. - Bizonyos vagy benne, hogy csak az volt?</p>
					<p>- Nem tudom, - mondá villámló szemekkel, komor hangon. - Meglehet, hogy egyszer
                  már láttam őt, de nem ismerem meg.</p>
					<p>Fulvió azt hitte, Ithaka félrebeszél. A fáradtság, izgatottság, szokatlan légkör
                  és erőltető társalgás felizgatták őt. Arcza lángolt, ajkai reszkettek.</p>
					<p>- Menj aludni, Itha, - mondá gyengéd, csillapító hangon neki. - Feküdj le, holnap
                  korán reggel a tengerpartra megyünk s veled együtt a bárkába ülök. Többé nem
                  hagylak egyedül menni.</p>
					<p>- Velem jösz? - kérdé Itha az öröm felvillanó ragyogásával arczán.</p>
					<p>- A többiek a nagy bárkán mennek hat evezővel, mi pedig a tiéden, s egész nap a
                  sík tengeren leszünk.</p>
					<p>Ithaka elhagyta helyét. A boldog kilátás holnapra, engedelmessé tette.</p>
					<p>- Jó éjt, Mája, - mondá mosolyogva, azután ment előre, Fulvió követte s a
                  mellékszobában megállt.</p>
					<p>- Ablakaid nyitva vannak, - mondá, - nem zárod be?</p>
					<p>- Ne csukjuk ki a holdvilágot, - viszonzá Ithaka az ablakhoz sietve s
                  körültekintett a csendes, méla vidéken. - Régen ismer ő engem, nézd, herczeg, mily
                  mosolyogva tekint le reám a magasból.</p>
					<p>Fulvió kitekintett. Nem a hold mosolygását nézte, hanem kihajolt, meggyőződést
                  akarván szerezni, vajjon nem lehetne-e felmászni kivülről a szobába. Valami
                  különös nyugtalanságot érzett. Nem attól tartott most, hogy a leány titkon
                  elhagyhatná a kastélyt, hanem hogy elrabolhatnák s önkéntelenül Dobsiádóra
                  gondolt. Látta, hogy az ablak alatt semmi oly tárgy nincs, a min fel lehetne
                  kapaszkodni; az emelet igen magas s a sugár fák távol álltak az ablaktól arra,
                  hogy azokon felkúszva, az ablakra lehetne szökni.</p>
					<p>Megnyugodott.</p>
					<p>- A levegő üde és enyhe, ha szereted a holdat, Itha, maradjon nyitva az ablak, -
                  mondá hozzá fordulva, ki elmerülve állt háta mögött s a hegyek fehér fényben úszó
                  ormait szemlélé s ez ajánlatra fejével intett.</p>
					<p>- És most, jó éjszakát! - mondá a herczeg.</p>
					<p>- Jó éjt! - viszonzá szórakozottan Itha, - holnap reggel a bárkában megyünk a
                  tengerre.</p>
					<p>- Megigértem s úgy lesz.</p>
					<p>Fulvió e szavak után elhagyta a szobát.</p>
					<p>Mája hallá távozó lépteit s az ajtó csukódását és valódi megkönnyebbülést
                  érzett.</p>
					<p>Ithakát nagyon megkedvelte s nem egyszer aggódott sorsán, jövőjén; ugyanaz a
                  kérdés foglalkoztatta, a mi Peruggia grófnét: mi czélja vele Fulvió herczegnek. Mi
                  fog történni ezzel a védtelen, tapasztalatlan, tündér szépségű leánynyal?</p>
					<p>Minden csendes lett.</p>
					<p>A herczeg léptei elhangzottak. Itha az ablaknál maradt. Távolról a tenger zúgása
                  hallatszott s az éjjeli szél zörgetve játszadozott a platánok leveleivel.</p>
					<p>Az öreg Mája nem tudott aludni, köszvényes lábainak fájdalma elkergeté szeméről az
                  álmot, hallotta a kastély tornyának óráját kongani. Egy, kettő... számítá
                  egymásután s tudta, hogy a kastélyban ilyenkor az utolsó cseléd is lefeküdt, csak
                  a bástyán hangzott még az őrök fel és alá járása okozta kopogása.</p>
					<p>Egyszerre halk nesz üté meg füleit.</p>
					<p>Közeledő léptek csendes csoszogása. Mintha valaki selyemczipőkben suhant volna
                  keresztül az előszobán s Itha ajtajának közelében állt volna meg.</p>
					<p>Szíve hangosan dobogni kezdett a félelemtől. Maga sem tudta, mitől tartott. Felült
                  ágyában, vánkosára támaszkodva hallgatá, mi fog történni. Bizonyos volt benne,
                  hogy Itha szobájának ajtaja előtt megállt valaki s azt is tudta, hogy az nincs
                  bezárva.</p>
					<p>- Itha! - szólítá a leányt nagyon halkan, de az nem felelt. Álmadozva ült az
                  ablaknál s Mája azt hitte, elaludt.</p>
					<p>Majdnem reszketni kezdett a félelemtől. Rajtuk kettőjükön kivül senki sem volt a
                  közelben, egy tehetetlen agg s egy tapasztalatlan, félelmet s veszélyt nem ismerő
                  gyermekleány.</p>
					<p>Egy ideig minden csendes maradt, nem hallatszott semmi.</p>
					<p>Lecsendesülve feküdt vissza helyére.</p>
					<p>Néhány percz múlt el s ekkor halk kopogtatást hallott és megzörrenését az ajtó
                  zárjának, azután rögtön világosság terjedt szét a mellékszobában. Valaki Itha
                  szobájába lépett és gyertyát hozott magával.</p>
					<p>- Ithaka, - suttogá egy elfojtott hang. - Ithaka, alszol, felelj!</p>
					<p>Ossimó grófné lépett a szobába.</p>
					<p>Itha felé fordítá fejét. Nagy álmodozó szemeivel csodálkozva tekintett reá, azután
                  felugrott. Tekintete Olympia nyakára, keblére esett, melyet átlátszó csipke-derék
                  borított; még ugyanazon öltözékben volt, a melyet az ebédnél viselt, s a
                  csipkederék fölött egy sor borsó nagyságú remek rózsa-korall díszíté a szoborszerű
                  keblet és emelte az öltözék fényét.</p>
					<p>- Ez az én gyöngyöm! - kiáltá hozzá ugorva Itha, megragadta azt és letépte. A
                  korallszemek szanaszét gurultak. - Te voltál az, a ki megvertél és elvetted tőlem.
                  Te csukattál be a szobába, te vetted el a szabad levegőt s a fák és füvek illatát
                  tőlem. Rád ismerek, miért jöttél hozzám?</p>
					<p>Úgy állt előtte, mint egy büntető istennő. Arczán égő meleg volt a barna bőr,
                  tündöklő szeme, kibomlott vöröses haja bámulatos széppé tevék. Kihivóan, büszkén
                  egyenesedett föl vendége előtt, ki halálsápadt lett s önkéntelen hátrálni
                  kezdett.</p>
					<p>Mája a mellékszobában némán figyelt. Megmagyarázhatatlan volt előtte Itha
                  viselete, érthetetlenek szavai, sőt azt sem tudta, kivel beszél, ki az, ki ily
                  késő éjszaka kereste fel őt, s kit Itha ily módon, ily szemrehányó szavakkal
                  fogadott.</p>
					<p>- Csendesen! - mondá halkan, elfojtva, de parancsoló hangon a grófné, s most Mája
                  megismerte hangját. Ismerte a grófnét legifjabb éveitől kezdve.</p>
					<p>- Beszélni akarok veled.</p>
					<p>Itha megvetően fordítá el fejét. Ösztönszerű volt minden mozdulata, soha sem
                  tanítá őt arra senki és mégis annyit tudott kifejezni, a mennyi egy fejedelemnőnek
                  becsületére vált volna. Némán adta meg Olympia kivánatára a választ.</p>
					<p>Nem akart róla semmit tudni.</p>
					<p>De Ossimó grófné nem hagyta elriasztani magát.</p>
					<p>A kezében levő arany gyertyatartót egy közel álló asztalra helyezte s egészen
                  Ithához lépve, kérdé:</p>
					<p>- Ki van itt a mellékszobában?</p>
					<p>- Mája! - viszonzá az és hangja e névre melegebb lett. - Az öreg Mája...</p>
					<p>- Alszik? - tudakozá halkan a grófné.</p>
					<p>- Nem tudom.</p>
					<p>- Be kell csuknod az ajtót. Menj.</p>
					<p>Ithaka nem mozdult.</p>
					<p>Olympia maga ment hát és halkan becsukta Mája ajtaját nagy bosszúságára annak, ki
                  ezentúl nem hallhatott semmit, de nem mert ellenszegülni Ossimó grófné
                  akaratának.</p>
					<p>Itha nyugodtan szemlélte társnője majdnem minden mozdulatát. Nem szegült ellen, de
                  nem is törődött vele.</p>
					<p>Visszatért az ablakhoz, leült elhagyott helyére, fejét karjára támasztá és nézte a
                  fehér fényben úszó tájat.</p>
					<p>Olympia követte őt. Széket vett, leült vele szemben s egészen közel hajolt hozzá,
                  hogy az öreg Mája a mellékszobában ne hallja szavait.</p>
					<p>- Látom, hogy emlékezel reám, hogy megismertél, - kezdé komor, szigorú hangon.</p>
					<p>- A gyöngyről, - viszonzá Itha s végig pillantott a szőnyegen, hová lehullott a
                  korall, mely nem érdekelte többé.</p>
					<p>- Tudod, hogy nekem engedelmeskedned kell? - kérdé a grófné.</p>
					<p>- Ki vagy te?</p>
					<p>- A ki rendelkezik fölötted s a kitől elraboltak. Azt kell tenned, a mit én
                  parancsolok.</p>
					<p>Itha nem felelt, nem is figyelt reá.</p>
					<p>- El foglak innét vinni, - folytatá hévvel Olympia.</p>
					<p>- Ha Leticzia kunyhóját visszaadod. A kecskét és a bárkát, úgy veled megyek.</p>
					<p>- Ott szeretnél lakni?</p>
					<p>- Csak ott, - viszonzá kipirult arczczal, vágyó szemekkel a leány.</p>
					<p>- Nem köt ide semmi?</p>
					<p>- Szeretem itt az öreg Máját, ki jobb hozzám, mint Leticzia anyó volt, de kit még
                  sem tudok elfeledni.</p>
					<p>- Ha Leticzia kunyhóját neked adom, elhagyod e kastélyt?</p>
					<p>- Azonnal veled megyek, de csak oda.</p>
					<p>- Semmi más nem tartóztat itt, mint Mája?</p>
					<p>- Más? - kérdé csodálkozva Itha, fel nem fogva a grófné jelentőségteljes hangon
                  kiejtett szavait.</p>
					<p>- Nem szereted a herczeget?</p>
					<p>Itha megdöbbenve nézett reá. Összerezzent. Csak félig sejté e kérdés jelentőségét,
                  de új és szokatlan volt előtte, a mit hallott. Nem érté, de hatással volt reá.
                  Arcza lángpiros lett, ajkait összeszorítá.</p>
					<p>- Szereted a herczeget? - kérdé majdnem sziszegve a belső izgatottságtól
                  Olympia.</p>
					<p>- Nem tudom, - viszonzá bátortalanul a leány. - Nem tudom...</p>
					<p>- Ő szeret téged s ez halálos veszély rád nézve, melytől meg kell szabadulnod.
                  Távozni fogsz innét mielőbb.</p>
					<p>- Hova? Leticzia kunyhójába?</p>
					<p>- Lejösz velem a tengerpartra. A bárkába ülünk. A tenger keleti része felé
                  evezünk, ott vár rád valaki, a kinek át foglak adni, s a kinél szabad léssz, mint
                  a madár, s a ki jól fog bánni veled.</p>
					<p>- Dobsiádó?</p>
					<p>Ossimó grófné összerázkódott. Miféle ördög adta a leány ajkára ezt a nevet. Honnét
                  tudta vagy sejté az ő legtitkosabb, legrejtettebb szándékát. Csupán ösztön, vagy
                  sugallat lehetett ez, mert senki sem tudhatta azt, a mit ő négyszem között
                  Dobsiádóval beszélt.</p>
					<p>- Nem ő. Nem Dobsiádó! - mondá határozottan. - Nem ismerem őt, ki az, a kiről
                  beszélsz?</p>
					<p>- Hozzá nem megyek, mert gyűlölöm, sem Jerichóba, sem Párisba, - mondá
                  határozottan Itha.</p>
					<p>- Máshova mégy, a hol szeretni fogsz.</p>
					<p>A leány kétkedve nézett reá.</p>
					<p>- Miért jöttél ide, miért mutattad meg a gyöngyöt, a miről rád ismertem? Ma este a
                  tengerparton nem ismertelek meg. Elfelejték mindent; Leticzia azt mondta, állat
                  voltam, nem ember s átkozta azokat, a kik így bántak velem, a kik még beszélni sem
                  tanítottak meg, s ez te voltál és az a másik...</p>
					<p>- Csitt! - mondá Olympia halálsápadtan. - Hallgass és ne merd ezt senki előtt
                  ismételni.</p>
					<p>- Félsz, hogy a karabinierik bezárnak?</p>
					<p>- Nem félek semmitől. Hatalmasabb vagyok, mint bárki ez országban. Egy szavamra
                  eltünsz a föld szinéről, sötét börtönbe vetnek, hol a férgek kiássák
                  szemedvilágát, ha nem engedelmeskedel nekem.</p>
					<p>A leány önkéntelen összerázkódott s hátrább húzódott tőle.</p>
					<p>- A herczeg hatalmasabb, mint te vagy, - mondá, önmagát vigasztalva e
                  fenyegetéssel szemben.</p>
					<p>- A herczeg nem tehet érted semmit, ha én megmondom: ki vagy! - mondá dühvel
                  Ossimó grófné. - Ne bizzál benne, ne bizzál senkiben rajtam kivül; tedd, a mit
                  mondok s jó dolgod lesz.</p>
					<p>Itha kezeibe rejté arczát.</p>
					<p>- Min gondolkozol?</p>
					<p>- Várom a hajnalt. Ha reggel lesz, eljön a herczeg, s megkérdezem tőle, mit
                  tegyek.</p>
					<p>Olympia türelmének vége volt.</p>
					<p>Ő, a ki soha kérni, csak parancsolni tudott, most hasztalannak látta minden
                  rábeszélését e tapasztalatlan leánynyal szemben, ki megtagadta neki az
                  engedelmességet s kinél látta, hogy csak erőszakkal lehet valamit elérni. Még egy
                  utolsó próbához folyamodott, tudva, hogy az erőszak mily veszélylyel lehet reá
                  nézve összekötve.</p>
					<p>- Emlékszel azon magas, erőteljes férfira, a kit gyermekkorodban gyakran láttál
                  velem?</p>
					<p>- Nem, - viszonzá Itha elfordulva.</p>
					<p>- Lehetetlen. Valld meg, hogy emlékezel.</p>
					<p>A leány nem felelt.</p>
					<p>- Hosszú fekete köpenybe volt burkolva fején háromszögű kalapot hordott. Erős,
                  férfias és szép volt... Gondolkozzál.</p>
					<p>- Gyűlölöm őt és téged! - mondá Itha kitörve. - Menj... Álmos vagyok, mindjárt itt
                  lesz a hajnal.</p>
					<p>- Hallgass reám.</p>
					<p>- Ott van a hegyek csúcsán a reggeli szürkület, minden ébredni kezd, - folytatá
                  Ithaka rá sem hallgatva s elhagyta helyét és úgy, a hogy volt, fehér függönyös
                  ágyára dobta magát, lehúnyta szemeit, jeléül, hogy aludni akar.</p>
					<p>Olympia fölvette a gyertyát s távozni akart, de az ágy előtt elhaladva, nem
                  állhatta meg, hogy Ithára ne pillantson.</p>
					<p>Megbűvölve állt meg a remek kép előtt. Nem tudta legyőzni csodálatát. Sohasem
                  látott ily elragadó szépséget... Eszébe jutott egy másik ily fiatal arcz, ilyen
                  erőteljes, szoborszerű, kifogástalan termet, mely éppen oly viruló volt, s most a
                  kripta sötétségében enyészik és őrületes kétségbeesést érzett.</p>
					<p>- Kegyetlen sors! - suttogá lázas izgatottságban. - Még csak helyre hozni sem
                  engedi a vétket. De én lerombolom az akadályokat s győzni fogok!</p>
					<p>Még egy hosszú pillantást vetve a hosszú pillákkal árnyékolt, harmatos fényben
                  tündökölni látszó viruló arczra és szoborszerű termetre, csendes, nesztelen
                  léptekkel hagyta el a szobát, halkan téve be az ajtót, nehogy nyikorgása fölverje
                  az öreg Máját.</p>
					<p>Az pedig az egész idő alatt a kulcslyukon tartá fülét s a párbeszédnek legnagyobb
                  részét hallani vélte azon egyes szavakból, mik eljutottak hozzá az ajtón
                  keresztül, bár összefüggést és értelmet nem talált bennük, de mindamellett
                  elhatározta, hogy azokat a herczeggel közölni fogja s Ithát kikérdezi a párbeszéd
                  értelme felől, ki neki soha sem említé, hogy Ossimó grófnét ismeri, vagy valaha
                  találkozott vele.</p>
				</div>
				<div type="chapter">
					<head>TIZENKILENCEDIK FEJEZET</head>
					<p>Még alig virradt, midőn Fulvió Ithaka ajtaján kopogtatott, hogy a tengeri
                  kirándulásra hívja őt, de választ nem kapván, a kilincsre tette kezét, mely
                  ugyanazon pillanatban belülről megzörrent, az ajtó felnyilt s Mája állt
                  előtte.</p>
					<p>- Hol van Ithaka? - kérdé a herczeg.</p>
					<p>- Alig szürkült s már elhagyta az ágyat, melyben alig feküdt egy órát; azt mondta,
                  a tengerpartra megy s ott vár herczegségedre.</p>
					<p>- Azt mondod, Mája, alig feküdt le egy órára? - kérdé Fulvió.</p>
					<p>- Vendége volt, a ki késő éjjelig maradt nála s nem hagyta aludni.</p>
					<p>- Vendége Ithakának... ki volt az?</p>
					<p>- Ossimó grófné.</p>
					<p>- Olympia? - kérdé bámulva a herczeg. - Mit akart?</p>
					<p>- Csak egyes szavakat hallék a párbeszédből, mert az ajtót a grófné betette, de
                  fontos ok vezette ide. Hangja fenyegető volt, s Ithakát rá akarta venni
                  valamire.</p>
					<p>- És ő nem volt arra hajlandó? - kérdé észrevehető izgatottsággal a herczeg.</p>
					<p>- Úgy látszék, nem akart szavára hajlani, azután az ágyra dobta magát s a grófné
                  ekkor távozott.</p>
					<p>Fulvió már alig hallá az utolsó szavakat. Nagy izgatottságban rohant el, kocsija
                  már az udvaron várta s ő kezébe kapva a gyeplőt, gyors ügetésben rohant ki a
                  bástya hídján át a lejtős sziklaútra.</p>
					<p>Ezerféle különböző eszme kergeté egymást agyában. Találgatta Olympia látogatásának
                  okát, de képzelete semmi valószínűséget sem birt kitalálni, a mi megmagyarázhatta
                  volna Ossimó grófné Ithakánál tett látogatását. A legfölindultabb kedélyállapotban
                  érkezett a tengerpartra.</p>
					<p>Maga sem tudta, mitől félt, mi okozta nyugtalanságát, de láthatatlan, ismeretlen
                  veszélytől tartott, s ha őszinte akart lenni, Olympiát sok mindenre képesnek
                  tartá.</p>
					<p>Kiérve az útról, a tengerparton volt, hová a nap első sugarai önték szét arany
                  fényöket, a sárgás homok csillogott az éji dagály áramlatától, mig most az apály
                  idejében teljesen csendes volt minden. A végtelennek látszó Oczeán sima tükörnek
                  látszott.</p>
					<p>Fulvió mindezt nem látva, a bárka kikötő helyére irányzá feszült figyelmét. Attól
                  tartott, hogy annak hült helyét találja, s hogy Ithaka már maga úszik az
                  Oceánon.</p>
					<p>Megkönnyebbülve sóhajtott föl, midőn a bárka árboczát megpillantá, vidáman lengő
                  zászlajával s a következő pillanatban Ithakát, ki zöld füvön ült, mit ő maga
                  hordott, felhalmozva a bárkába; várni látszott, bár az egyik evező már kezében
                  volt indulásra készen.</p>
					<p>Fulvió a groomnak dobva a gyeplőt, percz alatt nála termett s a bárkába
                  ugrott.</p>
					<p>Itha mosolyogva szemlélte jövetelét, szemében pillanatra meleg fény lobbant fel,
                  azután szó vagy köszöntés nélkül ügyes kézzel akasztá ki a bárkát tartó lánczot
                  kapcsából s ellökte azt a parttól, még mielőtt Fulvió helyet foglalhatott
                  volna.</p>
					<p>Alig száz lépésre tőlük tündöklött a nagy, tágas, aranyozott bárka, készen a
                  kastélyban lévő társaság számára, melyen evezősök ültek a Fragóni herczegi
                  egyenruhában: fölállva üdvözlék urukat, kiről azt hitték, velök megy s bámulva
                  látták, hogy a másik bárkán tova indul.</p>
					<p>- Várjatok! - kiáltá nekik Fulvió s a szél elvitte hozzájuk hangját. - Peruggia
                  grófné fog veletek menni, én előre indulok, kövessetek az adott irányban.</p>
					<p>Azok hurrah-t kiáltának a rendelet vételére s urok elindulására, azután
                  visszaültek helyeikre s hosszasan kisérték szemeikkel a tovairamló kisded bárkát,
                  melyet Ithaka biztos kézzel, erőteljes karral taszított tova a csillogó habokon, a
                  meleg napsugárban és zamatos szélben.</p>
					<p>- Jó reggelt, Itha! - köszönté a herczeg szembeülve vele s kezébe vette a másik
                  evezőt.</p>
					<p>A leány némán intett fejével. Csak átható pillantása mondott köszönetet az
                  üdvözletért, bele volt süppedve a fűbe, melynek üde illata megtölté a bárkát, csak
                  deréktól látszott ki fölfelé, keble, nyaka, feje és dúsan leomló haja... Fulviónak
                  a gránátvirág jutott eszébe, vagy egy ifjú Minerva, vagy a pompás
                  paradicsom-madár... Minden, minden, ember, állat és virág között, a mit e földön
                  valaha legszebbet látott.</p>
					<p>- Miért nem vártál meg? - kérdé tőle, feszülten várva feleletét az éjszaka
                  történtekről.</p>
					<p>- Sokáig nem jöttél, a nap már keresztül tört a szürkületen.</p>
					<p>- Mája azt mondja, keveset aludtál.</p>
					<p>- Keveset, - válaszolt komoran a leány.</p>
					<p>- Vendéged volt, ki majdnem hajnalig maradt nálad.</p>
					<p>Ithaka nem felelt.</p>
					<p>- Ossimó grófné.</p>
					<p>Ithaka a felhőket nézte.</p>
					<p>- Ismerted őt már azelőtt?</p>
					<p>A leány fejével intett, azután elfordult s a távoli láthatárra mutatott.</p>
					<p>- Zivatar lesz ma, - mondá, a felhőkre függesztve szemeit. - A sirályok nagyon
                  alant röpködnek.</p>
					<p>Fulvió látta, hogy nem akar az éjszaka történtekről beszélni s ez a legnagyobb
                  nyugtalanságba hozta.</p>
					<p>- A zivatar még messze van, - mondá komoran, Itha zárkózottsága miatt
                  bosszankodva. - Addig visszatérhetünk a kastélyba.</p>
					<p>Itha hevesen dobta le a bárka fenekére az evezőt.</p>
					<p>- Nem térek vissza többé, - mondá határozottan.</p>
					<p>- Nem térsz vissza, elhagyod Jónát?</p>
					<p>- Nem szívhatom azt a levegőt, a mit az a fekete hajú asszony... Ő ott van s én
                  elmegyek.</p>
					<p>- Ki az, a kiről beszélsz, Itha? - kérdé elhalványodva Fulvió. - Ossimó
                  grófné?</p>
					<p>- Nem tudom, mi a neve.</p>
					<p>- A ki az éjjel nálad volt?</p>
					<p>- Ő! Nem akarom többé látni. Borzadok tőle, mint Dobsiádó és Orlandótól.</p>
					<p>- Ő el fogja hagyni a kastélyt, - válaszolt csillapitólag a herczeg.</p>
					<p>- Nem megyek vissza. Nappal a tengeren, éjjel a hegységben fogok lakni. Nem akarom
                  többé őt látni.</p>
					<p>- Mit vétett neked?</p>
					<p>- Nem tudom, de ő is azt akarja, a mit én, hogy hagyjam el a kastélyt.</p>
					<p>- Olympia? - kiáltott fel meglepetve Fulvió.</p>
					<p>- Az a neve?</p>
					<p>- Ismered őt és nevét nem tudod?</p>
					<p>- Sohasem mondta meg s én nem kérdeztem.</p>
					<p>- De hát honnét ismered? Ő sohasem volt Jerichóban, sem Sansovinóban, te pedig nem
                  láthattad másutt.</p>
					<p>- Egy szigeten, - felelt a lány, fogait haragjában összeszorítva.</p>
					<p>- Hol, merre, mikor?</p>
					<p>- Elvette tőlem vörös gyöngyömet és eltaszított. Azután nagy erdőségben láttam,
                  egy hosszú fekete köpönyegbe burkolt férfival, ki magasabb és vastagabb volt, mint
                  te. Mindketten sokáig néztek reám. Nem értém, mit beszéltek rólam. Azt hiszem, meg
                  akartak ölni, de nem mert senki hozzám nyulni s az, a ki a vásárra hozott
                  Leticziához, szeretett.</p>
					<p>- Az a nő, a kiről beszélsz, Ossimó grófné volt? - kérdé bámulva Fulvió.</p>
					<p>- Az éjszakai asszony.</p>
					<p>- A ki nálad volt?</p>
					<p>- Ő.</p>
					<p>- De hisz tegnap már láttad amott a parton s nem mutattál iránta haragot?</p>
					<p>- Nem ismertem meg, csak midőn a gyöngyöt láttam.</p>
					<p>- Hol van a gyöngy?</p>
					<p>- Ott hever a szőnyegen, letéptem nyakáról és széjjel szórtam.</p>
					<p>Fulvió egy szót sem értett ez elbeszélésből.</p>
					<p>- Vissza fogsz jönni, - mondá kérve. - Én veled vagyok s nem érhet semmi, ne
                  félj.</p>
					<p>- Nem ismerem, mi az a miről beszélsz, - mondá büszkén a leány, s előhuzta
                  kebléből rövid nyelű éles kését. - De őt nem akarom többé látni.</p>
					<p>- Jó, - mondá rövid gondolkozás után, Fulvió. - Elviszlek a hegységbe valakihez, a
                  ki, gondodat viseli s míg Olympia Jónán lesz, nem fogsz oda visszatérni.</p>
					<p>Itha láthatólag megnyugodott ez igéretre. Fölemelte az evezőt s vígan, kedvvel
                  szeldeste vele a vizet. A bárka könnyedén iramlott tova a síma felszínen.</p>
					<p>Érthetetlen, megfoghatatlan volt a herczegnek, a mit Ithától hallott s nem tudott
                  megnyugodni rajta.</p>
					<p>Gondolatokba merült és sokáig nem beszéltek együtt. Itha a felhőket s a tenger
                  habjait nézte és koronkint kitárta karját, egy-egy átsuhanó sirály után, míg
                  Fulvió bámuló és vágyó tekintettel szemlélte. Ő, az elkényeztetett világfi, kinek
                  megjelenése elég volt, hogy Itália bármelyik palotája tárt kapukkal fogadja, kis
                  iskolás fiúként ült helyén, néma ajkakkal, bámuló szemekkel, mintha a Louvre
                  Venus szobra előtt ülne csodálva a természet remekét, megnémulva az
                  elragadtatástól.</p>
					<p>Csak gitár kellett volna kezébe, hogy troubadour legyen s hogy szerelmi dallamokat
                  énekeljen.</p>
					<p>Ezalatt a kastély vendégei szinte a tengerpartra gyülekeztek s Selika nagy örömére
                  ott találták a ragyogó bárkát, lengő zászlókkal, útra készen várakozó
                  legénységével.</p>
					<p>Ossimó gróf tudakozódott Fulvió herczeg holléte felől, mielőtt a kastélyból
                  elindultak s Jerdán komornyiktól azt nyerte válaszul, hogy ura már hajnalban
                  eltávozott a kastélyból s valószínűleg a tengerparton várja őket.</p>
					<p>Ez a hír némi reményt adott a nőknek arra, hogy a herczeg velök megy a
                  kirándulásra, kiket leirhatatlanul boszantott Fulvió viselete; kivéve Selikát,
                  komor hangulatban ültek a fogatokra és haladtak a tengerpart felé, hol a herczeget
                  nem találták.</p>
					<p>Az evezősök egyike hallván, hogy urokról beszélnek s találgatják a hollétét, közbe
                  szólt.</p>
					<p>- A herczeg a másik bárkára szállt, - mondá kalaplevéve. - Alig kelt föl a nap,
                  midőn a bárka elindult.</p>
					<p>- Egyedül? - kérdé hévvel Ossimó grófné.</p>
					<p>- Nem exellenza, a herczeg nem volt egyedül.</p>
					<p>- Egy leánynyal ment el, nemde?</p>
					<p>- Egy fiatal nőszemélylyel, ki már előbb ide érkezett, füvet és kagylókat hordott
                  a bárkába, azután várni látszott, a míg a herczeg eljött s együtt mentek kelet
                  felé.</p>
					<p>Olympia ajkába harapott, a férfiak nem fojthattak vissza egy kétes mosolyt,
                  Peruggia grófné halvány lett a haragtól, csak Selika élvezte egész teljességében a
                  kirándulás gyönyörét.</p>
					<p>Az egész úton Fulvióról és Ithakáról beszéltek.</p>
					<p>Peruggia grófné őrültnek mondá fivérét. Olympia csak udvariatlannak vendégei
                  iránt, Selika mentegeté nagybátyját s az urak okosan elhallgatták, mit gondolnak a
                  dolog felől.</p>
					<p>A nap mind a mellett kellemesen mult el. Az olaszok bármily kedélyállapotban is,
                  nem állhatnak ellent annak, a mi szép, legyen az természet vagy művészet s kiérve
                  a sík tengerre, elragadtatva tekintének körül és feledve az induláskor érzett
                  csalódást, a hölgyek is átadták magukat a gyönyörű vidék csodálatának s
                  élvezetének. A nap lemenőben volt, midőn visszatérve partra szálltak s nagy
                  csodálkozásukra a kisded bárkát már ott találták üresen. A fogatok kocsisai
                  mondták, hogy a herczeg már a kastélyba ment. Mindnyájan a fogatokra ültek. Jónára
                  érkezve, Fulvió fogadta őket, ki szokatlan vidám hangulatban látszott lenni,
                  legkevésbé sem zavarta őt meg Olympia fürkésző tekintete és nővére komor, megróvó
                  pillantása.</p>
					<p>Alig pár pillanat előtt érhetett a kastélyba, mert a ponnyk akkor léptettek csak a
                  hátulsó udvarok felé, mi mutatta, hogy a herczeg lépést jöhetett fel a hegyre s
                  alig hagyta el kocsiját.</p>
					<p>Néhány rövid szó váltása után a társaság szobáiba sietett, átöltözködni az
                  ebédhez.</p>
					<p>Hét óra rég elmult, midőn a nagyterembe gyülekeztek, honnét Fulvió Olympiát az
                  ebédlőbe vezetve, a többiek párosával követték.</p>
					<p>A herczeg különösen vidám és szellemdús volt ez este, egészen a régi rendes
                  Fragóni Fulvió, ki előkelő ifjú olaszok szokása szerint életét utazás és szerelmi
                  kalandok között osztá meg s híres volt az asszonyoknál szerencséjéről és
                  ellenállhatatlanságáról.</p>
					<p>A legszigorúbb nevelésben részesült egy jézsuita nevelő oldalán s midőn
                  felszabadult, árva létére független, nagy vagyonának birtokosa lett, s
                  százszorosan akarta az élet örömeit élvezni; beledobta magát a nagy városok
                  árjába, tettei, szerelmi kalandjai közbeszéd tárgyául szolgáltak az olasz
                  társaságban. Majd Róma, Florencz, Milánó volt tartózkodási helye, majd otthon
                  Jónán élt pár hónapig egy-egy szerelmi kaland gyorsan elrepülő napjainak. Olykor a
                  külföld varázsa tartá fogva, máskor a vadászat fáradságos örömeit választá
                  szórakozásul, szóval nem ismert határt, nem tartott szünetet az élvezetekben, s
                  mert egyénisége vonzó, kedves, a nőket megigéző bájakkal volt felruházva, a
                  világ mindent megbocsátott neki, és nem egy előkelő, a legnagyobb családokból
                  származott leány, örömmel bízta volna jövőjét a szép Fulvióra, ki ugyancsak kétes
                  biztositékot nyujtott a házas élet boldogságáról.</p>
					<p>Ez este a régi Fulvió volt, kit csodálatos érdeklődése Ithaka iránt végkép ki
                  látszott venni sodrából egy időre.</p>
					<p>Mindnyájan észrevették e változást s mindnyájan csodálkoztak rajta.</p>
					<p>Olympiát nyugtalanítá ez a változás, s elhatározta, hogy kifürkészi annak
                  okát.</p>
					<p>- Nagyon meg voltunk lepetve ma reggel, Fulvió, - kezdé zöld poharában xeresi
                  borának aranyszínét nézegetve, - midőn a bárka legénységétől azt hallottuk, hogy
                  Ithakával előre ment; azt hittük, velünk teszi meg a kirándulást.</p>
					<p>- Már akkor megigértem neki, hogy vele megyek.</p>
					<p>- Azt hiszem, - mondá nagyon hidegen Peruggia grófné, - az ilyen igéret nem
                  kötelező.</p>
					<p>- Szerintem minden igéret kötelező, - válaszolt Fulvió.</p>
					<p>- Attól függ, kinek adjuk azt.</p>
					<p>- Bárkinek adjuk is, szavunk mindig a mienk marad, s annak megszegése reánk
                  háramlik.</p>
					<p>- Egyenlő rangú és műveltségű egyének között.</p>
					<p>- Szűnjék meg haragod Ithaka iránt, - szólt mosolyogva Fulvió nővérének. - Ithaka
                  nincs többé a kastélyban és nem is tér ide vissza.</p>
					<p>Olympia tányérjára ejté kését, s a sévresi porczellán összetörött.</p>
					<p>Mindnyájan meglepetve néztek reá. Arcza halálsápadt volt, ajka reszketett.</p>
					<p>Nem bírt uralkodni magán.</p>
					<p>- Ithaka, - dadogá, de a következő szó elhalt ajkain, csak szeme tapadt kérdően,
                  feszülten Fulvióra.</p>
					<p>Az inas gyorsan kicserélte a törött tányért, mialatt Ossimó nyugtalanul tekintett
                  nejére, összeránczolt szemöldöke mutatá, mennyire kellemetlen neki e jelenet.</p>
					<p>Peruggia grófné nem kevésbé volt meglepetve Olympiánál.</p>
					<p>- Hova tetted őt? - kérdé csodálkozva fivérétől. - Veled ment ma reggel a
                  tengerre.</p>
					<p>- Elment és nem tért vissza, - válaszolt hideg tartózkodással a herczeg.</p>
					<p>Hanglejtése mutatá, hogy nem kivánja folytatni e tárgyat.</p>
					<p>Pár perczig csak az evőeszközök csendes nesze hallatszott a teremben, s a
                  szolgálattevő inasok ide s tova suhanó léptei. Senki sem tudta, miről kezdjen
                  beszélni.</p>
					<p>Azután erőltetett, unalmas társalgás kezdődött, mit majdnem egyedül Selika és
                  Cabaldos marquis vittek, a társaság két legifjabb és legelfogulatlanabb tagja,
                  kiket legkevesebbet érdekelt a történet.</p>
					<p>Kevéssel tíz óra előtt visszatértek a nagy társalgó terembe, hol Olympia Peruggia
                  grófnéval külön ült a többiektől és halk társalgást folytatott. Fulvió meg volt
                  győződve, hogy Ithaka hollétét találgatják.</p>
					<p>Alig volt éjfél s a hölgyek fáradtaknak mondván magukat, szobáikba vonultak. A
                  férfiak lemenve a földszinten lévő dohányzóba, billiárdoztak, Selika pedig
                  lakosztályába érve, nyitott ablakoknál zongorához ült s édes szavú, bájos zengésű
                  olasz dalokat énekelt, melyek olvadékonyan hangzottak szét az illatos esti
                  légben s a tárt ajtajú billiard-szobába is behallatszottak.</p>
					<p>- Selika neked való feleség lenne, - mondá Ossimó Fulviónak.</p>
					<p>- Ha várna reám még vagy hat évig, - válaszolt a herczeg nevetve.</p>
					<p>- Ha biztos volna, hogy nőül veszed, bizonynyal megtenné.</p>
					<p>- Aztán dispenzáczió is kellene a pápától s ez sok alkalmatlansággal jár.</p>
					<p>- Én kieszközölném számodra, - mondá élénken a gróf.</p>
					<p>Fulvió meglepetve tekintett reá.</p>
					<p>- Mily nagy érdeklődéssel beszélsz házasságomról, - jegyzé meg Fulvió
                  csodálkozva.</p>
					<p>- Szeretnélek egy netaláni ballépéstől megmenteni.</p>
					<p>- Légy nyugodt. Fragóni Fulvió sohasem tesz oly valamit, mi állása és rangjával
                  ellenkezésbe jönne.</p>
					<p>Ossimó gondolkozva vizsgálá arczát, azt a halvány bőrű átláthatatlan arczot,
                  melynek napfényes mosolya, szemének tekintete, homlokának tiszta fénye minden
                  asszonyt magával ragadott, de mely nem takart egyebet önző hideg szívnél, mit
                  elkényeztetett gyermekség, a világ csodálata, arany fénye tett kérgessé, s az az
                  elbűvölő mosoly, megnyerő báj, behizelgő kellem, nem volt egyéb külső máznál, s az
                  olasz természet tulajdonságánál. Jaj volt annak a nőnek, ki mindezt igaznak
                  vette.</p>
					<p>Ossimó nem ismerte annyira Fulviót, hogy mindezt tudta volna, de felelete
                  megnyugtatá, s elhatározta, hogy vele többé nem fog Ithakáról beszélni, de annál
                  többet akart kérdezni nejétől, kit soha sem látott annyira ügyetlenül viselni
                  magát, mint ez este. E viseletnek okát akarta tudni.</p>
				</div>
				<div type="chapter">
					<head>HUSZADIK FEJEZET.</head>
					<p>Olympia grófnő szobáiba érve, hosszasan járkált föl és alá alvó-termében s nem
                  gondolt a lefekvésre.</p>
					<p>Mély gondolatokba volt merülve, s koronkint a kandallón álló díszes, XIV. Lajos
                  korabeli rococó-órára pillantva, nyugtalanul látszott várni az órák letüntét. Oly
                  terve volt, a melyet csak akkor lehetett foganatosítani, midőn a kastélyban már
                  mindenki lefeküdt.</p>
					<p>De ez meglehetős sokáig nem következett be, mert az urak úgy a billiárd-szobában,
                  mint a cselédség a folyosókon késő éjjelig fönt maradtak. Olympia kitartó
                  türelemmel, természetének makacsságával várakozott...</p>
					<p>Komornáját elbocsátotta. Pompás esteli öltözékét csipkepongyolával váltotta fel, s
                  egyedül maradt mindaddig, míg minden elcsendesült a várkastélyban.</p>
					<p>Ekkor gyertyát vett kezébe és halk, nesztelen léptekkel az előszobán át a
                  folyosóra ment, mely sötét volt; csak a hosszú sötét tér legvégén pislogott egy
                  félig kioltott lámpa.</p>
					<p>Siető léptekkel suhant tova a vastag szőnyegen, míg czéljához érve, egy már jól
                  ismert ajtó előtt állott meg s kilincsére tette kezét, remélvén, hogy az, mint
                  előtte való este, nyitva lesz.</p>
					<p>Nem csalódott.</p>
					<p>Könnyedén felnyilt az ajtó s ő Ithaka szobájának előtermében volt, mely a
                  háló-szobába nyílt, az oldalajtón pedig az öreg Mája lakásába lehetett jutni.</p>
					<p>Nem habozott. Jól ismert a kastélyban minden zeget-zúgot, nem először járt e
                  helyen, évek előtt ő lakott itt vendégként. Gyorsan oldalt fordulva megnyitá Mája
                  ajtaját.</p>
					<p>Teljes világosságot talált Mája szobájában. Az öreg nő még ágyon kivül volt s
                  csomagolással tölté az éjet; három-négy darab málha volt körülötte elszállításra
                  készen.</p>
					<p>- Jézus Mária József! - kiáltott fel Mája a belépő zaját hallva. Midőn
                  visszafordult, Olympiát látta maga előtt.</p>
					<p>- Csendesen, - mondá parancsolólag a grófné, eloltva a kezében tartott gyertyát, s
                  letéve az éji szekrényre.</p>
					<p>- Exellenza! - suttogá Mája, megismerve őt. - Ily késő éjjel nálam, szegény
                  szolgálónál!</p>
					<p>Ossimó grófné maga is olasz volt, ismerte az olasz természetben rejlő ravaszságot.
                  Jól tudta, hogy e csodálkozás nem őszinte, s meg volt győződve, hogy az öreg
                  asszony tegnapi ittlétéről is tudott s mai jövetelének okát az első perczben
                  kitalálta.</p>
					<p>Egy közel álló régi kopott székre ült s magához inté Máját.</p>
					<p>- Mi czélból készíted e málhákat? - kérdé. - Ki fog elutazni?</p>
					<p>- Én, - felelt habozva Mája.</p>
					<p>- Ithakához mégy?</p>
					<p>- Nem tudom.</p>
					<p>Olympia grófnő türelmetlen mozdulatot tett.</p>
					<p>- Mondj igazat... Nem fogod megbánni, ismered bőkezűségemet.</p>
					<p>- Esküszöm...</p>
					<p>- Ne terheld lelkedet hamis esküvel. Hol van Ithaka?</p>
					<p>- Nem tudom, Exellenza.</p>
					<p>- Azt is tagadod, hogy készülsz valahová?</p>
					<p>- Azt nem. Fulvió herczeg ma este egyedül lépett szobámba s én rémülten
                  tudakozódtam Ithaka hollétéről. Azt hittem, baja történt.</p>
					<p>- Mit felelt a herczeg?</p>
					<p>- Szóról-szóra ezeket mondá: Ithaka jól van, ne aggódjál miatta. Ő nem jön vissza
                  többé Jónára. Te hozzá fogsz menni holnap reggel. Készülj el az utazásra, vidd
                  magaddal, a mire Ithakának szüksége lehet. Indulásod előtt meg fogod tudni, hová
                  mégy s ma még készen légy a pakkolással, hogy bármely perczben indulhass.</p>
					<p>Olympia figyelmesen hallgatta, hogy egyetlen szót se veszítsen el a
                  mondottakból.</p>
					<p>- Meg mersz esküdni, hogy többet nem tudsz?</p>
					<p>- Minden szentekre, - felelt Mája, keresztet vetvén magára.</p>
					<p>- Jó, - mondá határozottan a grófné s elhagyta helyét. - Holnap a vár bástyájának
                  kapuján kivül foglak várni s ott meg fogod nekem mondani, hová mégy. A herczegnek
                  pedig egyetlen szót sem szólsz arról, a mit most beszéltünk, sem pedig arról, hogy
                  ma este nálad voltam.</p>
					<p>Mája némán intett fejével.</p>
					<p>- Megigéred?</p>
					<p>- A mint parancsolja, Exellenza, kivéve, ha...</p>
					<p>- Nos, mit kivéve?</p>
					<p>- Ha a herczeg megtiltaná, hogy szóljak.</p>
					<p>- Ő ezt nem fogja tenni, mert eszébe sem jut, hogy valaki kérdezhetné. Őrizkedjél
                  rólam szólni.</p>
					<p>Az öreg Mája fürkésző szemekkel nézett reá.</p>
					<p>- Mi önnek Ithaka, Exellenza, hogy oly nagyon érdeklődik iránta? Hisz ő csak egy
                  szegény árva leány, kit az útszélen találtak, s annyi értéke és jelentősége sincs,
                  mint az arany fáczánnak vagy a papagálynak, mely szobáját díszítheti.</p>
					<p>Olympia büszkén hátra veté fejét.</p>
					<p>- Ne tünődjél ezen, jó Mája. Hiába mondanám el neked, mi köt engem Ithakához.
                  Tudni akarom hollétét, tartózkodási helyét s ezt meg is fogom
                     tudni általad vagy nélküled, de jaj neked, ha meg találnál csalni.</p>
					<p>E szavak után megfordult és elhagyta a szobát.</p>
					<p>Midőn becsapódott utána az ajtó, Mája észrevette, hogy égő gyertyáját az éjjeli
                  szekrényen feledte; felkapta hát és utána futott.</p>
					<p>A grófné ekkor már a folyosón volt, hol oly nagy volt a homály, hogy nem ismerte
                  meg azt a magas, fekete alakot, ki feléje közeledett.</p>
					<p>Ekkor lépett ki az öreg Mája az égő gyertyával az előszobából.</p>
					<p>- Gyertyáját nálam feledte, Exellenza, - mondá halkan, mert ő is látta a közeledő
                  sötét árnyat s ijedtében keresztet vetett magára. Azt hitte, kisértet.</p>
					<p>Férj és nő álltak egymással szemközt.</p>
					<p>- Róbert! - kiáltá Olympia észrevehető nyugtalan hangon.</p>
					<p>Ossimó gróf némán vette ki Mája kezéből a gyertyatartót, ki sietett eltűnni a
                  házastársak közeléből.</p>
					<p>- Megengedi, hogy lakosztályába kisérjem? - kérdé gúnyos udvariassággal a
                  gróf.</p>
					<p>- A mint akarja, - válaszolt elfojtott hangon a grófné.</p>
					<p>Szó nélkül indultak meg egymás mellett s haladtak végig a hosszú, sötét folyosón,
                  mely néma volt, mint a temető.</p>
					<p>A hold rézsutosan önté be halvány világát a folyosó végén levő keskeny góth
                  ablakon s kisérteties fényt árasztott az egymás mellett haladó grófi párra.</p>
					<p>A terembe érve, Ossimó eloltá a gyertyát.</p>
					<p>A lakásban még minden fényesen ki volt világítva, mintha minden perczben
                  társaságot vártak volna.</p>
					<p>- Lesz szíves nekem felvilágosítást adni, Olympia, e késő időben tett
                  kirándulásáról? - kérdé a gróf egy székre vetve magát, mi mutatá, hogy nem
                  egyhamar szándékozik távozni.</p>
					<p>Olympia ajkába harapott, észrevehetően ideges volt. Sérté őt e kérdés, de még
                  inkább a hang, melyen az hozzá intézve volt.</p>
					<p>- Tartozom számolni önnek azzal, ha egyik szobából a másikba megyek? - kérdé éles
                  gúnynyal, erőltetett mosolylyal.</p>
					<p>- Mit keresett Ithaka szobáiban, ki nincs a kastélyban s mit kivánt az öreg
                  Májától?</p>
					<p>Dolgom volt vele. Nappal távol lévén, nem volt időm elvégezni s tudja, hogy
                  két-három óráig sohasem tudok elaludni.</p>
					<p>- Ez nem felelet, a valót akarom tudni, különben Májához megyek s tőle kérdem meg
                  beszédük titkát és ez, beláthatja, különös színben tünteti föl a
                   cseléd előtt házaséletünket.</p>
					<p>Olympia semmi esetre sem óhajtá e fenyegetés végrehajtását.</p>
					<p>- Ha éppen kivánja tudni, Róbert... A mit igen különösnek találok. Ithaka
                  hollétéről tudakozódtam nála.</p>
					<p>- Mit érdekli önt oly nagyon ez a leány?</p>
					<p>- Különös kérdés! - felelt Olympia s szép gömbölyű vállát könnyedén felvonta. -
                  Hogyan magyarázzuk meg, miért érdekel ez vagy az a dolog bennünket. Mert
                  érdekesnek, különösnek, szokatlannak találjuk s azt hiszem, ez a leány önben is
                  keltett érdeket.</p>
					<p>- Az egészen más. Férfi és nő e tekintetben nem hasonlíthatja össze magát. Én
                  párszor megnéztem Ithakát s beszéltem róla, mert szép; és szokatlan módon jutott e
                  vidékre, van rajta, létezésén valami titokszerű: ennyi volt az egész érdek. De ön,
                  a büszke Olympia, ki alig méltatja egyetlen pillantásra is a legszebb,
                  legelőkelőbb hölgyeket, futkos éjnek idején egy alant álló leány után, elejti
                  kését, midőn róla beszélnek, halálsápadt lesz, megtudva, hogy eltávolíták
                  közeléből... Mind ez oly csodálatos, hogy engem, ki ismerem önt, méltán bámulatba
                  ejt s természetes, ha magyarázatát kérem e különös viseletnek.</p>
					<p>- Ha Ithaka férfi volna, bizonynyal féltékeny lenne Róbert, legalább annak
                  vehetném e vallatást.</p>
					<p>A gróf heves mozdulatot tett helyén.</p>
					<p>- Féltékeny vagyok arra, a mi sajátom s ez nőm és nevem becsülete.</p>
					<p>- Mi jut eszébe?</p>
					<p>- A legkézenfekvőbb dolog.</p>
					<p>- És ez? - kérdezé elfojtott lélekzettel Olympia.</p>
					<p>- Kettő lehetséges, a mi önt mind e különösségekre vezeti: az egyik, hogy Fulvióba
                  szerelmes, a másik...</p>
					<p>- Nos, a másik?</p>
					<p>Ossimó habozott. Gyűlöletes volt neki a föltevés, mit neje szemébe akart dobni, de
                  keserűsége, s talán a kihivó, büszke pillantás okozta, hogy dühvel
                  felkiáltott:</p>
					<p>- Ithaka az ön leánya!...</p>
					<p>Olympia megrázkódott.</p>
					<p>- Milyen gondolat! - nevetett föl Olympia, de arcza kékes-halvány, ajkai ijesztő
                  fehérek lettek.</p>
					<p>Ossimó Róbert sötét kifejezéssel tekintett reá. Nejének ijedtsége, halványsága nem
                  kerülték el figyelmét.</p>
					<p>- Az igazat megvallva, - kezdé Róbert komor, elfojtott hangon, - már az első
                  perczben, midőn az Ithaka nevet hallám s a leány különös körülményeit beszélték
                  előttem, egy csodálatos érzés támadt bennem iránta. Mi volt az? Nem tudom.
                  Ösztönszerű eszme, mely összeköttetésbe hozta e leány származását és nevét Ithaka
                  szigetén való tartózkodásunkkal, az ön hosszú ottlétével, kiszámítván az időt, úgy
                  találtam, hogy tizenhét éve annak, s nem tudtam menekedni egy gyülöletes
                  eszmétől...</p>
					<p>- Ön valóban őrültséget beszél.</p>
					<p>- Nem oly őrültség ez, mint ön elhitetni szeretné. Nem mondom, hogy így van és
                  Istenemre, ne is legyen így! De most hozzájárult az ön csodálatos érdeklődése,
                  viselete, újra erősebb gyanú kelt bennem a multat illetőleg, mit már nem egyszer
                  fojtottam el magamban, de most újabb erővel rohant meg.</p>
					<p>- Nem hittem volna önt ily képzelődőnek, Róbert.</p>
					<p>- Ne keressen kitéréseket... Mondja el őszintén a valót.</p>
					<p>- Nos, hát elmondom. Ithaka érdekelt, nagyon szépnek találtam s tegnap óta azzal
                  az eszmével foglalatoskodom, hogy elvesztvén egyetlen gyermekünket, őt leányommá
                  fogadom.</p>
					<p>- Valóban? - kérdé meglepetve Ossimó. - Ön akarna egy ilyen leányt felfogadni, ki
                  már bebarangolta a világot s Fragóni Fulvió födele alatt élt az ő pártfogása
                  alatt?</p>
					<p>- Miért ne? Ez a leány még ártatlan és mindent lehetne belőle alkotni.</p>
					<p>- De hát miért nem mondta ezt meg Fulviónak? Miért nem kérdezte, hajlandó-e a
                  leányt önnek átengedni?</p>
					<p>- Azt hiszi, hajlanék ő kérésemre? - felelt élénken Olympia, látva, hogy férje
                  kezd hitelt adni szavainak. - A herczegnek valószinüleg czéljai vannak vele, s
                  azokról semmi áron sem akar lemondani.</p>
					<p>- De hát akkor miféle czélból tudakozza a leány hollétét, s mit szándékozik vele
                  tenni?</p>
					<p>Olympia halkan suttogá:</p>
					<p>- El akarom őt rabolni!</p>
					<p>Ossimó visszahökkent, s mintha kigyó csipte volna meg, úgy húzódott vissza
                  nejétől.</p>
					<p>- Hülyének tart engem, hogy ily mesebeszédeket akar elhitetni velem? - kérdé
                  sértődve.</p>
					<p>- Esküszöm, hogy ez a szándékom.</p>
					<p>Ossimó a legnagyobb haraggal ugrott fel helyéről.</p>
					<p>- Ön vagy az őrültség szélén áll, vagy a legnagyobb tettető, - mondá
                  megvetéssel.</p>
					<p>- Róbert!</p>
					<p>- Hallgasson meg és figyeljen jól arra, a mit mondani fogok. Megtiltom, hogy
                  Ithaka hollétét fürkészsze. Hogy e dologban csak egyetlen lépést is tegyen tovább.
                  Hogy bárkivel érintkezésbe és összeköttetésbe tegye magát Ithaka miatt. Felejtse
                  el és ne törődjék vele, ha nem akarja iszonyú gyanúmat táplálni, s ha ezt
                  megteszi, én is igérem, hogy nem gondolok többé a multra. Ellenkező esetben a
                  legközelebbi napokban Ithaka szigetére utazom s addig kutatok ott, míg megtudom, a
                  mit tudni akarok. Megigéri ezt?</p>
					<p>Olympia lesütött fővel gondolkozott.</p>
					<p>- Megigérem, - mondá aztán. - Nagy örömtől fosztott meg, Róbert, de ha kivánja,
                  lemondok Ithakát illető tervemről.</p>
					<p>Ossimó lecsendesedett, de nem volt egészen megnyugodva.</p>
					<p>- Jó éjt, - mondá szokatlan hidegen s elhagyta a szobát.</p>
					<p>- Jó éjt! - kiáltá gúnyosan Olympia utána. Az ajtóhoz sietett, bezárta férje után
                  s a következő perczben csengetett.</p>
					<p>Komornája lépett a mellékajtón a terembe.</p>
					<p>- Még nem feküdt le, Barba? - kérdé, kellemesen lepetve meg gyors megjelenése
                  által a grófné.</p>
					<p>- Nem, Exellenza, - felelt zavarral a komorna. - Vendégem van s azzal
                  theáztunk.</p>
					<p>- Oly csendesek a folyosók, - mondá egy székbe ereszkedve a grófné. - Azt hittem,
                  mindenki alszik a házban.</p>
					<p>- Mindenki, rajtunk kívül.</p>
					<p>Olympia nem kérdezte őt tovább vendégéről.</p>
					<p>- Maga későn szokott felkelni Barba, nemde?</p>
					<p>- Exellenzának nincs reám szüksége.</p>
					<p>- Rendesen nincs, de holnap korán kell elhagyni ágyát.</p>
					<p>- A hogy parancsolja, Exellenza.</p>
					<p>- Tudom, hogy maga nemcsak hű, hanem ügyes leány is, Barba, s egy igen kényes
                  dolgot akarok reá bizni.</p>
					<p>A komorna kérdőleg nézett asszonyára.</p>
					<p>- Az öreg Mája holnap hajnalban elutazik...</p>
					<p>- Az öreg Mája! Senki sem tud erről a kastélyban semmit.</p>
					<p>- Ugy látszik titokban akarják ő és a herczeg tartani... Nos hát én okvetetlen
                  tudni akarom, hová megy, s ezt kell magának nekem hírül hozni, Barba.</p>
					<p>- Ez nem könnyű feladat.</p>
					<p>- Tudom, de a jutalom sem lesz csekély.</p>
					<p>A leány habozott.</p>
					<p>- Szabad egy ajánlatot tennem, grófné? - kérdé bátortalanul.</p>
					<p>- Beszéljen!</p>
					<p>- Előbb vendégemről beszéltem, ki az estét nálam tölti. Plinius az, a herczeg
                  vadásza, vőlegényem és halálosan szerelmes belém. Szabad reá biznom Exellenza
                  kivánságát?</p>
					<p>- Megbizható egyén?</p>
					<p>- Mint én magam, s a mellett férfi, ügyes, a házhoz tartozik. Májával jól van, s
                  előtte könnyebben nyilik meg az öreg asszony bizalma.</p>
					<p>- Ebben igaza van, Barba, de bizhatunk-e hallgatásában, mert erről a dologról
                  senkinek sem szabad tudni.</p>
					<p>- Ügyes, ravasz és hallgatag, mint a sír. Eddig ura volt előtte az istenség, kit
                  imádott... most én vagyok.</p>
					<p>Olympia elmosolyodott.</p>
					<p>- Ezt kevés nő mondhatja kedveséről... Nem csalódik-e benne, Barba?</p>
					<p>- Jót állok róla.</p>
					<p>- De ha megtudja, hogy ura titkát kell nekem elárulnia? Hajlandó lesz-e arra?</p>
					<p>- Mindenre, a mit én kivánok tőle.</p>
					<p>- Jó! Bizza meg őt a teendőkkel. Ha ügyesen végez s hallgatag lesz, a tőlem nyert
                  jutalommal mindketten meg lesznek elégedve.</p>
					<p>- Köszönöm, grófné. Parancsol még valamit velem?</p>
					<p>- Ma nem. Holnap reggel elvárom a tudósítással.</p>
					<p>- Meg fogja kapni Exellenza, - szólt a komorna s elhagyta a szobát.</p>
					<p>Olympia helyén maradt még egy ideig s lehajtott fővel gondolkozott.</p>
					<p>Azután felugrott. Nagy izgatottság látszott rajta.</p>
					<p>- Dobsiádónak adott igéretemet meg kell tartanom, különben el vagyok veszve! -
                  kiáltá hálószobájába sietve. Azután elbátortalanodva suttogta: Mégis van nemezis e
                  földön!</p>
					<p>Lefeküdt, de a hajnal még ébren találta. Nyitott szemekkel töltötte az
                  éjszakát...</p>
					<p>A multak emlékei, s a jövő félelme gyötörték lelkét és nem hagyták pihenni.</p>
				</div>
				<div type="chapter">
					<head>HUSZONEGYEDIK FEJEZET.</head>
					<p>A következő napot Ossimó grófné a legnagyobb nyugtalanságban tölté.</p>
					<p>Délfelé arról tudósította komornája, hogy Plinius eltünt a kastélyból és senki sem
                  tudja, hová lett. Merton komornyik többször kérdezősködött hollétéről, de senki
                  sem látta őt tegnap este óta.</p>
					<p>- És maga mit gondol, Barba, ez eltűnés felől? - kérdé heves izgatottsággal a
                  grófné.</p>
					<p>- Én nyugodt vagyok. Plinius nagyon ügyes ember. Bizonynyal az után jár, a mit reá
                  biztunk, s ha megjön, biztos hirt hoz. Addig nem nyugszik, míg végére nem jár a
                  titoknak.</p>
					<p>- Meg van erről győződve, Barba?</p>
					<p>- Mint az örök életről!</p>
					<p>Ez a biztatás némileg megnyugtatta Olympiát, ki bizott a komornában. Ezentúl csak
                  attól félt, vajjon nem lesz-e feltünő a vadász eltünése s nem vonják-e kérdőre
                  holléte miatt.</p>
					<p>Fulvió herczeg egész nap vendégeivel volt. Nem hagyta el a kastélyt s rendkivül jó
                  kedve volt. Már régen nem látták őt ily szellemesnek. Peruggia grófné azt mondá
                  Olympiának, hogy itt időzése óta, ma először ismer fivérére. Eddig mintha ki lett
                  volna cserélve.</p>
					<p>Ossimó gróf is derültnek látszott, bár Olympia jól tudta, hogy nem mind valóság, a
                  mit mutat, valamint azt is észrevette, hogy az ő lépteit s hollétét figyelemmel
                  kíséri, s hogy éppen úgy tudja, mint ő maga, hogy az öreg Mája elhagyta hajnalban
                  a kastélyt.</p>
					<p>Az egész nap kellemesen telt el. Új vendégek érkeztek a vidékről, kik alkonyatkor
                  ismét eltávoztak. Midőn a hölgyek estefelé szobáikba vonultak az ebédhez
                  öltözködni, Olympia már öltöző szobájában találta komornáját, ki örömtelt arczczal
                  várt reá.</p>
					<p>- Jó hírt mondhatok Exellenza.</p>
					<p>- Nos, nos, beszéljen!</p>
					<p>- Plinius egy óra előtt visszajött a kastélyba. Mindent megtudott, a mit reá
                  biztam tegnap este s itt várakozik, hogy asszonyomhoz vezessem.</p>
					<p>- Jöjjön minél előbb.</p>
					<p>Barba kisietett s pár pillanat mulva Pliniussal jött vissza.</p>
					<p>- Hol és merre járt ma egész nap Plinius? - kérdé a grófné, ki régen ismeré Fulvió
                  vadászát, s gyakran csodálkozott magában, hogy e ravaszképű ficzkót, hogy
                  tarthatja maga mellett a herczeg. Kancsal szeme és vörös haja visszataszító külsőt
                  adtak neki. Meglátva őt, Barba izlésén elmosolyodott.</p>
					<p>- Exellenza azt kivánta tudni, hová utazik az öreg Mája? - kérdé alázatos
                  tartással, hizelgő hanglejtéssel a vadász, szemeit nem merve Olympia arczára
                  emelni a tisztelettől.</p>
					<p>- Megtudta? - kérdé élénken Ossimóné.</p>
					<p>- Alig virradt, a bástya hidjára mentem, melyen Májának gyalog vagy kocsin
                  keresztül kellett menni és nemsokára láttam a fogatot közeledni, melyen az öreg
                  dajka ült.</p>
					<p>- Tovább, tovább...</p>
					<p>- A kocsihoz léptem s megszólítám őt. Kérdezém, van-e mellette hely a kocsiban,
                  vagy a bakra üljek, mert a herczeg azt rendelte, hogy én is vele menjek.</p>
					<p>- Ez nagy vakmerőség volt, - kiáltott fel a grófné.</p>
					<p>- Más módon lehetetlen volt valamit megtudnom. Mája, ha megölik, sem beszél egy
                  szót sem arról, a mi neki el van tiltva.</p>
					<p>- Mit felelt ő e kérdésére?</p>
					<p>- Kissé csodálkozni látszott, de nem gyanakodni, s azt felelte, hogy üljek a
                  kocsis mellé, mit én azonnal meg is tettem.</p>
					<p>- Hova mentek?</p>
					<p>- A tengerre vezető útról jobbra fordultunk a Hekata barlang felé, melyen túl
                  rengetegebb a vidék s ős erdőbe jut az ember, hol én herczegemmel gyakran
                  megfordultam, s már a kezdet irányából eltaláltam, hova visz utunk.</p>
					<p>- És csakugyan úgy volt?</p>
					<p>- A hegység keleti részén fekszik a legszebb vadász-terület, hol nemes vadakra
                  szoktunk vadászni és ugyanott emelkedik egy kis vadászkastély. Homlokzatára e szó
                  van irva: «La Vestale». Itt szoktuk tölteni az éjet, ha szürkületkor már az
                  erdőben akartunk lenni, vagy ha késő estig maradtunk.</p>
					<p>- Lakik ott rendesen valaki?</p>
					<p>- Egy öreg vadász a feleségével. Nyugdíjazott cselédek. Ezek szokták a herczeget
                  ott időzésében kiszolgálni.</p>
					<p>- E kastélyba ment Mája ma reggel?</p>
					<p>- Oda, mert mint a vadász beszélte, a herczeg tegnap este egy gyönyörű leányt vitt
                  oda gondjaikra bízva. Mindjárt tudtam, hogy az a «hegység tündére», ki egy ideig
                  itt Jónán lakott. Ezért kellett Májának ma odamenni s azt hiszem, nem is térnek
                  többé ide vissza, sem Ithaka, sem Mája.</p>
					<p>Olympia grófné ragyogott az örömtől.</p>
					<p>- Ime, - mondá, szekrényéből egy csomó aranyat véve elő. - Ez legyen jutalma
                  Plinius, a hozott tudósításért. A napokban el fog engem ama helyre vezetni és
                  akkor még kétszer ennyit kap, s ugyanennyit Barba is.</p>
					<p>Mindketten hálálkodni kezdtek.</p>
					<p>- Holnap vagy holnapután egy fogatot rendel nekem az istállókban, kint a bástyán
                  fogok felülni reá, maga velem jön, s megmutatja ama vadászkastély hollétét.</p>
					<p>- A herczeg tudtával?</p>
					<p>- Lehetetlen volna a nélkül?</p>
					<p>- Sőt igen könnyen megtörténhetik. Midőn a herczeg még alszik vagy a tengeren tesz
                  kirándulást. A távolság kocsin egy óra, én gyalog is megtenném ennyi idő
                  alatt.</p>
					<p>- Gyalog jött vissza onnét?</p>
					<p>- Azon a kocsin, mely Máját vitte.</p>
					<p>- Látta Ithakát?</p>
					<p>- Nem. A vadászpár azt mondta, az erdőben barangol, s a herczeg azt rendelte, hogy
                  semmiben sem kell őt korlátozni.</p>
					<p>- Jól van, mehet Plinius. A többit tudtára fogja adni Barba.</p>
					<p>A szolga mély hajlongások között távozott. A komorna kikisérte.</p>
					<p>Most Dobsiádót kell tudósítanom, - gondolá Ossimó grófné, s az asztalhoz ülve
                  néhány futó sort vetett egy levélpapirosra, melyet borítékba tett s a «Dobsiádó»
                  nevet irta reá.</p>
					<p>Ismét álmatlanul tölté az éjet.</p>
					<p>Érezte, hogy sokat koczkáztat, de bizott határtalan szerencséjében, mely életének
                  változatos és zajos éveiben sohasem hagyta el. Másnap a levelet Barba adta
                  postára, ki Jerichóba ment e végből, mert a levélhordóra nem merték rábizni.</p>
					<p>Olympia kevés időt töltött e napon a társaságban, azt mondá, rosszul érzi magát.
                  Csakis a második reggelinél jelent meg; az esteli ebédet szobáiba vitette.</p>
					<p>Későn este Plinius által megtudta, hogy reggelre a herczeg vadászatot rendelt,
                  tehát nem szándékozik Ithakát meglátogatni, s ez a tudat gyors elhatározásra birta
                  őt. Barbával tudatta, hogy korán reggel legyen készen, s a herczeg és a férfi
                  társaság távozása után fogasson be számára; kirándulást fognak tenni a
                  hegységbe.</p>
					<p>Minden úgy történt, a hogy előre kiszámíták. Alig hangzott el a vadászatra jelt
                  adó trombitaharsogás, alig hagyta el a vadásztársaság a kastélyt, előállott a
                  fogat s Ossimó grófné és Barba a kocsira ültek és a La Vestale nevű vadászházhoz
                  hajtottak.</p>
					<p>Egy gondolat nyugtalaníthatta volna csak Olympiát: hogy a vadásztársaság talán a
                  kis vadászházat választja déli pihenő és reggeliző helynek. De tudva, hogy Fulvió
                  titokban akarja tartani Ithaka tartózkodási helyét, Olympia biztosra vette, hogy a
                  herczeg nem vezeti oda vendégeit. E föltevés tehát minden nyugtalankodást kizárt.
                  Olympia mély gondolatokba merülve ült hátra dőlve a nyitott kocsiban, míg
                  komornája érdekkel nézte a magas sziklákat, mik két felől az út mellett
                  jelentékeny magasságban nyúltak fel mellettök. Alig egy órai ügetés után, a fogat
                  a vadászház udvarára kanyarodott, melynek fekvése meglepően regényes volt, a
                  szikláktól óva, repkénynyel befutva hátterét cziprus és myrtus képezé; olajfák
                  árnyékában zöld oázhoz hasonlított. Valóságos szerelmi idyllnek való hely
                  volt.</p>
					<p>A kocsizörgésre a ház tulajdonosa, Turnus vadász sietett ki a házból.</p>
					<p>Ősz hajú, barna bőrű, eleven szemű olasz volt. Mozdulatain, udvariasságán
                  meglátszott, hogy hosszú ideig nagy urak szolgálatában állt.</p>
					<p>Az érkezők kivánságát, jövetelöknek okát kérdezé.</p>
					<p>- Ithakával szeretnék beszélni, - mondá Olympia.</p>
					<p>- Ott bent van nőmmel a szobában, - felelt Turnus, s megnyitá a grófné előtt a ház
                  ajtaját, ki sem jobbra, sem balra nem tekintve, a kis négyszögű előszobán át, az
                  ezt követő szobába sietett, hol Ithaka nyitott ablaknál egy bőr karszékben ült;
                  vele szemben Turnusné ült, kapcsos bibliából olvasván fel neki. Mindketten
                  megriadva ugrottak fel helyökről, midőn a grófnét megpillantották.</p>
					<p>Olympia a vadász nejéhez fordult.</p>
					<p>- A kastélyból jövök és Ithakával akarok beszélni, hagyjon magunkra.</p>
					<p>Turnusné láthatólag habozott, de a grófné parancsoló tekintete, büszke tartásának
                  nem állhatva ellent, letette könyvét s lassan elhagyta a szobát.</p>
					<p>Olympia elhagyott helyére ült.</p>
					<p>Ithaka észrevehető kellemetlen érzéssel, sőt nyugtalansággal tekintett reá.</p>
					<p>- Miért hagytad el Jónát? - kérdé tőle Olympia.</p>
					<p>- Mert nem akarlak látni téged, - felelt rá minden tartózkodás nélkül a leány.</p>
					<p>- Félsz tőlem?</p>
					<p>- Gyűlöllek!</p>
					<p>- Miért?</p>
					<p>- Nem tudom. Az apró szárnyasok is kerülik a sast és az ölyvet. Én is kerüllek
                  téged.</p>
					<p>- Te akartál ide jönni vagy a herczeg hozott ide? - kérdé feszülten Olympia.</p>
					<p>- Megmondtam neki, hogy addig nem akarok ott lenni, míg te ott vagy, s ő ide
                  hozott.</p>
					<p>A grófné észrevehetően megzavarodott e feleletre. Soha az életben így még nem
                  beszéltek vele.</p>
					<p>- Félsz tőlem? - ismétlé előbbi kérdését, Ithakára szögezvén szemeit.</p>
					<p>- Nem tudom, mit tesz az félni, mert még sohasem féltem. Nem értem, mit kérdesz
                  tőlem, - mondá elfordulva a leány.</p>
					<p>A grófné reá szögezte szemeit, s arcza különös változáson ment keresztül. Ithakát
                  látva, egy más arcz tünt föl előtte. Forrón szeretett
                  vonások, mik ma már enyészetbe mentek. Az ég büntetése volt ez; szíve összeszorult
                  fájdalmában s habozás szállta meg. Oly eszme fogamzott meg agyában, mire eddig
                  sohasem gondolt.</p>
					<p>Hozzá járult ennek élesztéséhez Ithaka nagyszerű szépsége, melyet sohasem látott
                  még ily ragyogónak.</p>
					<p>A leány fölmagasodva állt előtte, félre fordított fejjel, úgy, hogy csak nemes
                  klasszikus profilját láthatá. A legrégibb, tiszta olasz stilusú képekhez
                  hasonlított, Angelico vagy Fillippino rajzaiból, s az angyali tisztaságú homlok,
                  az eszményi kifejezésű szem és a vérpiros ajkak komoly mosolya egy egész jövő és
                  jelen titkát sejteté.</p>
					<p>A máskor mosolygó ajkakon most öntudatlan megvetés ült, s az az édes vonás, mely
                  őt Carlo Dalec képeihez hasonlítá, teljesen eltünt onnét. Hosszan leomló vöröses,
                  bronz szinű haja gyűrűkben vette körül arczát, mint a szentek feje fölött lévő
                  fénykarikák, s ragyogó simaságú tiszta bőrén az üde erdei lég és a tengeri szellő
                  lehellete látszott.</p>
					<p>- Hát ha bevallanám az igazat, - gondolá habozva; de ismerve férje szigorú elveit,
                  a következő perczben visszariadt e gondolattól. - Vagy örökbe fogadnám, s
                  megmenteném őt a veszélytől, mely Fulvió közelében környezi. Visszavonnám a
                  szemtelen Dobsiádónak tett igéretemet, ki elég vakmerő volt kételkedni szavamban s
                  elég bátorsága volt ezt nekem meg is mondani, nekem, Ossimó Olympiának!...</p>
					<p>Egy pillanatra minden büszkesége föllázadt, Dobsiádó kételyeire emlékezve vissza,
                  de a másik perczben keserű érzés vett rajta erőt. - Hisz egész élete egy nagy
                  hazugság volt, minden tette egy folytatott csalás. Egyik tettével a másikat
                  kellett takarnia, s talán a ravasz Dobsiádó ezt olvasta le arczáról és ezért merte
                  ama szavakat szemébe mondani.</p>
					<p>Gyorsan letett a perczig felvillanó szándékról.</p>
					<p>- Nem, - suttogá szomorúan. - Nem mondhatom meg a valót, mert akkor bizonyos
                  leleplezéseket is kellene tennem; ez teljesen lehetetlen,
                  ez rám nézve ki van zárva örökre.</p>
					<p>- Ithaka! - mondá halkan, majdnem elfogultan, a mi nem volt szokása. - Megvettem
                  neked a Leticzia házát s oda kell visszamenned lakni, ha az öreg Leticziát
                  szeretted.</p>
					<p>A leány gyorsan visszafordult.</p>
					<p>- Megvetted a kedves öreg kunyhót, s azt visszaadod nekem? - kérdé örömmel.</p>
					<p>- Azért jöttem, hogy magammal vigyelek oda, hogy ezentúl ott maradhass és szabad
                  légy.</p>
					<p>- Menjünk, - mondá örvendő hangon Ithaka, de a következő pillanatban arcza ismét
                  elborult.</p>
					<p>- Tudja ezt a herczeg? - kérdé elfogultan.</p>
					<p>- Ő megegyezett ebben s engem küldött, hogy tudtodra adjam.</p>
					<p>- Menjünk! - ismétlé Ithaka s kifelé sietett. Olympia utána ment.</p>
					<p>A fogat a ház ajtaja előtt állt, Barba mellette várakozott.</p>
					<p>Ithaka felugrott a kocsira, Olympia mellé ült, Barba a kocsis mellett foglalt
                  helyet, s midőn Turnus és neje elősiettek a kocsi zörgésére, az már gyors
                  ügetésben messze volt a vadászháztól.</p>
					<p>- Hova megyünk? - kérdé Barbától a kocsis.</p>
					<p>- Jerichóba, - sugá az halkan, kinek a kocsiba üléskor asszonya mondá fülébe azt a
                  szót, nehogy Ithaka meghallja.</p>
				</div>
				<div type="chapter">
					<head>HUSZONKETTEDIK FEJEZET.</head>
					<p>A következő napon Fulvió herczeg tudatta vendégeivel, hogy halaszthatlan dologban
                  a délelőttöt távol kell töltenie, s kéri a társaságot, hogy mentsék ki jelen nem
                  létét a reggelinél.</p>
					<p>Ezt a parancsot este adta ki a komornyiknak, s megrendelte, hogy hajnalban álljon
                  elő ponnyfogata a groommal, mert kirándulást akar tenni a hegységbe. De már
                  éjszaka erős fájdalmakra ébredt fel, mit hetek előtt megsérült és megerőltetett
                  lábában érzett, melyet hajnal felé nem is birt megmozdítani. Felkelésről tehát szó
                  sem lehetett.</p>
					<p>Alig hogy a nap első sugarai megaranyozták a hegyek csúcsait, csengetett, hogy
                  visszavegye a befogásra kiadott rendeletet.</p>
					<p>Jerdán lépett a szobába.</p>
					<p>- Minden rendben van, mondá, a ponny-fogat öt percz alatt előáll. Kegyelmes úr, -
                  folytatá a komornyik, - most jövök az istállóktól, hol egy különös esemény
                  foglalkoztatja a cselédséget.</p>
					<p>- Mi az? - kérdé élénken Fulvió.</p>
					<p>- Bippó, a szürke fogat kocsisa, tegnap este eltávozott s azóta nem tért
                  vissza.</p>
					<p>- A fogattal együtt?</p>
					<p>- Egyedül. Tegnap este visszatért a fogattal. Mindent rendbe hozva, egy szíjat,
                  ostort, vagy szeget sem vitt magával, sőt ruháit is mind itt hagyta. Társai
                  öngyilkosságtól félnek.</p>
					<p>- Bement Sansovinóba s leitta magát, - mondá a herczeg.</p>
					<p>- Nem szokása. Még sohasem tette.</p>
					<p>- Minden megtörténik egyszer, talán szeretője van a faluban, s ahhoz ment.</p>
					<p>- Talán! Én is mondtam ezt, de nem hiszik az istállókban.</p>
					<p>Fulvió kijelenté, hogy tervezett kirándulása elmarad lába miatt, s hogy ágyban
                  kell töltenie a napot. Hideg borogatást tétetett lábára s Jerdán által tudatta
                  vendégeivel, hogy beteg.</p>
					<p>Délig olvasott, rossz kedvű volt, bosszantotta, hogy otthon kellett maradnia.
                  Ithakát akarta meglátogatni, kit negyvennyolcz óra óta nem látott, s kinek
                  láthatása már azelőtt való napi vadászaton is legfőbb vágya volt.</p>
					<p>Nővére, Peruggia grófnő, hallván Fulvió megújult lábfájását, sietett őt
                  felkeresni, ki ugyan nem volt elbájolva e látogatás által, de midőn a komornyik
                  bejelenté, nem mondhatott ellent jövetelének.</p>
					<p>- Neked orvost kellene hivatnod, Fulvió, - mondá belépve a grófné. - Az ilyen bajt
                  nem jó elhanyagolni, különösen a te korodban, midőn az embernek nincs türelme
                  pihenni, hanem napról-napra fárasztó kirándulásokkal késlelteti a javulást.</p>
					<p>- Nemsokára hosszabb időre Rómába megyek, s ott tanácskozni fogok valamelyik
                  orvossal.</p>
					<p>- Az udvar most ott időz, a jövő hónapban egymást fogják érni az ünnepélyek és
                  akkor ismét nem lesz nyugalmad.</p>
					<p>- De hát mit tegyek? - kérdé észrevehető türelmetlenséggel Fulvió.</p>
					<p>- Nősülj meg, akkor pár évig legalább nyugalomban élhetsz.</p>
					<p>- Ugy látszik, Julia, hogy te a házasságot kriptaszerű csöndnek és nyugalomnak
                  tartod, - szólt nevetve a herczeg.</p>
					<p>- Az első években legalább nálunk nem szoktak a fiatal házasok semmiben sem részt
                  venni.</p>
					<p>- Szerinted hát azért nősüljek, hogy lábam meggyógyuljon. Ez kissé drága ár volna
                  az orvoslásért!</p>
					<p>- Azért, hogy véget vess majdnem botrányos életmódodnak.</p>
					<p>Fulvió figyelni kezdett.</p>
					<p>- Miféle botrányról beszélsz? - kérdé meglepetve.</p>
					<p>- Hogy ilyen leányokat tartasz magadnál, mint ez az Ithaka, nővéred, húgod és
                  nővendégeid szemeláttára.</p>
					<p>- Ismét Ithaka! - tört ki a herczeg.</p>
					<p>- Nincs-e igazam?</p>
					<p>- Ithaka már nincs a kastélyban.</p>
					<p>- De itt van a közelben, alig egy órányira, s mindenki tudja, hogy...</p>
					<p>- Az nem igaz, a mit mondani akarsz, de ha úgy volna is, kinek van köze hozzá?</p>
					<p>- Ez az életmód illetlen s nem méltó hozzád.</p>
					<p>- Ki mondja ezt?</p>
					<p>- Én, Olympia, sőt meg vagyok győződve, a férfiak is, s mondaná az egész világ, ha
                  tudná.</p>
					<p>- Miért nem hagyja el Olympia a kastélyt, ha nem helyesli életmódomat?</p>
					<p>- Ez tehát vonatkozik minden vendégedre és így reánk is?</p>
					<p>- Nem tűröm, hogy házamban oktatást adjanak arról, mit kell tennem.</p>
					<p>Peruggia grófné látta, hogy ezen a hangon nem éri el czélját. - Meg kellett
                  változtatnia az irányt.</p>
					<p>- Nem illik hozzád így beszélni nővéreddel, ki nálad tizenöt évvel idősebb, -
                  mondá érzékenyen.</p>
					<p>- Nem akartalak sérteni, te nem vagy vendég Jónán, maradhatsz, a meddig
                  mulattat.</p>
					<p>- Nem mulatságért jöttünk, hanem mert hallottuk, hogy beteg vagy, s én ápolni,
                  Selika pedig szórakoztatni akart.</p>
					<p>- Köszönöm, de Selika, úgy látszik, Cabaldos marquis társaságában jobb és hozzá
                  illőbb szórakozást talált.</p>
					<p>- Csak nem hiszed, hogy a marquis tetszenék neki?</p>
					<p>- Miért ne? Ez hozzá illő kérő lenne.</p>
					<p>- Sem az egyik, sem a másik nem gondol erre.</p>
					<p>- Van valaki más, a kit Selikának óhajtanál férjül?</p>
					<p>- Van.</p>
					<p>- Ah! És ki az? Cabaldos igen csinos ember és elég gazdag.</p>
					<p>- De Selika mást szeret.</p>
					<p>- Szabad tudnom kit? - kérdé Fulvió kiváncsian.</p>
					<p>- Téged!</p>
					<p>A herczeg nevetésbe tört ki.</p>
					<p>- Engem, a botrányos életű embert? Vajjon, mi reménye lehetne egy ily férjjel a
                  jövőben?</p>
					<p>- Már évek óta szerelmes beléd.</p>
					<p>- Hisz alig húsz éves. Korán kezdte... De hagyjuk ezt, Julia. Ha reám
                  számítottatok, akkor kénytelen vagyok megmondani, hogy csalódtatok, mert én nem
                  szándékozom nősülni.</p>
					<p>Peruggia grófné elhalványodott.</p>
					<p>- Te, az utolsó Fragóni herczeg! Tudod-e, hogy neved, vagyonod ez esetben halálod
                  után egy mellékágra száll?</p>
					<p>- Mit törődöm azzal, mi történik halálom után.</p>
					<p>- Így a te rangoddal, neveddel és állásoddal csak romlott erkölcsű ember
                  felelhet.</p>
					<p>- Én pedig nem vagyok az, s hogy te sem tartasz annak, mutatja, hogy leányodat
                  nőül akarod hozzám adni.</p>
					<p>A grófné érezte, hogy meg van fogva.</p>
					<p>- A Selikával való házasság még segíthetne rajtad.</p>
					<p>- Add őt férjhez Cabaldoshoz, s ne gondolj többé reám.</p>
					<p>- Kétségbe ejtesz... Hová vezet az az út, a melyen haladsz?</p>
					<p>- Valószínüleg sehová! Rajta maradok, a míg élek... Nem tűztem ki czélt magam
                  elé.</p>
					<p>E perczben Jerdán lépett a szobába.</p>
					<p>- Mája van itt, kegyelmes úr. Rögtöni bebocsáttatást kér.</p>
					<p>- Mája? - kérdé meglepetve Fulvió s önkéntelen nővérére pillantott, ki alkalmatlan
                  volt neki e perczben.</p>
					<p>- Megyek, - mondá ez megértve fivére pillantását és azonnal elhagyta a szobát.</p>
					<p>A másik perczben Mája lépett be.</p>
					<p>- Ithakát keresem, kegyelmes úr! - mondá az öreg asszony látható
                  izgatottsággal.</p>
					<p>- Gondjaidra biztam. Hová lett? - kérdé megrémülve, haragtelt hangon Fulvió.</p>
					<p>- Tegnap délelőtt eltünt s azóta nem tért vissza.</p>
					<p>- Hová ment? A hegyek közé, vagy a tengerre.</p>
					<p>- Egy hölgy jött érte kocsin, ki magával vitte. Én nem láttam e nőt, de Turnusék
                  leirásából Ossimó grófnéra ismerék.</p>
					<p>- Olympia! - kiáltá a herczeg. De hová vitte volna? Ő maga itt van a kastélyban...
                  Nem ő lehetett az a hölgy. Tévedsz, Mája. Talán csak saját gondatlanságod
                  mentségére találtad ki ezt a regét.</p>
					<p>- Ezt könnyen megtudhatjuk, - mondá Mája majdnem dadogva a félelemtől. - Beppó, a
                  szürke fogat kocsisa, hozta a vadászházba azt a hölgyet. Őt kell kikérdezni a
                  hölgy kilétéről, az ő kocsiján vitték el Ithakát.</p>
					<p>- Beppó! - kiáltott fel meglepetve a herczeg. - Jerdán, nem Beppóról mondta, hogy
                  eltűnt az istállókból?</p>
					<p>- Tegnap este nem látták őt, kegyelmes úr.</p>
					<p>Fulvió percz alatt kiugrott ágyából, mint már oly gyakran, nem törődve lábával s
                  Jerdánnak megparancsolta, hogy hozza el ruháit. A komornyik sietett felöltöztetni
                  gazdáját.</p>
					<p>- Mondd el, hogy történt Ithaka távozása - kiáltott hevesen, haraggal Májára, ki
                  reszkető hangon kezdé beszélni a részleteket.</p>
					<p>- Tegnap délelőtt, - dadogá, - Ithaka Turnusnéval a kert felőli szobában volt s
                  hallgatá a vadász nejének felolvasását, ki a bibliából olvasott neki.</p>
					<p>- Tovább, tovább...</p>
					<p>- Én a ház túlsó felén voltam elfoglalva, s nem hallék semmi kocsizörgést, csak
                  akkor tudtam meg Ithaka távozását, midőn a vadászpár hozzám futva, elbeszélte a
                  történteket, hogy Ithakát egy előkelő, magas, rendkivüli szépségű úri hölgy vitte
                  magával a herczeg rendeletére. Beppó hajtotta a lovakat, s komorna kisérte az úri
                  hölgyet.</p>
					<p>Fulvió szitokba tört ki. Jerdánt majdnem félre lökte haragjában, midőn az botját
                  kezébe adta.</p>
					<p>- Várj reám szobádban, Mája! - kiáltá neki és botjára támaszkodva kisietett,
                  elfelejtvén fájdalmát, mely reggel még nem hagyta őt ágyából kikelni.</p>
					<p>A nagy társalgóterembe ment.</p>
					<p>A társaság még nem gyűlt oda, senki sem volt ott, de a nyitott ajtón Fulvió fehér
                  csipkepongyola uszályát pillantotta meg és sejté, hogy éppen az időzik ott, a kit
                  keres.</p>
					<p>Ossimó grófné ült az erkélyen és olvasott. Megpillantva a kastély urát, mosolyogva
                  üdvözlé, mialatt félre tette könyvét. A legnagyobb nyugodtság látszott arczán és
                  mozdulatain. Hangja nyájas, enyelgő volt, midőn Fulvió hogylétét tudakolá.</p>
					<p>- Hová tette Ithakát? - kérdé a herczeg elfojtott dühvel.</p>
					<p>- Tartozom önnek e kérdésére felelni?</p>
					<p>- Feleljen, grófnő, kitérés nélkül. Látja, mily kedélyállapotban vagyok.</p>
					<p>- Nos, hát nem fogja megtudni Ithaka hollétét, kinek legjobb helye van ott, a hol
                  jelenleg van...</p>
					<p>- Ön vitte el a vadász-házból?</p>
					<p>- Én!</p>
					<p>- Hová lett Beppó, a kocsis?</p>
					<p>- Azt nem tudom.</p>
					<p>- De azt nem tagadja, hogy Itha önnel távozott a vadászházból?</p>
					<p>- Nem! Én vittem el.</p>
					<p>- Mi jogon?</p>
					<p>- Arra nem tartozom felelni.</p>
					<p>- Mi a szándéka e leánynyal?</p>
					<p>- Önt elválasztani tőle, mert önnek közelléte veszélyes volt reá nézve.</p>
					<p>- Mit törődik ön Ithakával, mit érdekli ez a szerencsétlen, elhagyatott árva
                  leány, kit már eléggé sujtott a sors azzal, hogy szülői vadállathoz hasonlók
                  lehettek.</p>
					<p>- Megmentem őt attól a jövőtől, a mely az ön házában várna reá.</p>
					<p>- Mióta lett erkölcsbiróvá, grófné? Még nem elég idős erre a szerepre!</p>
					<p>- Sértegethet, a mennyit akar, Ithaka hollétét nem fogja megtudni.</p>
					<p>- Úgy majd máshoz megyek, ki nekem ha választ nem is, de elégtételt fog adni, -
                  mondá Fulvió s az ajtó felé sietett.</p>
					<p>- Hová megy?</p>
					<p>- Róberthez. Az ön tetteiért ő is felelős. - Majd elmondom neki és akkor tudni
                  fogja, hogy mire kell felelni.</p>
					<p>- Megálljon, Fulvió! Gondolja meg, mit akar tenni. Ön sokkal lovagiasabb, mint
                  hogy férjemet akarhassa felharagítani. Jőjjön vissza, üljön ide velem szembe és
                  mondja el kivánságát.</p>
					<p>- Az három szóban rejlik s már megmondtam önnek: Hol van Ithaka?</p>
					<p>- Én pedig egy kérdést intézek ezzel szemben önhöz: Mi czélja vele?</p>
					<p>Fulvió megfordult s menni akart. Lázas érzés, őrületes félelem lepte meg, hogy
                  Ithakát elvesztette, s az a tudat, hogy minden mulasztott percz távolabb viheti
                  azt tőle, a legmagasabb fokig felizgatta idegrendszerét. Majdnem önkivületi
                  állapotban volt.</p>
					<p>- Nem felel? - kiáltá utána Olympia. - Megálljon... Tisztában van-e azzal, a mit
                  elkövetni akar?</p>
					<p>Fulvió még egyszer visszafordult és gyors léptekkel közeledett Olympiához.</p>
					<p>- Az Istenre kérem, mondja meg, miért akar megfosztani Ithakától?</p>
					<p>- Szeretem önt s féltékeny vagyok reá.</p>
					<p>A herczeg megdöbbenve tekintett reá. Nem a szavak lepték meg őt, azoknak nem adott
                  hitelt, de egy vonás, a tekintet e szép szemekből, a gyorsan felmagasló termet, a
                  királynői tartás, a hang komor, elfojtott mély tompasága hatott reá. Egy pillanat
                  alatt gondolatban mást, egy ismert, csodált, bálványozott alakot látott maga
                  előtt, mely hajszálra hasonlított az előtte állóhoz, s majdnem felsikoltott
                  izgatottsága, ijedtsége és bámulatában.</p>
					<p>- Ithaka az ön leánya! - kiáltá fékét vesztve minden önuralkodásnak.</p>
					<p>- Mi jut eszébe?</p>
					<p>- Esküszöm, hogy az, ezt nem vitathatja el tőlem senki. Az ön leánya ő. Ithaka
                  szigetén született... De ki az atyja?</p>
					<p>Mély csend követte e felkiáltást.</p>
					<p>Kínos, baljóslatú csend.</p>
					<p>Másodszor mondták ezt rövid pár nap alatt Olympia szemébe és most oly erélylyel és
                  meggyőződéssel, hogy majdnem elvesztette bátorságát a tagadásra.</p>
					<p>- Menjen és mondja meg ezt Róbertnek! - sziszegé komoran, keserűen.</p>
					<p>Fulvió habozva, megzavarodva állt előtte.</p>
					<p>- De hát ön volt az a hiénaszívű anya, ki így bánhatott gyermekével, ezzel a csoda
                  szépségű leánynyal, kire bármely ország, bármely koronás fő büszke lehetett volna!
                  - kiáltott kitörve, föllázadva, megvetéssel pillantva végig Olympián.</p>
					<p>- Igaza van, - mondá az megtörve, bármely koronás fő büszke
                  lehetett volna reá. Nos, tehát, tudjon meg annyit e mélyen eltemetett titokból,
                  hogy most oda küldtem őt, a hol igazi és méltó helye van, a korona árnyékába. Ott
                  keresse, ha fel akarja találni...</p>
					<p>E szavak után felugrott helyéről és elfojtott zokogással hagyta el a szobát.</p>
					<p>Fulvió bámulva nézett utána. Nem érté tisztán, a mit mondott, de elhatározta, hogy
                  Ossimó Róbertnek nem fog e dologról szólni.</p>
					<p>Visszasietett szobáiba, hol a komornyiknak megparancsolá, hogy útra készen legyen,
                  mert nem tudja, melyik órában hagyják el Jónát, még pedig hosszabb időre.</p>
					<p>Máját akarta fölkeresni, midőn a lépcsőház előtt elhaladva, kocsizörgést hallott.
                  Új vendég érkezett, ki már elhagyva kocsiját, melyen jött, gyorsan futott föl a
                  lépcsőkön.</p>
					<p>Peruggia gróf volt, ki Rómából érkezett Jónára, nejét, mostoha leányát és sógorát
                  fölkeresni, valószinüleg üres zsebekkel, mint mindig.</p>
					<p>Csak ilyenkor jutott eszébe, hogy nős ember, kinek gazdag felesége s még sokkal
                  gazdagabb sógora van.</p>
					<p>Zajos üdvözlettel ölelte meg Fulviót, ki őt hidegen fogadta.</p>
					<p>Haragudott reá a testvérével való bánásmódja miatt.</p>
					<p>- Te érkezel, én pedig elutazom, - mondá a herczeg, rögtön felvilágosítani akarva
                  sógorát a helyzetről.</p>
					<p>- De Julia itt van, nemde? - kérdé Peruggia.</p>
					<p>- Ő is utazni készül, talán ma még, vagy legkésőbb holnap.</p>
					<p>- A vadásztársaság azonban még itt marad, nemde? Mert én vadászni jöttem.</p>
					<p>Fulvió az egyik közelükben álló inashoz fordult.</p>
					<p>- Vezesd a grófot a délen fekvő lakások egyikébe s jelentsd Julia grófnőnek
                  megérkeztét.</p>
					<p>- Már korán reggel itt lettem volna, - mondá Peruggia, - ha egy különös kaland meg
                  nem zavarja s nem késlelteti utamat.</p>
					<p>Fulvió menni készült, nem érdekelte sógora kalandja.</p>
					<p>De Peruggia gróf igen vídám, bőbeszédű ember volt s nem hatott reá sógorának sem
                  hideg fogadása, sem egykedvűsége s folytatá:</p>
					<p>- Tegnap este láttam életemben a legszebb leányt.</p>
					<p>E szavakra Fulvió élénken kapta fel fejét.</p>
					<p>- Hol? - kérdé feszülten. - Ki volt az?</p>
					<p>- De fájdalom, a mily remek volt külseje, éppen oly mély részvétet keltett bennem
                  egyénisége. A leány őrült volt. Erőszakkal kellett a vasúti kocsiba tenni. Bátyja
                  volt vele s alig birtak a tomboló leánynyal, ki semmiképpen sem akart a kupéba
                  ülni, melyet számára kibéreltek, hogy a milanói híres «La Farneze» tébolydába
                  szállítsák.</p>
					<p>- Hol történt ez? - kérdé lélegzetét visszafojtva a herczeg.</p>
					<p>A jerichói állomáson, hol azért késtem tovább mint rendesen, mert nem birtam
                  megválni a gyönyörű leány látásától, s míg a vonat el nem indult, nem távoztam a
                  perronról.</p>
					<p>- Nem tudtad meg a leány nevét?</p>
					<p>- Nem, senki sem ismerte őt a körülálló összecsődült tömegben, de bátyját
                  Dobsiádónak hivják; mint mondják, czirkusz-igazgató, ki hónapokon át Jerichóban
                  élvezteté mutatványait, s kinek társasága két hét előtt utazott el Párisba.</p>
					<p>A herczeg most már tisztában volt a leány kilétéről. A Dobsiádó név mindent
                  megmagyarázott neki, s oly lázas izgatottságba hozta, különben is halvány arcza
                  oly halálsápadt lett, hogy Peruggia gróf bámulva tekintett reá.</p>
					<p>- Mi bajod? - kérdé tőle. - Rosszúl vagy, szobádba vezetlek, jer! - mondá
                  aggodalommal.</p>
					<p>- Nem, nem. Menj lakosztályodba. Nekem sietnem kell, mert lekésem a vonatról,
                  Isten veled.</p>
					<p>E szavak után oly gyorsan, a mint sérült lába birta, sietett Mája szobája
                  felé.</p>
					<p>Oda érve egy székre rogyott.</p>
					<p>Mája rémülten futott hozzá; látta, hogy a herczeg oly kedélyállapotban van s oly
                  kimerült a nagy izgatottságtól, hogy igen közel volt az ájuláshoz.</p>
					<p>- Rosszul van, herczeg? - kérdé tőle, mint pár percz előtt Peruggia gróf
                  tette.</p>
					<p>- Iszonyú fájdalmaim vannak lábamban, de mind a mellett el kell utaznom, ha nem
                  akarom Ithakát örökre elveszíteni.</p>
					<p>Az utolsó szavakat csak nehezen, majdnem önkivületben ejté ki s élettelenül
                  hanyatlott vissza székébe, szemei lecsukódtak.</p>
					<p>Mája rémületében kiabálni kezdett s futott a csengetyűhöz, hogy segítséget hívjon
                  urának...</p>
				</div>
				<div type="chapter">
					<head>HUSZONHARMADIK FEJEZET.</head>
					<p>Ezt az ájulást hosszú és veszélyes betegség követte.</p>
					<p>Orvost hozattak; a vendégek egymás után hagyták el a kastélyt, mely fölé, úgy
                  látszott, a sötét halál terjeszté ki fekete szárnyait. A fényes nap égető sugarai
                  megvilágíták a vidéket; a kastély ablakainak a függönyei majdnem mind leeresztve,
                  a termek némák, ridegek és szomorúak voltak... Nem maradt más Jónán, mint a
                  Peruggia-család, melynek két női tagja egymást felváltva s az öreg Mája által
                  támogatva, őrködtek a beteg felett.</p>
					<p>Hetek múltak, míg a vészes betegséget legyőzték. Hónapok, míg Fulvió ereje
                  lassanként visszatért. Peruggia gróf kétszer is távozott azóta Jónáról és ismét
                  visszatért, mint rendesen szokta tenni, ha pénze elfogyott, de miután látta, hogy
                  ott folyton egyforma unalom és egyhangúság uralkodik, nem sokáig birta kiállni.
                  Sógorát koronként fölkereste a betegszobában, a mi igen unalmas és csendes volt
                  neki s végre hosszú időre búcsút vett tőle, mondván, hogy a keleten akar évekig
                  tartó utazást tenni.</p>
					<p>Midőn Fulvió ezt hallá, szavakba önté azt, a mivel jobbanléte óta folytonosan
                  tépelődött.</p>
					<p>- Emlékezel még - kérdé sógorától - ama csodaszép leányra, kiről nekem a mult
                  évben beszéltél?</p>
					<p>- Hogyne, kit a jerichói pályaudvarban láttam s valami...</p>
					<p>- Dobsiádó kiséretében vittek Milanóba.</p>
					<p>- Igen, Dobsiádó! A nevét már elfelejtém; hallottál róla valamit?</p>
					<p>- Fájdalom, semmit! - sóhajtá Fulvió.</p>
					<p>- Miért hozod őt elő? Miért gondolsz reá? - kérdé Peruggia élénken, kinek most
                  eszébe jutott a herczeg nagy izgatottsága, midőn ő a perronon látottakat neki
                  előadá.</p>
					<p>- Szeretnék erről a leányról valamit tudni.</p>
					<p>- Kivánod, hogy Milanóba menjek miatta?</p>
					<p>- Kérlek arra. Én még sokáig nem mozdulhatok innét, de a vágy nem hagy nyugodni,
                  hallani ama leány felől kit Ithakának hívnak s kit halálosan szeretek.</p>
					<p>- Te? - kérdé bámulva a gróf. - Hát ismered?</p>
					<p>- Itt volt nálam, de elrabolták tőlem, mit tőled tudtam meg akkor; erőszakkal
                  vitték el, őrültnek állítva őt. Fel kell találnom, különben agyonlövöm magam.</p>
					<p>Peruggia gróf ámulva, bámulva nézett reá.</p>
					<p>- De hát nem Selikát, mostoha leányomat szereted? - kérdé mintegy a felhőkből esve
                  alá.</p>
					<p>- Mi vitt e gondolatra? - kérdé meglepetve Fulvió.</p>
					<p>- Nőmnek és leányomnak hosszú itt időzése és azon körülmény, hogy Cabaldos
                  marquisnak kosarat adtak, ki pár hét előtt kérte meg Selika kezét, s ki igen jó
                  parthie lett volna.</p>
					<p>- Betegségem előtt beszéltem erről Juliával, - mondá a herczeg. - Én is ezt
                  mondtam Cabaldosról nővéremnek és nagyon csudálom, hogy kosarat adtak neki. Reám
                  nem gondolhattak, soha egy perczig sem voltam hajlandó a házasságra.</p>
					<p>- Kivánod, hogy tudakozódjam ama leány holléte iránt?</p>
					<p>- Kérlek arra. Igen nagy szivességet teendesz nekem azzal, ha megtudod, hogy
                  csakugyan a milánói tébolydába zárták-e őt, kit megszabadítani onnét legfőbb
                  törekvésem leend, mihelyt megerősödöm.</p>
					<p>- Szívesen, - viszonzá Peruggia, - azonban...</p>
					<p>- Tudom, hogy pénzre van szükséged. Ime egy utalvány tizezer lirára, váltsd be
                  Milánó, Florencz vagy Rómában, a hol szükséged lesz reá.</p>
					<p>Peruggia meghatottan nyujtott sógorának kezet. Mindig meg volt hatva, ha nem várt
                  pénzt kapott.</p>
					<p>- Köszönöm. Még ma elutazom s hirt hozok, vagy küldök ama leányról, kinél szebbet
                  és elragadóbbat soha sem láttam.</p>
					<p>Ez igéret után rövid idő mulva távozott Peruggia, s a következő nap elhagyta
                  Jónát.</p>
					<p>Fulvió várva várta tudósítását, mely Milánóból pár nap mulva meg is érkezett. A
                  levél igy hangzott:</p>
					<p>Kedves Fulvió!</p>
					<p>Ide érkezésem után azonnal a La Farnere tébolydába hajtaték, hol Dobsiádónak soha
                  nevét sem hallák. Fiatal leányt évek óta nem vettek fel ápolásra, s így nem
                  tudtam, hol keressem a nyomát annak, kinek hollétét tudni óhajtod. Add ezt mielőbb
                  tudtára szerető sógorod</p>
					<p>Peruggiónak. </p>
					<p>Fulviónak újabb levertséget okozott ez a tudósítás. Két sorban felelt sógorának,
                  csak annyit, hogy: ne keresse tovább Ithakát, kit ő, mihelyt Jónáról elutazhatik,
                  fel fog keresni és fel fog találni.</p>
					<p>De fájdalom, gyengélkedése hosszabban tartott, mint hitte; fél évet vett az még
                  igénybe. Végre elhatározhatta elutazását és kitüzte a napot az indulásra.</p>
					<p>Éppen a farsang kezdete volt, s ő tudva, hogy a királyi udvar Rómában van,
                  legelőször oda szándékozott menni.</p>
					<p>Nem mulatási vágyból, hanem mert hagyományos szokása volt a Fragóni herczegeknek,
                  hogy az udvarnál legalább egyszer évenként megjelenjenek. Neki jelenleg semmi más
                  czélja nem volt, mint Ithaka föltalálása, kit nem tudott feledni.</p>
					<p>Mindegy volt tehát, bárhol kezdi meg útját, s miután nővére, Peruggia grófné,
                  időközben elhatározta magát, hogy Selikát Cabaldos marquisnak adja és szintén
                  Rómába utazott, hogy a mátkapárt a királynak bemutathassa, Fulvió legjobbnak tartá
                  velök menni és így egyszerre hagyták el Jónát.</p>
					<p>Rómába érkezve, megtette látogatásait, s részt vett az első udvari bálon, hol a
                  patricius családok szine-java megjelent. Ez ünnepély az érdekes történetek hősét,
                  a szép Fragóni Fulviót nagyon megváltozva találta.</p>
					<p>És valóban úgy is volt. Testben, lélekben megváltozott. Hosszú betegségének nyomai
                  még láthatók voltak arczán, szemei tekintetében pedig gond és bú voltak kifejezve,
                  és bánat az után, a kit elveszített, a kit alig remélt valaha feltalálni, s ha
                  igen, mily körülmények között?</p>
					<p>Az olasz társaság Fragóni herczeget bálványozta, de hiú és önzőnek tartották, mert
                  a mily gyorsan ragadta őt valami bámulatra, vagy gyújtotta fel szenvedélyét, épp
                  oly hamar lett az semmivé. És ha semmivé lett az érzés, nem sokat törődött többé
                  annak tárgyával. Ez volt bűne a világ előtt, de ez nem egy asszonynál, leánynál
                  tette őt érdekessé.</p>
					<p>Hosszas falun időzéséről különböző hirek szárnyaltak. Azt beszélték, nővére
                  leányát, Peruggia Selikát jegyezte el, s most annál nagyobb feltünést keltett,
                  hogy az mint másnak a menyasszonya jelent meg a Quirinálban, Fulvió herczeg pedig
                  halványan, bánatos külsővel érkezett be faluról, s egészen másként viselte magát,
                  mint azelőtt.</p>
					<p>Nem közeledett a hölgyekhez, kiknek mindig leghűbb kisérője volt, s midőn a király
                  egy cercle alatt megszólítva őt, azt kérdé tőle, hogy egészen meggyógyult-e
                  betegségéből, oly halkan, elfogulva és szomorú hangon felelé: «Még nem, felség»,
                  hogy a körülállók meglepetve pillantottak reá. Vonásain és hangján őszinte
                  fájdalom volt kifejezve.</p>
					<p>Találgatni kezdték az okát.</p>
					<p>Más nem lehetett, mint szerelmi bánat.</p>
					<p>De hát ki miatt?</p>
					<p>Az olaszok minden titokszerűben szerelmet keresnek, s Fulvió viselete semmi
                  kétséget sem hagyott az iránt, hogy szerencsétlen szerelmes...</p>
					<p>Az 186*-iki Carneval különös vig volt Rómában, egymást érték a bálok, estélyek; az
                  udvarnál három bál volt kitűzve, s a második különös ünnepélynek tekintetett. Mint
                  mondák: a királynak egy keresztleánya és pártfogoltja, sőt rokona lesz ez este a
                  társaságnak bemutatva.</p>
					<p>Szépségéről mesés hírek keringtek.</p>
					<p>Csak igen kevesen látták őt eddig, de azok el voltak ragadtatva, megbűvölve
                  általa, nem győzték szépségét magasztalni.</p>
					<p>Mars és Rhea Sylvia ivadéka lehet csak, mondák, Romulus ivadéka, az elűzött
                  Numitor király sarja. Tartása, arczkifejezése fejedelmi, a szemében ülő
                  fel-felvillanó komor dacz Numitor, Albalonga elüzött királyaa haragjának
                  maradványa.</p>
					<p>Az olaszok képzelődő tehetsége semmivel össze nem hasonlítható s ha valami
                  megragadja azt, a rajongással párosul és a fellengzésig emelkedik.</p>
					<p>Igy volt ez a még nem látott nagy szépségü leánynyal is, kiről csak annyit tudtak,
                  hogy Egéria grófnőnek hívják, a király rokona és a főudvarmester neje, Marcassi
                  grófné felügyelete alatt áll.</p>
					<p>A második udvari bálra Ossimó Róbert gróf és neje is megérkeztek Rómába.
                  Megnyitották fényes palotájukat a társaságnak, ünnepélyeket adtak, de sokaknak
                  feltünt, hogy Fragóni Fulvió herczeg, ki mindenhova járt, sohasem jelent meg az
                  Ossimó-palotában.</p>
					<p>Hajlandók voltak ezt a herczeg szomorúságával hozni összeköttetésbe.</p>
					<p>Olympia grófnő még mindig igen szép asszony volt, s azok közé tartozott, kiknek
                  múló ifjúságát s talán tünedezni kezdő szépségét szellemi tehetsége kárpótolta.
                  Nemcsak kellemes társalgása, de meglepő ötletei, nagy műveltsége és multjának
                  nimbusza is lekötötték a vele érintkezők figyelmét s mindenki természetesnek
                  találta, hogy a hosszasan Jónán időző Ossimó grófnő Fulvió herczeg szívét
                  elrabolta.</p>
					<p>Sokan figyelemmel kisérték Olympia és Fragóni egymás iránti viseletét, ha azok
                  valamely társaságban összejöttek s nem egynek tünt fel, hogy a fiatal herczeg
                  sohasem közeledett Ossimó grófnéhoz, sőt - a mit szinte észrevettek a patriczius
                  társaságban - Olympia még egyszer sem jelent meg az udvari ünnepélyeken, holott a
                  király egy magánkihallgatáson fogadta őt, s ha visszaemlékeztek a mult időkre, nem
                  birták maguknak ezt megmagyarázni, mert egykor sokat suttogtak Olympia
                  kitüntetéséről az udvarnál, melylyel szemben ez a hideg magatartás most
                  kétszeresen feltünő volt. Ily megjegyzések és beszédek között érkezett el a
                  második udvari bálra kitűzött nap.</p>
					<p>Mindenki kiváncsi volt, megjelenik-e azon Ossimó grófné?</p>
					<p>Ugyanezen évben a farsang szokatlan hosszú volt, s az olasz éghajlat már teljes
                  tavaszt mutatott a természetben. Enyhe, harmatos levegő árasztá el az udvari bál
                  estéjén Róma városát; a tündéri fénynyel megvilágított királyi palota ablakai
                  tárva voltak, bő látványt nyujtva a lent ácsorgóknak, kik egymás után látták a
                  pompás fogatokat a Quirinál elé robogni.</p>
					<p>Fönt a bálteremben, melynek kupoláját egykor Rafael örökíté meg ecsetjével,
                  tündöklött az örök városnak fényes társasága. Pont tíz órakor hangzott föl a jel
                  az udvar megjelenésére, és az élénk csevegés, mely addig a nagy terem minden
                  részét betölté, hirtelen elnémult.</p>
					<p>Megnyiltak a királyi lakosztály szárnyas ajtói s elől a főudvarmester jött
                  hagyományos botjával, utána a király, kit az udvari személyzet követett, fényes
                  egyenruhákban, és mindjárt a kiséret után Marcassi grófné egy csodaszép leánynyal
                  az oldalán.</p>
					<p>E két hölgy nem tartozott közvetlen a kisérethez, de a király belső lakosztályából
                  lépve ki, mindenki tudta, hogy ki az az ifjú hölgy, a még soha nem látott
                  fejedelmi tartású alak: Egéria Itha grófnő, a fejedelem rokona.</p>
					<p>Mély csend fogadta a király megjelenését, ki mindjárt a vendégsor kezdeténél
                  megállt, s majd az egyik, majd a másik jelenlévőt tüntette ki megszólításával,
                  mialatt Marcassi grófné oldalt előre menve, az együtt álló hölgyeknek mutatta be
                  védenczét, Egéria grófnőt.</p>
					<p>Daczára a király jelenlétének, majdnem mindenkinek szeme az ismeretlen fiatal
                  leányra volt szögezve. Különösen a férfiak bámuló tekintete tapadt reá őszinte
                  csodálattal. Beléptekor azonban a csodálkozás halk moraja közé egy különös
                  felkiáltás is vegyült, mely öröm, ijedtség, meglepetés és bámulat vegyüléke volt
                  és Fragóni Fulvió ajkairól hangzott fel.</p>
					<p>Azok a hölgyek, kiknek Egéria grófnő be lett mutatva, pár kérdést intéztek hozzá,
                  melyekre ő korához alig illő komolysággal felelt. Sem zavar, sem elfogultság nem
                  látszott rajta; tartása és modora olyan volt, mintha leereszkednék feleleteivel
                  azokhoz, kik őt megszólítják.</p>
					<p>A király ezalatt folytatta sétáját a hosszú sorban s itt-ott megállva,
                  beszélgetett. Ossimó grófot is megszólítá, míg Olympia grófnő előtt elhaladva,
                  észre sem látszott őt venni.</p>
					<p>A kik a közelben álltak, látták, hogy elhalványodott és ajkait szenvedélyesen
                  harapdálta.</p>
					<p>Ugyanígy tett Marcassi grófné is, ki Ossimó grófnénak nem mutatta be ifjú
                  védenczét.</p>
					<p>Végre megkezdődött a táncz. Ekkor közeledtek az ifjak Egéria grófnőhöz; a
                  főudvarmester mint tánczosát vezette hozzá Fragóni herczeget az első négyesre és
                  bemutatta őt neki. A herczeg némán, de elragadtatva hajtá meg magát Itha
                  előtt.</p>
					<p>Itha végig pillantott rajta, s bár arcza mozdulatlan, komoly volt, szemében egy
                  felvillanó sugár melegebb kifejezést adott vonásainak.</p>
					<p>Az adott jelre a párok kiálltak a terem közepére, a király többektől környezve,
                  félrevonult, s a zene megszólalt.</p>
					<p>Minden szem Fragóni herczegre és Ithára volt szögezve, mindenki őket nézte. Soha
                  szebb párt nem látott a Quirinál s mindenki észrevette, hogy a király pillantása
                  is gyakran és hosszasan fordult feléjök s mindannyiszor enyhe, meleg kifejezés ült
                  arczára.</p>
					<p>De hát ki volt ez a titokzatos leány, a kiről soha senki sem hallott s most egy
                  ismeretlen grófi név, grófi korona czímével mutatják be a római előkelő
                  társaságban a főudvarmester neje védnöksége alatt?</p>
					<p>Az udvari bál egész közönsége ezen a megoldhatatlan kérdésen törte fejét.</p>
					<p>Ossimó grófnét határozottan kegyvesztettnek tartották s nemcsak őt sujtotta le,
                  hanem haragra lobbantotta férjét is, ki nem tudta magának megmagyarázni a király
                  magaviseletét.</p>
					<p>Ha lehetséges lett volna, idejekorán elhagyják a bált, de az ajtók be lévén zárva,
                  az ünnepély vége előtt senki sem távozhatott.</p>
					<p>Fulvió herczeg az első alkalmat felhasználva, az izgatottságtól majdnem remegő
                  hangon szólítá meg tánczosnéját.</p>
					<p>- Emlékezik-e reám, grófnő, emlékezik-e a Hekata-hegységben töltött időre? - kérdé
                  áradozó hévvel.</p>
					<p>Ithaka egy perczig némán tekintett reá, mintha habozna a felelettel.</p>
					<p>- Reám ismert? - kérdé halk, elfojtott hangon.</p>
					<p>- Lehet-e önt feledni?</p>
					<p>- Előbbi kérdésére e feleletben rejlik a válasz, - viszonzá Ithaka oly hangon, oly
                  modorban, hogy Fulvió megnémult a csodálkozástól.</p>
					<p>A külső ugyanaz volt, a mibe őrülten beleszeretett, de a hang, a modor, az
                  ismeretlen volt előtte. Ez az Ithaka-é az, kit alig másfél éve, hogy nem látott,
                  ugyanaz-e valóban, kit tőle Dobsiádó elrabolt s ki ma e fényes gyülekezet
                  legfénylőbb csillaga, valóságos királynője, ki oly modorban beszél vele, a minő
                  díszére válnék a szellem, ész és műveltség bármely kiváltságosának?</p>
					<p>Mindegy! Bárki legyen is... - gondolá még inkább elbűvölve általa. - Itt van
                  mellettem, megtaláltam s boldog vagyok már láthatására is.</p>
					<p>- Tehát nem felejté Jónát, a tengert és a bárkát, a miket szeretett? Gondol-e néha
                  a hegység aranyos csúcsaira, melynek ön tündére volt?</p>
					<p>- Lehetséges volna mindazt nekem elfeledni? - kérdé meghatva, hálás pillantással.
                  Azután erőt vett magán, elkomolyodott s majdnem hidegen mondá: - Rajtunk a sor,
                  herczeg, ne zavarjuk a tánczosokat.</p>
					<p>Átmentek a másik oldalra, felváltva vis-a-vis-jukat. Fulvió mint álomlátó állt a
                  leány mellett.</p>
					<p>- Hogy van Mája? - kérdé halk, elfojtott hangon Ithaka.</p>
					<p>- Még mindig kedvenczét siratja.</p>
					<p>- Ki őt sohasem fogja látni! - mondá mély szomorúsággal a leány, s most teljesen a
                  régi Itha volt. Az erdők búsongó madara, komor, mély zengésű hangjával, elborult
                  szemével.</p>
					<p>Fulvió szeretett volna térdre esni előtte.</p>
					<p>- Oly biztosan, oly minden lehetőséget kizáró határozottsággal mondja ezt? - kérdé
                  leveretve.</p>
					<p>- Sorsom ide köt örökre.</p>
					<p>- Szabad egy kérdést koczkáztatnom?</p>
					<p>- Ha lehetséges, felelek.</p>
					<p>- Ki ön valósággal, miféle rejtély fedi születését?</p>
					<p>Itha vállat vont, szomorú mosoly ült ajkaira.</p>
					<p>- Egész életemben ezt kérdezték tőlem s én sohasem tudtam reá felelni.</p>
					<p>- És ma sem?</p>
					<p>- Ma talán kevésbé, mint bármikor, mert sorsom egy meseszerű talány, minek
                  csodálatos esélyeit csak most tudom megitélni, miután hosszú szellemi alvás után
                  életre, öntudatra ébredék.</p>
					<p>Fulvió mindnagyobb bámulattal nézett reá. Alig hihetett füleinek.</p>
					<p>Mi történt e leánynyal ily rövid idő alatt? Hogyan, mi módon vették el
                  eredetiségét, ki tanította meg ily válogatottan beszélni? Gyönyörű volt a hang,
                  ékesek, szellemdúsak a szavak, tökéletes a modor, de nélkülözte azon varázshatású
                  illatot, mely azelőtt a természet e csodagyermekén elömlött; nem volt rajta többé
                  az erdő friss fuvallata, mely mámorító hatást gyakorolt Fulvióra, ki már megútálta
                  az üvegház zárt levegőjében felnőtt halvány növényeket s lelkesült a természet
                  remek virágáért.</p>
					<p>De Itha szépsége még megvolt. Azt nem vehették el. Kissé halványabb, mint azelőtt,
                  de szeme tündöklött, bronzszínű haja hullámzott, termete telt és deli volt, ajkai
                  kicsattanni látszottak s ragyogó bőrén a halványságon áttört a meleg vér, melyet
                  minden csekély fölindulás hullámzásba hozott.</p>
					<p>- Jó! - mondá gondolkozva a herczeg. - Nem ismétlem többé e kérdést, ha úgy sem
                  nyerhetek arra feleletet, de mondja legalább azt, hol és mikor láthatom viszont,
                  mert e remény nélkül nem is élhetek.</p>
					<p>Itha szomorúan pillantott rajta végig.</p>
					<p>- Nem tudom!</p>
					<p>- Meg akar ölni e két szóval?</p>
					<p>- Forduljon kérdésével Marcassi grófnéhoz, én rab vagyok, mint a kalitkába zárt
                  madár.</p>
					<p>Fulvió mereven reá szögezett tekintettel hallgatá szavait s meglepetve látta, hogy
                  e felelet alatt Ithaka tekintete gyorsan elborult, arcza megváltozott, a békés,
                  enyhe, szelid kifejezést komoly, vésztjósló vonás váltotta fel, fejét magasra
                  emelte s szemei villámokat szórtak.</p>
					<p>Fulvió önkéntelen körültekintett, megtudandó, mi idézhette nála elő e csodálatos
                  változást.</p>
					<p>Ossimó grófné haladt el mellettök s fürkészve, vizsgálódva tekintett reájuk.</p>
					<p>- Olympia grófnő! - suttogá önkéntelenül.</p>
					<p>- Ő! - viszonzá az izgatottságtól reszketve Itha. - Ő vette el tőlem az erdőt, a
                  tengert, szabadságomat és az - életet!</p>
					<p>E perczben vége volt a négyesnek s vége volt az ifjú pár együttlétének is, mert
                  Itha a következő tánczokban más tánczosokat kapott és nem beszélhetett többé
                  Fulvióval.</p>
				</div>
				<div type="chapter">
					<head>HUSZONNEGYEDIK FEJEZET.</head>
					<p>Fragóni herczeg mint az álomlátó tölté a következő napokat. Nem tudta mire
                  határozza magát, csak azzal volt tisztában, hogy Ithakát látnia kell, földeríteni
                  annak titokszerű kilétét és azután...</p>
					<p>A többivel még nem volt tisztában. Nyilt lap volt előtte a jövő, melyre
                  mindenfélét lehetett irni.</p>
					<p>Mindenek előtt Marcassi grófnét akarta felkeresni, ki saját palotájában lakott, a
                  Piazza Monte Cavallón, valószinűnek tartván, hogy Itha nála, vagy legalább
                  közelében van.</p>
					<p>Három nappal az udvari bál után, bejelenteté magát s a grófné elfogadta.</p>
					<p>Marcassi Viktória idős, ősz hajú hölgy volt. Feszes, merev, kiszámított modora
                  éppen nem keltett bizalmat.</p>
					<p>Fragóni herczeget régóta ismeré, anyjának egykor jó barátnője volt és őt, kire még
                  mint gyermekre emlékezett, mindig rokonszenvében részesíté.</p>
					<p>Belépve hozzá, a grófné, nővéréről Peruggia Juliáról tudakozódott. Megemlíté, hogy
                  várta, hogy az új mátkapár már a mult bálban be lesz mutatva a királynak, s
                  kérdezte, mért halasztották el a bemutatást.</p>
					<p>Fulvió megmondta az okot és azt, hogy a jövő bálban jelenik meg nővére Selikával,
                  Cabaldos marquis leendő nejével, de beszéd közben oly szórakozott volt, hogy ez a
                  grófnénak feltünt.</p>
					<p>- Önt bizonynyal fontos ok vezette hozzám, kedves Fulvió, - mondá végre kissé
                  tartózkodóbb modorban a grófné.</p>
					<p>- Igaza van, grófné, egy rám nézve igen fontos ok vezérelt ma ide, bár alig
                  remélhetem, hogy jövetelem czélhoz vezet; de mindegy, elhatároztam
                  megkisérteni...</p>
					<p>- Szóljon, kiváncsivá tesz.</p>
					<p>- Az utolsó udvari bálon egy ifjú hölgy lett bemutatva a társaságnak...</p>
					<p>- Ah! Egéria Itha! - szólt a grófné hidegen, - róla akar tudakozódni? Igaza van,
                  herczeg, fáradsága hasztalan.</p>
					<p>- Csak annyit grófné, - mondá kezeit kérően összetéve Fulvió, - hogyan jutott ő
                  ide?</p>
					<p>- Nem tudom. Nekem közel egy éve, hogy átadatott nevelés, gondozás végett. Azóta
                  felügyeletem alatt áll. Többet nem mondhatok.</p>
					<p>- Kihez kell fordulnom, ha ön elutasít?</p>
					<p>- Mily czélból akarja tudni azt, a mit kérdez?</p>
					<p>- Abból az egyszerű és természetes okból, mert mielőtt idejött, nálam volt Jónán,
                  hol nővérem és Ossimó grófné is időztek akkor és...</p>
					<p>- Ossimó Olympia? - kérdé meglepetve Marcassiné, félbe szakítva Fulviót, ki alig
                  hallgatott reá nagy izgatottságának hevében.</p>
					<p>- És tőlem elrabolták, - folytatá hévvel. - Azóta itt van s akarom tudni, miért,
                  mily czímen? Ki hozta ide, miért van elzárva s mily szándéka van vele a
                  királynak?</p>
					<p>A grófné gúnyos mosolylyal nézett reá s oly hideg tartással ült helyén, mintha
                  percz alatt megfagyott volna.</p>
					<p>- Kedves Fulvió, - mondá lassan, vontatva s minden szavára súlyt fektetve, - ön
                  nagy hevében elfelejti, hol van, kivel beszél és mindenek fölött, a mi a
                  legfontosabb: kit akar kérdőre vonni.</p>
					<p>- Bocsánatot, grófné.</p>
					<p>- Egéria Itha grófnő ma az udvarhoz tartozik. Ő felsége a
                  király pártfogása alatt áll, s hogy ki volt, hol tölté idejövetele előtt idejét,
                  mi van róla határozva a jövőben, mind azt nem tudom, de nem is tartozik reám, s ha
                  ezt tudni akarja, herczeg, úgy csak egyetlen ember van a
                  földön, ki arra felelhet.</p>
					<p>Fulvió kalapját vette.</p>
					<p>- Úgy hozzá fogok fordulni, - mondá határozottan, s hidegen meghajtva magát,
                  elhagyta a termet és pár pillanat mulva a Marcassi-palotát s nagy felindulásában
                  nem tudva mit tenni, lassan gondolkodva ment végig a Piazza Monte Cavallón, hol
                  szemben a palotával a Quirinál impozáns épülete emelkedett, melynek ablakaira
                  önkéntelen felpillantott, a multkori ünnepélyre gondolva és Ithát látva
                  képzeletében.</p>
					<p>Révedező szemekkel haladt végig a téren, egy pillantásra sem méltatva a piacz
                  közepén álló hires obeliszket. Azon törte a fejét, mi módon kérhetne
                  felvilágosítást és kitől azon az egyen kívül, kit a
                  főudvarmester neje értett.</p>
					<p>Különös, csodálatos gyanú szállta meg lelkét a Marcassi-palotában folytatott
                  társalgás után...</p>
					<p>Önkéntelen eszébe jutottak bizonyos régen elhangzott hirek, mik húsz év előtt
                  keringtek a társaságban, sőt az országban, miket ő már csak utólagosan hallott
                  mint nagyon fiatal ember, midőn azok már csak a mult történetéhez tartoztak és
                  senkit sem érdekeltek többé.</p>
					<p>A Piazza Monte Cavallónál a Pincióra jutott, hol föl s alá hullámzott a sétálók
                  serege s a nap utolsó sugarai világíták meg Rómát.</p>
					<p>Fátyolos hölgyek suhantak el mellette, fekete szemekkel, kihivó mosolylyal. Ő nem
                  látott semmit. Egymást érték a czímeres fogatok, végig robogva a korzón, s ő
                  egyikben megismeré Ossimó Olympiát, ki hátra dőlve pompás fogatában, feltünő
                  halvány volt és komor tekintettel bámult maga elé, nem véve észre a kocsija
                  mellett elhaladó ismerősöket.</p>
					<p>Ossimó grófné!</p>
					<p>Éppen vele foglalkozott gondolataiban. Kitől tudhatná meg e nőnek a multját, kiről
                  annyit suttogott a világ, de soha bizonyost nem tudtak róla? Vagy nem merték
                  kimondani, a mit gondoltak? Miért?</p>
					<p>Fontos ok lehetett erre a mende-mondát vadászó társaságban.</p>
					<p>Egy különös eszméje támadt. Nővére, Julia, tudhat valamit, ki majdnem egy idős
                  volt Olympiával. Jó barátnők voltak leánykorukban, ő bizonynyal tud valamit
                  mondani róla. Igen, ez jó gondolat volt... Elhatározta meglátogatni nővérét s a
                  Piazza Pantheon felé fordult, hol a Peruggia-palota emelkedett.</p>
					<p>Otthon találva rokonait, egyenesen nővéréhez ment s vele hosszú beszélgetést
                  folytatott. Náluk maradt ebédre, melyen részt vett Peruggia gróf is, ki éppen
                  Rómában időzött és Cabaldos marquis, mint félig már a családhoz tartozó tag.</p>
					<p>Peruggia gróf mentegette magát sógora előtt, hogy megbizásának és igéretének Itha
                  feltalálását illetőleg még mindig nem birt eleget tenni.</p>
					<p>- Most már ne fáradj tovább, - mondá Fulvió, - én megtaláltam, de örökre el is
                  veszítém.</p>
					<p>A gróf bámulva nézett reá.</p>
					<p>- A czirkusz tagjai közé tartozik? - kérdé feszülten.</p>
					<p>- Az utolsó udvari bálban láttam mint Egéria grófnőt. Marcassi Viktória vezette és
                  mutatta be.</p>
					<p>- Lehetetlen, csalódol!</p>
					<p>- Biztosíthatlak. Beszéltem vele, kérdezősködött Jónáról s az öreg Májáról.</p>
					<p>- De hisz akkor...</p>
					<p>- Csitt! - mondá Julia grófnő, ki férjét képesnek tartá a legmeggondolatlanabb
                  szavak kiejtésére. - Ne beszéljünk e tárgyról.</p>
					<p>- Kivánod, hogy tudakozódjam ez átváltozásról? - kérdé sógorától Peruggia.</p>
					<p>- Egyetlen lépést se tégy, egy szót se ejts ki ez irányban, - szólt majdnem
                  ijedten Fulvió, ki ismerte sógora szelességét és meggondolatlanságát.</p>
					<p>- A mint kivánod. De a jövő udvari bálon ott leszek és látni fogom Ithakát, most
                  Egéria grófnőt, kinek ez álneve és czíme lehet.</p>
					<p>- A királytól függött neki nevet és czímet adni, - mondá Julia grófnő hidegen.</p>
					<p>- Igaz! De hát ki volt ő azelőtt?</p>
					<p>- Erre gondolni, ezen tünődni ma már nem dolgunk. Ily magas
                  pártfogás mellett mindent úgy kell vennünk, a mint van.</p>
					<p>És nem beszéltek többé róla.</p>
					<p>Lassan múltak a napok Fulvióra nézve, ki csak azért ment társaságokba, azért
                  kereste fel a bálokat és ünnepélyeket, hogy találkozhassék Ithakával.</p>
					<p>De hasztalan volt minden fáradsága.</p>
					<p>Ithakát nem találta sehol. Igy mult el tizennégy nap lázas várakozás, remény és
                  csalódás között, míg végre elérkezett az udvari bál napja.</p>
					<p>A bál fényes és majdnem túltömött volt. Az arisztokráczia, irodalom, művészet és
                  katonaság egyaránt képviselve volt. Megjelent Peruggia grófné is leánya és
                  Cabaldos marquis-val, kiket bemutattak a királynak mint új mátkapárt s
                  közcsodálkozásra Ossimó gróf is eljött nejével, kit általánosan kegyvesztettnek
                  tekintettek s ki feltünően komor és halvány volt.</p>
					<p>Marcassi grófné már az udvar megjelenése előtt megérkezett Ithakával, ki ez este
                  halvány rózsaszinű ruhát viselt, bronzszinű haja négyszeres fonatban vette körül
                  fejét, koronát képezve kissé meghalványult arcza fölött, melyen egykedvűség s
                  szomorúság tükröződék.</p>
					<p>Némán állt Marcassi grófné mellett, nem közeledett senkihez, s majdnem megdöbbenve
                  kapta, fel fejét merengéséből, midőn Ossimó gróf megszólítá őt.</p>
					<p>- Emlékezik még rám, grófnő? - kérdé Róbert, ki úgy első ízben, mint most, alig
                  hitt szemeinek, itt látva őt ez átváltozásban.</p>
					<p>- Emlékezem.</p>
					<p>- Hogy tetszik önnek Róma?</p>
					<p>- Keveset láttam belőle.</p>
					<p>- Nem szokott kikocsizni?</p>
					<p>- A templomba, s onnét a Marcassi-palotába, és némelykor ide... - tevé igen halkan
                  előbbi szavaihoz.</p>
					<p>Ossimó meglepetve vizsgálá arczát, mely észbontóan szép volt, s melyről hiányzott
                  bár az erdők friss fuvalatának színe, de csak azért, hogy helyet adjon annak a
                  rózsa-halvány átlátszó pírnak, mi eszményivé tette.</p>
					<p>- Ide a Quirinálba? - kérdé csodálkozva.</p>
					<p>- Ide, - felelt Itha, megvetően pillantva végig a kérdezősködőn, s elfordult.</p>
					<p>A gróf nem tudta levenni róla szemeit.</p>
					<p>Fulvió messziről kisérte tekintetével a társalgás alatti mozdulatok és
                  mindkettőjük arczjátékát. Midőn látta, hogy Ithaka elfordult társától, hozzá
                  sietett s midőn köszönté őt, elragadtatva vette észre Itha arczán a
                  félreismerhetetlen örömet.</p>
					<p>- Egész örökkévalóság, hogy nem láttam, - mondá bensőségteljes hangon Fulvió.</p>
					<p>- Gondolt reám? - kérdé egyszerűen, régi természetességével, de kissé elfogultan,
                  Itha.</p>
					<p>- Élhetünk-e napsugár nélkül, nélkülözhetjük-e a levegőt?... Nekem több az ön
                  láthatása mindkettőnél.</p>
					<p>A leány nem felelt, mélyen hosszan fürkészve nézett reá.</p>
					<p>- Találjon ki valamit, hogy innét elmehessek, - sugá halkan pár percznyi szünet
                  után.</p>
					<p>Fulvió megdöbbent e szavakra.</p>
					<p>- Innét? - kérdé habozva, leverten, - az lehetetlen.</p>
					<p>- Itt meg kell halnom!</p>
					<p>- Miért, boldogtalannak érzi magát?</p>
					<p>- Nem érzem a friss fuvallatot, nem szívhatom a nap melegét. Az erdők madarait
                  kalitkába zárva látom szobámban, s ha a tenger, ah, az oly messze van, hogy még
                  moraját sem hallom soha... Meg fogok halni.</p>
					<p>- Hová szeretne menni?</p>
					<p>Ithaka arczán vágyó, reményteljes öröm villant át.</p>
					<p>- A Hekata hegység bérczei közé.</p>
					<p>Fulvió gondolkozott.</p>
					<p>- Egy mód volna, - mondá habozva.</p>
					<p>- És az?</p>
					<p>- Ha a királylyal beszélnék.</p>
					<p>A leány arcza elhalványult.</p>
					<p>- Igy sohasem távozhatom innét, - mondá leverten.</p>
					<p>Fulvió ijedten nézett reá.</p>
					<p>- Szokta őt látni? - kérdé elfojtott lélekzettel.</p>
					<p>- Olykor...</p>
					<p>A herczeg megrendült. Nem volt bátorsága folytatni e társalgást.</p>
					<p>Némán álltak egymás mellett.</p>
					<p>Ekkor megnyíltak a belső termek szárnyas ajtai, megadatott a jel, s megjelent a
                  király kiséretével.</p>
					<p>Végig ment a vendégek során. Mindenki észrevette, hogy sasszeme átszárnyalta a
                  termet és egy pillanatig Ithán pihent meg, majd Fragóni herczegre pillantott, ki
                  mellette állt. Csak ezután kezdte meg vendégeivel a társalgást, kik minden
                  mozdulatát figyelemmel kisérték. Elhaladt Ossimó grófné előtt, s arczán komor,
                  megrovó kifejezés ült. Pár percz mulva Ossimó grófhoz közeledett, ki mélyen hajtva
                  meg magát előtte, várt a megszólításra.</p>
					<p>- Nemsokára tavasz lesz, - mondá a király hangosabban a szokottnál, - meddig
                  szándékozik még Ossimó gróf Rómában tartózkodni?</p>
					<p>Ossimó elhalványodott.</p>
					<p>- Néhány nap mulva el... uta... zom, - dadogá.</p>
					<p>- Természetesen a grófnéval együtt.</p>
					<p>- Igen felség, ő... is... velem... jön.</p>
					<p>- Jó utat, - mondá a király s tovább ment.</p>
					<p>Elfojtott suttogás követte lépteit.</p>
					<p>Minden fej Olympia grófné felé fordult, mindenki gúnyos mosolylyal tekintett a
                  letünt csillag felé, s ő nem hallva bár a király szavait, az arczokból eltalálta
                  azok értelmét.</p>
					<p>Semmivé volt téve.</p>
					<p>A király végig haladt az egész hosszú soron, azután Fragóni herczeghez lépett és
                  kitüntető nyájassággal beszélt vele, mialatt szeme több izben Ithaka szép arczán
                  pihent, ki lesütött fővel állt előtte.</p>
					<p>- Mily eredménye volt a mult őszön a vadászatnak, Jónán? - kérdé Fulviótól.</p>
					<p>- A legjobb felség. Hosszú és szép őszünk volt a hegyek között.</p>
					<p>- Sok év óta nem láttam ama szép vidéket, a jövő őszszel fölkeresem a Hekata
                  hegység nemes vadjait.</p>
					<p>- Nagy ünnep lesz ez az idő vidékünkre, - felelt Fulvió, magát mélyen meghajtva, s
                  a király tovább ment másokat tüntetve ki szavaival.</p>
					<p>A következő napon Fragóni herczeg levelet kapott a főudvarmester nejétől.</p>
					<p>«Beszélnem kell önnel, kedves Fulvió, keresse föl mielőbb, öreg barátnőjét,</p>
					<p>Marcassi Viktóriát.»</p>
					<p>Fulviót majdnem kellemetlenül érinté ez a levél.</p>
					<p>Nem tudott egy különös gondolattól, csodálatos gyanútól szabadulni, mely szívébe
                  vette magát az utolsó udvari bál óta és ez a gyanú kétségbe ejté...</p>
					<p>A levél vétele után befogatott s a korzóra ment kocsikázni.</p>
					<p>Elmerülve ült fogatában, midőn egy pillanatra fölvetvén szemeit, Ossimó Olympia
                  fogata robogott el mellette; csodálkozva látta, hogy az még Rómában van, a királyi
                  kegyvesztés után.</p>
					<p>«Mire vár, mit akar?» kérdé magában Fulvió, de a másik perczben egy más kérdés
                  merült föl lelkében. Miért bántak így e még ma is szép
                  asszonynyal a Quirinálban, még férjét sem kimélve, ki egyike volt Olaszország
                  leggazdagabb, legbecsültebb főurainak?</p>
					<p>Erre lehetetlen volt megfelelni, ezt csak maga Olympia mondhatná meg, deríthetné
                  föl ezt a titkot.</p>
					<p>- A Marcassi-palotába! - kiáltá a kocsisnak nagy izgatottságban, s ez ki is volt
                  fejezve halvány arczán, égő szemeiben, midőn a grófnéhoz belépett.</p>
					<p>- Köszönöm, hogy ily gyorsan eljött, - mondá a belépőnek Marcassiné, egészen más
                  mozdulattal nyujtva neki kezét, mint midőn utóljára elváltak.</p>
					<p>- Levelét parancsnak vettem.</p>
					<p>- Csak kérelem volt.</p>
					<p>Fulvió némán hajtá meg magát.</p>
					<p>- Kértem arra, hogy hozzám jöjjön, - folytatá a grófné, szemeit az átelleni,
                  napsugaraktól tündöklő ablakra függesztve; - de az, a mit önnek mondani akarok
                     magas, sőt a legmagasabb óhajtás.
                  Hallgassa meg és feleljen reá.</p>
					<p>A herczeg majdnem tiltakozó mozdulatot tett, de erőt vett magán, mereven ült
                  helyén.</p>
					<p>- Ön a multkor ugyan ezen a helyen Ithakáról beszélt velem, - folytatá önkéntelen
                  halkabban, mint beszéde kezdetén a grófné, s kissé megzavarodva vendége merev
                  tartása és némasága fölött, mi megfoghatatlan volt neki.</p>
					<p>- Kérdést intézett hozzám minap, - kezdé Marcassi grófnő, - melyre én nem
                  felelhettem, sőt ma is csak egy kérdéssel válaszolhatok és ez: akarja-e nőül venni
                  Ithakát?</p>
					<p>Fulvió a meglepetéstől fölugrott.</p>
					<p>Mily boldog lett volna csak pár nap előtt is e kérdésre felelhetni.
                  Ma nem tudott arra válaszolni. Ajkai zárva voltak.</p>
					<p>Marcassiné meglepetve szemlélte.</p>
					<p>- Nos? - kérdé türelmetlenűl, megrovó hangon.</p>
					<p>- A nem várt kérdés annyira meglepő... - dadogá a herczeg, - hogy...</p>
					<p>- Nem tud, vagy nem akar arra e perczben felelni, - vágott szavába Marcassi
                  grófné. - Jó. Negyvennyolcz óráig gondolkozzék, azután hozza el a választ, mely
                  csak egyféleképen hangozhatik.</p>
					<p>- Szabad egy kérdést koczkáztatnom, mielőtt elhagyom a termet? - kérdé Fulvió
                  kalapját véve.</p>
					<p>- Kérdezzen, a felelet tőlem függ.</p>
					<p>- Miféle összeköttetésben áll Ithaka a királylyal.</p>
					<p>Marcassiné felállt, fejével némán intett búcsút s a herczeg gyors léptekkel hagyta
                  el a szobát.</p>
				</div>
				<div type="chapter">
					<head>HUSZONÖTÖDIK FEJEZET.</head>
					<p>A következő nap alkonya már Jónán, a hegységben találta Fulviót. Sietve hagyta el
                  Rómát, mintha veszély környezné ott. Nem bizott saját erejében.</p>
					<p>Legjobbnak tartotta távozni és Ithakát sohasem látni többé.</p>
					<p>De ezt könnyebb volt föltenni magában, mint kivinni. Leirhatatlanul szenvedett.
                  Még rokonának sem szólt elutazásáról, csupán egy levelet hagyott hátra nővérének,
                  egy másikat Marcassi grófnénak küldött, melyben kimentetni kéri gyors elutazását.
                  Feleletül előtte való napi kérdésére pedig azt hozza fel, hogy ő fogadalmat tett,
                  miként sohasem nősül, s ezt a fogadalmat meg is tartja.</p>
					<p>Levert kedélylyel, fájó szívvel érkezett Jónára. Behúnyta szemeit, midőn a
                  hegyszoros torkolatához ért, hol Leticzia kunyhója állt, s az egész hosszú
                  sziklaúton nem tekintett sehova; mégis mindenütt Ithakát látta, fehér gyapot
                  öltözetében, leomló bronzszínű hajával, szoborszerű lábaival.</p>
					<p>Az udvari bálban talált hölgyet szintén Ithakának hívták - eszébe sem jutott. Azt
                  megvetette. Más kedvesének tartá, kit vele akartak elvetetni. Vele! Olaszország
                  egyik legelőkelőbb főnemesével. Ehhez nem adta oda magát.</p>
					<p>Igy érkezett az ősi kastélyba, hol kétségbeejtő némaság fogadta.</p>
					<p>Az első napot úgy tölté, mint ki egy nehéz hosszú öntudatlan betegségből jön
                  magához. Azon törte a fejét, nem volna-e legjobb agyon lőni magát?</p>
					<p>Ezt azonban gyávaságnak tartá. Nem tette, de nem volt bátorsága arra gondolni, mit
                  fog tenni a legközelebb jövőben.</p>
					<p>Nagy útra határozta magát. Afrikába készült menni, évekig távol maradni; azt
                  remélte, hogy messze távol Jónától elfelejti Ithát és csalódásait.</p>
					<p>A következő napon idegen érkezett a kastélyba. Fulvió ablakából látta a meredek
                  úton felkúszó kocsit. Bár ismerős alak volt az idegen, ki a kocsi belsejét
                  elfoglalta, nem emlékezett annak kilétére.</p>
					<p>Nemsokára signor Dobsiádót jelenték be nála.</p>
					<p>A herczeg meglepetve fordult a belépő felé, kit mielőbb bevezetni parancsolt.</p>
					<p>A sima képű, ravasz szemű olasz mély hajlongásokkal közeledett a herczeg felé.</p>
					<p>- Mi hozá Jónára, signor Dobsiádó? - kérdé hideg kimértséggel a herczeg.</p>
					<p>- Igen fontos ügy, kegyelmes úr, - felette fontos.</p>
					<p>- Beszéljen gyorsan. Miféle ügy?</p>
					<p>- Kegyelmes úr most Rómából jött Jónára? - kérdé Dobsiádó, vizsgálódó szemeit
                  Fulvióra szegezve.</p>
					<p>- Tegnapelőtt alkonyatkor érkeztem.</p>
					<p>- Az udvari bálokban is részt vett?</p>
					<p>- Kétségkívül.</p>
					<p>- Látta Egéria Itha grófnőt?</p>
					<p>- Beszéltem vele, - viszonzá szívének lázas dobogását elfojtani igyekezve
                  Fulvió.</p>
					<p>- Elmondta ő herczegségednek, hogy jutott Rómába, a Quirinálba, a
                  király közelébe?</p>
					<p>- Az már oly régen volt, hogy nem is beszéltünk róla.</p>
					<p>- Igaz. Régen volt, de mindig érdekes és csodálatos marad. Elmondjam
                  herczegségednek?</p>
					<p>- Honnét tudná ön azt, signor Dobsiádó?</p>
					<p>- Én vittem Ithakát Rómába.</p>
					<p>- Ön? Ugyan ne beszéljen ilyen badarságokat.</p>
					<p>- De hát hogy jutott volna ő innét oda?</p>
					<p>- Ossimó grófné segítségével.</p>
					<p>- Igaz, ő hozta le a tengerpartra Ithát, hol bárkába ültettük, melyen ő nem
                  gyanítva semmit, vidáman evezett, csak akkor riadt meg, midőn minden ismerős
                  helytől távol a partra szálltunk, kocsira ültünk s a vasúti állomáshoz
                  hajtatánk.</p>
					<p>- Ki adott önnek erre engedélyt? - kiáltott dühvel Fulvió, ki nem tartóztathatta
                  tovább szenvedélyes haragját.</p>
					<p>- Ossimó grófné.</p>
					<p>- Mi köze volt neki a leányhoz?</p>
					<p>- Azt nem tudom. Nem kérdeztem és ő nem mondta. Tény az, hogy ő nekem azzal a
                  megbizással adta át Ithát, hogy én őt feleségűl vegyem.</p>
					<p>Fulvió az olaszhoz ugrott s megragadta torkát.</p>
					<p>- És ön, mit tett ön? - kiáltá dühvel.</p>
					<p>- Sem feleségűl nem vettem, sem soha egy hajszálát sem érintém, hanem elvittem a
                  királyhoz, ki akkor Monte di Capón időzött udvarával, - viszonzá az
                  fuldokolva.</p>
					<p>A herczeg elereszté martalékát.</p>
					<p>- Mily czélból vitte őt a királyhoz? - kérdé komor, mogorva hangon.</p>
					<p>- Nem rossz czélból. Erre esküszöm!</p>
					<p>- Tovább, beszéljen, esküjének nem hiszek.</p>
					<p>- Ez sértés, herczeg, én becsületes ember vagyok.</p>
					<p>- Tovább, tovább...</p>
					<p>- Mindjárt a vasúti állomásnál egy idős nőt rendeltem Ithakához, ki egy külön
                  szakaszban utazott vele. Őszintén megvallom, Párisba akartam őt vinni a Hippodrom
                  számára.</p>
					<p>- Nyomorult!</p>
					<p>- Mi rossz van ebben? Egy elhagyatott, árva, majdnem kóborló leányt nagy összegek
                  árán kiképeztetni s művésznővé tenni?</p>
					<p>- Ellopni, elrabolni... férfihoz, becsületes emberhez illő tett volt ez? Pfuj,
                  Dobsiádó, így csak rabló cselekedhetik!</p>
					<p>- De kinek a tulajdona volt Ithaka? Ossimó grófné rendelkezett fölötte s ő nekem
                  adta.</p>
					<p>Fulvió majdnem tajtékzott dühében ez okoskodásra.</p>
					<p>- Szerencsésen Párisba értünk. Én az egész úton alig láttam Ithakát, s nem hittem
                  a mellette levő, olasz nőnek, midőn a fogadóba megszállva, Ithakáról kezdett
                  beszélni, még pedig hihetetlen dolgokat.</p>
					<p>- Miféle dolgokat?</p>
					<p>- Azt állítá, hogy a leány gyönyörű szoborszerű karján egy királyi korona van
                  tätovirozva s alatta ez a szó Ithaka, úgyszintén év, hó és nap mind csodálatos
                  épen s olvashatóan s valószinüleg oly régóta, mióta Itha a világra jöhetett.</p>
					<p>Fulvió bámulva hallgatá a beszélőt.</p>
					<p>- Ez nem igaz, - mondá végre határozottan és csengetett.</p>
					<p>A komornyik lépett be a csengetésre.</p>
					<p>- Küldje ide Máját, - mondá neki izgatottan Fulvió. - De gyorsan, egy perczet se
                  mulaszszon.</p>
					<p>Dobsiádó csodálkozva nézett reá.</p>
					<p>- Ki az a Mája? - kérdé rosszat sejtve.</p>
					<p>- Öreg dajka, ki Ithaka mellett volt, midőn az Jónán időzött, sőt a vadászházba is
                  vele ment. Ha igaz, a mit beszél Dobsiádó, úgy Májának is kell arról tudni.</p>
					<p>Pár pillanat mulva az öreg Mája futott a terembe.</p>
					<p>- Hol van Itha, az én kedvenczem? - kérdé berohanva. - Hol van, hol van! - kiáltá
                  könyes szemekkel.</p>
					<p>- Csendesülj, Mája, - mondá Fulvió, vállára téve kezét. - Itha nincs itt, de róla
                  akarok veled beszélni. Szedd össze emlékező tehetségedet.</p>
					<p>- Kérdezzen, herczegem, - mondá, igyekezve erőt venni nagy felindultságán az öreg
                  nő.</p>
					<p>- Láttad valamikor Itha karjait? - kérdé a herczeg.</p>
					<p>- Gyakran, ruha nélkül, fedetlenül. Olyanok, mint az alabástrom, vagy a...</p>
					<p>- Jól van, Mája, nem azt akarom tudni, - folytatá Fulvió, kinek vér szállt halvány
                  arczába a társalgás alatt. - Ez az úr azt állítja, hogy Ithakának egyik karja
                  tätovirozva volt, úgy, mint némelyik pórleánynak a savoyai vidéken is szokott
                  lenni, karján vagy nyakán. Vettél-e te ilyfélét észre rajta?</p>
					<p>Mája élénken kapta föl fejét.</p>
					<p>- Hogyne, herczegem! Ennek az úrnak igaza van. Csak azt nem tudom, honnan láthatta
                  ő, mert Itha szemérmes, mint a mimóza virág. Igaz, igaz! Jobb karján korona, név,
                  évszám van bevésve. Gyönyörű egyformaságban, nem úgy, mint a savoyai leányoknak,
                  hanem művészi kézzel, s oly piczi számok és betük, hogy az én öreg szemem csak a
                  koronát vehette ki rajta.</p>
					<p>- Nem mondtam? - kiáltá diadalmas hangon Dobsiádó.</p>
					<p>Fulvió nem hallgatott reá s folytatta kérdéseit Májánál.</p>
					<p>- Beszéltél Ithakával e dologról?</p>
					<p>- Kérdeztem: fájt e neki, midőn azt bevésték karjára, de ő nem emlékezett reá.
                  Nagyon kicsiny lehetett még akkor.</p>
					<p>- Jól van, Mája, elmehetsz, - mondá türelmetlenül a herczeg.</p>
					<p>- Fogom még látni az én aranyos madaramat? - kérdé Mája könybe lábadt
                  szemekkel.</p>
					<p>- Azt nem tudom. Menj, menj, Mája, hagyj ez úrral magunkra.</p>
					<p>Az öreg nő szomorúan hagyta el a termet.</p>
					<p>- Nos, herczeg úr, mit mond most ahhoz, a mit mondtam. Igaz, vagy koholmány volt-e
                  állításom?</p>
					<p>- Megfoghatatlan!</p>
					<p>- Most megengedi, hogy tovább beszéljek?</p>
					<p>- Folytassa, signor Dobsiádó.</p>
					<p>- E különös tényből következtetéseket vontam le. A királyi korona szeget ütött
                  fejembe; Ithakával nem mentem a Hippodrom műszaki vezetőjéhez, hanem ismét útra
                  kelve, Nápolyba vittem, melynek közelében - mint már szerencsém volt mondani -
                  időzött Monte di Capón a király.</p>
					<p>Fulvió arcza majd halvány, majd piros lett ez elbeszélés alatt.</p>
					<p>- Mi tartóztatta önt, hogy mindezeket tudva, nőül ne vegye Ithakát? - kérdé
                  társától.</p>
					<p>- Borzadok a nősüléstől... Aztán az igazat megvallva, én jó családból származom. A
                  Dobsiádók Piemontba valók, mind vagyonos, tisztességes emberek, s végre is ez az
                  Ithaka ki volt akkor... Egy csatangoló, tudatlan pór leány, kiről azt sem tudta az
                  ember, hogy...</p>
					<p>A következő szavakat elnyelte s csak taglejtésekkel fejezte ki kételyeit és
                  föltevéseit, mi Fulviót fellázítá.</p>
					<p>- Ön nem akart messalliancet kötni? - mondá gúnyosan.</p>
					<p>- Herczegséged mondja... Valóban így volt.</p>
					<p>Fulvió szánakozva nézett rajta végig, azután elfordult.</p>
					<p>- Végre is, mily czél hozta önt hozzám? - kérdé türelmetlenül.</p>
					<p>- Mindjárt elmondom, herczeg, csak még egy kis rövidke türelmet kérek.</p>
					<p>Fulvió kezével intett, hogy folytassa.</p>
					<p>- Nápolyban elszállásoltam Ithakát kisérőjével együtt az «Arany kereszt» fogadóba
                  a tengerparton, én meg az nap kirándultam a király tartózkodási helyére, hol
                  névjegyemre felirva ezt a szót: Ithaka, kihallgatásért
                  esedeztem. Hosszú ide s tova való kérdezősködés után meg is kaptam azt, s végre a
                  király előtt álltam, csak most rémülve meg attól, a mit mondani akartam. -
                  Összeszedtem bátorságomat, s előadtam mindazt, a mit Ithakáról tudtam, a karjaira
                  vésett királyi koronát, a különös körülményeket, melyekben az Sansovinóba jutott,
                  hogyan került hozzám, hogyan adta el őt évek előtt az öreg Leticzia Orlandónak
                  stb. A király mindezt a legnagyobb figyelemmel végig hallgatta s végre azt
                  kérdezte tőlem, miként jutott Ithaka birtokomba. Én tétovázás nélkül megneveztem
                  Ossimó Olympia grófnét s e név kiejtésekor láttam először változást a király
                  nyugodt arczán. Fel volt az háborodva, indulva, s lábával, talán öntudatlanul, de
                  haragosan dobbantott. Azután elbocsátott. Visszamentem Nápolyba, hol másnap
                  tudósítást kaptam, hogy Ithakát kisérjem Monte di Capóra, a mit meg is tettem s a
                  hol Ithaka maradt, én pedig egy szép összeg pénzzel végleg elbocsáttatám.</p>
					<p>- És Ithaka mindezt szó nélkül türte, meg sem kisérté ellenszegülni?</p>
					<p>- Eleinte tombolt. Alig birtuk beültetni a vasúti kocsiba. Nagy embercsődületet
                  vonzott oda a viaskodás, mert azt folytatni kellett vele. De én őrültnek mondtam
                  őt, magamat bátyjának adva ki, s végre elutaztunk. Azontúl egykedvű, néma, levert
                  volt és soha sem próbált ellenszegülni.</p>
					<p>- Alávalóság, - mondá dühvel Fulvió.</p>
					<p>- Miért? Ithaka sohasem jutott volna oda, a hol most van. Ez csak így s általam
                  történhetett.</p>
					<p>- Mit akar itt, miért jött Jónára? - mondja el gyorsan, azután távozzék!</p>
					<p>- Azért esedezem, kegyelmes úr, hogy szóljon mellettem néhány szót Ossimó
                  grófnénak, ki haragudni látszik reám, hogy Ithakát nőül nem vettem, s nem válaszol
                  leveleimre, melyben irántam való kötelezettségére emlékeztetem. Sem pedig maga elé
                  nem bocsát.</p>
					<p>- Pénzben alkudtak meg? - kérdé undorral a herczeg.</p>
					<p>- Ő nagy hozományt igért leendő nőmnek.</p>
					<p>- De ön nem vette nőül Ithakát.</p>
					<p>- A mit a grófné kivánt, megtettem, eltávolítám innét, s azt hiszem, reá nézve ez
                  volt a fő dolog.</p>
					<p>- Mit kiván tőle?</p>
					<p>- Hogy az igért hozománynak legalább egy részét, felét, adja meg, különben...</p>
					<p>- Mit fog tenni?</p>
					<p>- Nyilvánosságra hozom az egész dolgot. Beszélek és iratok róla... Ez majd reá
                  kényszeríti arra, hogy adja, a mit kérek tőle, - még pedig jogosan.</p>
					<p>- Tudja, signor Dobsiádó, mi fog akkor történni?</p>
					<p>Az olasz kérdőleg nézett a herczegre.</p>
					<p>- Egy szép napon meg fogja önt két férfi látogatni. Fölkérik, hogy kövesse őket.
                  Udvariasan beültetik egy kocsiba és elviszik olyan helyre, honnét többé sohasem
                  kerül napvilágra.</p>
					<p>Dobsiádó elhalványodott.</p>
					<p>- De ez a legnagyobb önkény és igazságtalanság lenne.</p>
					<p>- Meglehet, de azt nem kérdik öntől. Azért vigyázzon! Ne tegyen semmit e dologban
                  és mindenekfölött hallgasson. Mert saját élete biztonsága forog koczkán.</p>
					<p>- Majd gondolkozom még rajta, - mondá habozva Dobsiádó.</p>
					<p>- Most pedig, miután elvégeztük együtt dolgunkat, - mondá a herczeg - s nincs több
                  mondani valónk, arra kérem, vezettesse magát a kastély alsó éttermébe, adasson
                  magának reggelit és azután hagyja el Jónát örökre. Sohase jusson eszébe ide
                  visszatérni. Kerüljön engem, Ossimó grófnét, az udvar közellétét; szóval mindazt,
                  a mi e gyalázatos tettre emlékeztetne, mert... Ez az egyedüli lehetőség, mely
                  megmentheti önt attól, hogy mint mondtam, örökre elveszítse a napvilágot.</p>
					<p>Dobsiádó gyorsan meghajtá magát és rohant ki. Alig pár percz mulva tova robogó
                  kocsi zaja verte föl a kastély udvarának csöndjét. Dobsiádó még reggelit sem kért
                  magának, alig várta, hogy kívül legyen a bástyákon. Fulvió pedig egy közeli székbe
                  omlott. Arczára tapasztá kezeit és azon gondolkozott, mi a valóság e sötét
                  titokban. Miért van Ithaka az udvarnál s miért akarják őt neki feleségűl adni?</p>
					<p>Egyetlen lény volt, ki mind erre felelhetne neki: Ossimó Olympia!</p>
					<p>De ez nem akar válaszolni. Ő pedig jobban gyűlöli őt, mint hogy képes volna
                  könyörögni neki a való, az igazság földerítéséért.</p>
					<p>Inkább szenved, boldogtalan lesz, talán főbe lövi magát, mint ennek az asszonynak
                  a kegyeihez folyamodjék.</p>
					<p>Ezzel az elhatározással látta letünni a Hekata hegység bérczei mögött a napot.</p>
				</div>
				<div type="chapter">
					<head>HUSZONHATODIK FEJEZET.</head>
					<p>Igy tölté Jónán létének első két napját és ehhez hasonlóan a többieket... Levert
                  volt, egykedvű minden iránt, nem érdekelte semmi. Egyedül emlékeinek élt.
                  Meglátogatta a tengerpart mindazon helyeit, hol Ithakával együtt volt, beleveté
                  magát a bárkába, melyet számára készített. Nézte a letűnő napot, melynek utolsó
                  sugarai a tengerben haltak el, s nem egyszer történt, hogy szemeit nedvesnek érzé
                  ez emlékekre, szíve dobogását elhalni vélte, ha a kietlen jövőre gondolt.</p>
					<p>Sohasem jutott eszébe a mesterséges világításnál látott Itha. Reá nézve csak az
                  erdei virág volt, a természet remeke, a napfény és harmatban nevekedett borostyán,
                  a hegység tündére, kit elveszített s ki nélkül puszta, kietlen, sivár volt reá
                  nézve e gyönyörű vidék.</p>
					<p>Igy teltek el a téli hónapok, melyek e vidéken csak névről ismeretesek, hol
                  tulajdonképen örök tavasz van s hol a kikelet rögtön forró nyárba megy át. - A
                  napok oly hosszúk lettek, hogy sohasem volt éjszaka s az est alkonyát kétes
                  világítással váltá fel a reggel. Fa és fű telve volt éneklő madárral, a sziklák
                  gerléi fölszálltak a levegőbe s a fecskék átutaztukban eláraszták a vidéket.</p>
					<p>Egy reggelen sürgős levelet hoztak Fragóni Fulvió herczegnek Rómából, a király
                  privát kabinetjéből. - Marcassi főudvarmester volt aláirva.</p>
					<p>Hivatalos bevezetés után kérdés intéztetett hozzá, hogy nem tud-e Egéria Itha
                  grófnő hollétéről, mert ez csodálatos módon tünt el nyolcz nap előtt a
                  Marcassi-palotából s azóta nem sikerült őt feltalálni.</p>
					<p>- Meghalt! - kiáltott fel szívből szakadó hangon Fulvió. - Meghalt, s én öltem
                  meg, ki boldoggá tehettem volna.</p>
					<p>Leborult a szék karjára, melyen ült és keserves könyek áztatták arczát. - De
                  rögtön felelni kellett, mert a válaszra vártak. Összeszedve minden erejét,
                  tudatta, hogy nem hallott Egéria Itháról semmit, de a következő napon ő maga is
                  keresésére indul.</p>
					<p>E választ lepecsételve, útnak indíttatá vissza Rómába Marcassi küldöttjét.</p>
					<p>E nap hátralevő részét majdnem önkivületben tölté. Elhatározta, hogy másnap
                  nyakába veszi a világot és felkutatja Ithakát, ha mindjárt a föld nyelte is el,
                  vagy a felhők szárnyain repült el egy más világrészbe.</p>
					<p>Mi czélból? Azt maga sem tudta. Mert hisz az övé lehetett volna, csak egy szavába
                  kerül akkor, midőn Rómából megfutott Marcassi grófnő ajánlata elől. Most... Most
                  úgy érzé, nem élhet Ithaka nélkül. Talán mert azt hitte, most már igazán örökre
                  elveszíté.</p>
					<p>Gyönyörű meleg alkony volt s majdnem öntudatlanul, ösztönszerűleg vánszorgott le a
                  tengerpartra és egy a habok közé benyúló sziklához támaszkodva, szemlélte a
                  mozgásában soha nem szűnő tengert.</p>
					<p>A kékes-ezüstös fényű, dagadó hullámokra szegzett tekintettel ült és
                  gondolkodott.</p>
					<p>Lassan leszállt az est, apródonkint besötétedett, a csillagok egymás után
                  bukkantak elő és gyúltak fel a láthatáron. Fulvió mély tünődésbe merülve, nem
                  hallotta a közeledő csolnak lubiczkolását, csak akkor riadt föl, midőn az majdnem
                  egészen mellette volt.</p>
					<p>Meglepetve tekintett felé. A csolnak elég nagy volt arra, hogy két-három ember
                  elférjen rajta, de csak egyetlen lény ült annak közepében, két kezében evezőt
                  tartva s hatalmas és mégis nyugodt s rendszeres csapásokkal szelve kétfelől a
                  vizet, mely oly csendes volt ez est alkonyán, mint egy nagy tó sima, mozdulatlan
                  tükre.</p>
					<p>Fulvió megismerte a csónakban ülőt, hangosan felsikoltott, felugrott és futott a
                  közeledő elébe...</p>
					<p>Ithaka volt.</p>
					<p>Teljes szépségében, teljes erejében. Úgy ült a zöld fű és galyakkal megrakott
                  járműben, mint egy vizi nympha. Hosszú, bronzszínű haja leomolva vállaira, arcza
                  égett az evezés fáradtságától, szeme tündöklött az örömtől, midőn Fulviót
                  megpillantá.</p>
					<p>- Végre itt vagyok! - kiáltá már messziről búskomor, fuvolaszerű hangján s
                  eleresztve az egyik evezőt, a másikkal a parthoz kanyarodott csónakjával.</p>
					<p>- Végre, végre!... - kiáltá még egyszer s odadobta Fulviónak a lánczot, melyet az
                  megragadott és a parthoz erősített. Itha kiugrott a csónakból s pillanat alatt
                  szemközt állott azzal, kiről hetek, hónapok óta álmodott, csak az ő emlékével
                  foglalkozván.</p>
					<p>A herczeg még mindig nem hitt szemeinek.</p>
					<p>- Hogy jöttél ide? - kérdé felé tárva elragadtatásában karjait és újra tegezve őt,
                  mintha a Rómában történtek nem is léteztek volna. - Hogy jutottál ide, ki mutatta
                  meg az útat, hogy merted otthagyni Rómát?</p>
					<p>Ithaka mosolyogva, ragyogva, sugárzó arczczal állt előtte, mint egy viruló
                  rózsatő. Tartása büszke, öntudatos volt, mint mindig: szemeiben bátorság,
                  elhatározás tükröződött, mintha azt akarta volna mondani:</p>
					<p>- Hozzád akartam jönni és ime itt vagyok!</p>
					<p>Pár pillanatig egymás szemébe nézett tekintetök.</p>
					<p>- Megszöktem, - mondá aztán a leány, s arcza percz alatt halott sápadt lett a
                  viszontagságokra gondolva, miket kiállt. - Sokszor múlt le azóta a nap és
                  ugyanannyiszor jött fel, mióta elhagytam Rómát, de soha egy pillanatra sem bántam
                  meg, a mit tettem. Itt fogok élni, vagy itt halok meg.</p>
					<p>- Elfognak és visszavisznek, - mondá reszketve Fulvió.</p>
					<p>- El fogsz rejteni, mint a hogy elrejtettek eddig mindenütt. Meg fogsz védeni, ha
                  kell, s megölni, ha el akarnak hurczolni tőled.</p>
					<p>- Ithaka!</p>
					<p>- Megteszed? - kérdé remegés nélküli hangon Itha, míg szeme kérdően esdekelve
                  nyugodott rajta. - Vagy félsz a nagyok hatalmától?</p>
					<p>- Nem. Istenemre mondom, nem leszek kisebb és gyávább, mint te voltál. De el kell
                  rejtőznöd, senki se tudja, hogy itt vagy. El kell veszíteniök nyomodat.</p>
					<p>- Fönt a sziklák tetején fogok élni, - folytatá örvendő arczczal Itha. - Hol más
                  nem jár, mint a napsugár és a bérczek őze, madara és...</p>
					<p>- Folytasd... - kéré őt Fulvió esdekelve.</p>
					<p>- Te! - kiáltá elragadtatva Itha. - Te, kiért elhagytam mindent, ki nélkül nem
                  akartam élni s ezt meg akartam mondani neked, azután meghalni...</p>
					<p>A herczeget megremegtette ez a vallomás, ezek a mély érzéssel kiejtett szavak, de
                  nem ragadták el annyira, mintha Itha ezt Rómában léte előtt mondta volna.</p>
					<p>Megragadta kezét és mélyen tekintett szemébe.</p>
					<p>Volt közöttük egy fekete árny, mely Ithaka fejéről elűzé a fénykarikát, s ez
                  Fulviót visszatartá, hogy szívére ölelje őt.</p>
					<p>- Jer! - mondá a herczeg s megfogta kezét. - El kell vezetnem innét, még pedig
                  olyan helyre, a hol lehetetlen megtalálniok. Mert keresni fognak, keresnek már
                  elmeneteled óta mindig. Ma kaptam reggel a tudósítást, hogy eltüntél, kérdést
                  intéztek hozzám, hogy nem jöttél-e ide.</p>
					<p>Ithaka megdöbbenve hallá e nem várt tudósítást.</p>
					<p>- Itt kerestek? - kérdé elfojtott hangon.</p>
					<p>- Jónán. De már eltávoztak. Holnap én is keresésedre akartam indulni.</p>
					<p>- Te? - kérdé csodálkozva Itha. - Hát nem sejtetted, hogy ide jövök?</p>
					<p>- Miből gyaníthattam volna ezt?</p>
					<p>A leány meglepetve, megdöbbenve szemlélte, mialatt arczát, nyakát égő láng önté
                  el.</p>
					<p>- Nem tudtad, hogy szeretlek? - kérdé oly hangon, oly gyöngéden, a mint csak az az
                  ártatlanság beszélhet, mely megelőzi a legnagyobb szenvedélyt.</p>
					<p>- Honnét tudhattam volna?</p>
					<p>- Igaz. Nem tudtam beszélni, - mondá elszomorodva Itha. - Csak éreztem és azt
                  hittem, te kitaláltad.</p>
					<p>- Menjünk, - mondá Fulvió a sziklaút felé vezetve őt. Nem válaszolt neki, mert
                  attól félt, hogy lábaihoz fog borulni. - El kell rejtőzködnöd, még pedig a
                  várkastély lakatlan részén, - mondá előbbi szavaira felelet helyett. - Siessünk,
                  Jóna messze van s a bástyákon este őrök állnak, alkonyat előtt kell ott
                  lennünk.</p>
					<p>Itha kirántá kezéből kezét.</p>
					<p>- Nem megyek, - mondá szeliden, de határozottan.</p>
					<p>- Miért nem?</p>
					<p>- A sziklákra megyek, vagy a tengeren maradok, nem félek senkitől. Nálam van ez, -
                  mondá kését elővonva ruhája ránczából. - Nem félek meghalni.</p>
					<p>- Megnehezteltél reám?</p>
					<p>- Nem parancsolhatsz szívednek?</p>
					<p>- Mit kellene parancsolnom neki?</p>
					<p>- Semmit, - mondá Itha s visszafordult az útról és a tenger felé sietett.</p>
					<p>Fulvió utána futott.</p>
					<p>- Megállj! - kiáltott utána esdekelve. - Beszéld el, miért hagytad el Rómát, miért
                  nem mondtad ott, hogy szeretsz, miért mondod ma, a nélkül, hogy kérdeztelek?</p>
					<p>Itha megállt, csodálkozva függeszté reá szemeit, nem érté, a mit Fulvió kivánt
                  tőle. A féltékenységet és a tettetést nem ismeré.</p>
					<p>- Mondtam, hogy ide akartam jönni.</p>
					<p>- Miért most és miért nem régen tetted ezt?</p>
					<p>- Nem volt alkalmam, hogy megszökhessem.</p>
					<p>- Igaz ez?</p>
					<p>Itha összerázkódott e kérdést hallva.</p>
					<p>- Nem hiszed, a mit mondok? - kérdé szenvedélyes kitöréssel.</p>
					<p>Fulvió lesütött fővel állt mellette.</p>
					<p>- Isten veled, - mondá szomorúan Itha, azután megindult s még egyszer susogta: -
                  Isten veled!</p>
					<p>- Fulvió megragadta karját.</p>
					<p>- Ki vagy te? - kérdé tőle remény és kétség között vergődve.</p>
					<p>Itha felrántá fekete ruhájának bő ujját s karján a jegyre mutatott.</p>
					<p>- Nézd ezt és találd ki, miért voltam Rómában?</p>
					<p>Fulvió lábaihoz borult.</p>
					<p>- Szeretlek... - mondá remegő hangon ajkaihoz értetve ruháját. - És hiszem, a mit
                  mondasz.</p>
					<p>Itha lehajolt hozzá és hajára tette kezét.</p>
					<p>Ezalatt a nap végleg beburkolódzott a tenger felett úszó sötét felhőkbe és
                  egyszerre sötét lett.</p>
					<p>- Elkésünk, - mondá felugorva Fulvió. - Ha nem sietünk, meg fognak látni.</p>
					<p>- Maradjunk itt a parton az éjjel, alig három óra hosszat tart a sötétség s
                  harmatban érkezik meg a reggel.</p>
					<p>- Nem, nem, - mondá Fulvió és magával vonva őt, sietve mentek fel a hegyi úton,
                  mely még sötétebb volt a nyilt partnál, hol a láthatárt megvilágítá a végtelen
                  sikság titokzatos fénye.</p>
					<p>Gyorsan haladtak egymás mellett. - Talán mindkettőjüket ugyanaz az eszme
                  foglalkoztatta, de nem beszéltek róla.</p>
					<p>Mi lesz most? Mi fog történni? Mit rejt magában reájuk nézve a jövő?</p>
					<p>Teljes sötétség vette őket körül, itt-ott az égen keresztül czikázott egy villám.
                  Nem jelentett zivatart, csak az erős légnyomás okozta, de Fulvió mind a mellett
                  aggódva tekintett a magasba.</p>
					<p>Gyorsan sietve előre, végre a bástyákon voltak. A kapu még tárva, seholsem
                  lehetett az őröket látni.</p>
					<p>- Hála Istennek - suttogá a herczeg. - Gyorsan lépjünk be. A kastély hátulsó felén
                  megyünk be, mert a vestibulben lehetetlen volna nem találkoznunk valakivel.</p>
					<p>A park lombos útjain haladva megkerülték a kastélyt s egyik melléklépcsőn mentek
                  fel. Fulvió a hosszú sötétes folyosón végig vezetve társnőjét, Mája szobája előtt
                  állt meg s a kilincsre téve kezét, halkan mondá:</p>
					<p>- Májától nincs mit félnünk. Ő inkább meghal, mint hogy eláruljon.</p>
					<p>Itha szó nélkül intett fejével.</p>
					<p>Beléptek.</p>
					<p>Az öreg olasz nő homályos lámpavilágnál üldögélt, olvasót tartva kezében, de
                  felriadt midőn a herczeget belépni látta, s utána a magas női alakot, mely
                  ismeretlennek látszott előtte.</p>
					<p>- Mája! - mondá örvendő hangon Itha.</p>
					<p>- Aranyos madaram! - kiáltott az öreg, azonnal megismerve hangját, s felé futott,
                  de a herczeg csendre inté.</p>
					<p>- Ithaka titokban van itt. Senkinek sem szabad tudni jöveteléről. Életünk forog
                  koczkán, az enyém és az övé, ha ittléte kitudódik. Vigyázz, Mája, hogy öreg fejed
                  és nyelved ezt a veszélyes titkot megőrizze.</p>
					<p>- Esküszöm a szűz anyára.</p>
					<p>- Jól van! Tudom, hogy nem árulsz el. Most itt hagyom neked kedvenczedet. Ha
                  minden csendes lesz a kastélyban, eljövök.</p>
					<p>Ithaka egy mély és bensőségteljes tekintettel vett búcsút tőle, midőn elhagyta a
                  szobát.</p>
					<p>Végig menve a hosszú folyosón saját lakosztályába lépett be, s Jerdánt ott találva
                  lerendelé a pakolást.</p>
					<p>- Hagyja abba, - mondá a csodálkozó komornyiknak, ki urát sohasem tapasztalta
                  szeszélyesnek eddig. - Nem utazom. Időváltozás lesz, a tengerparton a Bórát
                  éreztem emelkedni, s a mult őszön megsérült lábam fáj. Nem megyek útra ily
                  fájdalommal.</p>
					<p>Azután tovább ment. Ebédhez ült, de majdnem minden ételt érintetlenül hagyott,
                  alig várta, hogy vége legyen az estének. Tizenegy órakor már minden gyertya el
                  volt oltva. Jerdánnak tudtára adta, hogy nincs reá szüksége, szobájába megy és
                  olvasni fog, s majd levetkőzik maga. Ő mehet aludni.</p>
					<p>Mind e rendeletek kiadásánál a legnagyobb erőre volt szüksége, hogy belső
                  izgatottságát el ne árulja. Úgy volt, mint az ittas, ki annyira még öntudatnál
                  van, hogy titkolni akarja állapotát, de minden perczben attól kell félnie, hogy
                  észreveszik azt rajta. Nyugodt csendes modorban beszélt öreg komornyikjával, s
                  midőn azt távozni látta és léptei elhangzottak a folyosó távoli visszhangjában,
                  már nem volt ereje tovább időzni. Elfujta hálószobájában a gyertyákat, kiosont az
                  ajtón és saját házában, mint tolvaj lopódzott a sötét folyosón Mája szobája
                  ajtajához, s ott a legcsendesebb módon lépte át a küszöböt. A legvonzóbb látvány
                  fogadta, midőn oda belépett.</p>
					<p>Ithaka megváltoztatta iszaptól, víztől, sártól összemocskolt ruháját s Mája ráadta
                  volt régi fehér gyapot öltözékének egyikét, miben ő oly költőien szép volt. Hosszú
                  haja lebontva, végig dülve feküdt a pamlagon, karját a vánkosra s fejét kezére
                  támasztva, hallgatta Máját ki lábainál ült és regélt neki azon hosszú másfél év
                  eseményeiről, napjairól, mialatt óráról-órára várta őt, s mialatt soha egy perczig
                  sem tudta feledni.</p>
					<p>Ithaka mosolyogva hallgatá.</p>
					<p>Szemei az átelleni ajtóra voltak szögezve, melyen Fulviónak kellett jönni, s mely
                  végre megnyilt és ő belépett.</p>
					<p>Az öreg nő elhagyta helyét, hogy átadja azt urának, s a mellékszobába vonult.</p>
					<p>Fulvió megállt pár lépésnyire Ithától, hogy jól megnézhesse. Sem a tengerparton,
                  sem útjok alatt nem volt arra elég ideje.</p>
					<p>Meg volt lepetve a változáson, mely rajta végbe ment, mióta utólszor látta.</p>
					<p>Mély pillantású szemei a nap égő sugarait foglalták magukban. Ajkain öntudatos
                  mosoly ült. Homlokán az ész és fejlettség jele tündöklött s termete erőteljes
                  deliségében a görög mondákban szereplő fiatal istennőkre emlékeztetett.</p>
					<p>Fulvió meg volt bűvölve így látva őt, elszédülve omlott le a pamlag mellé és kezét
                  kezébe vette.</p>
					<p>- Beszélj! - mondá neki gyengéden, szenvedélylyel, forró lázban reszketve. Beszélj
                  soká, mindig, örökre, hogy én... hogy én hallgathassalak.</p>
					<p>Itha mosolyogva nézett reá.</p>
					<p>- Elmondom, a mit tudni akarsz, - kezdé halkan, komoly hangján, mely a műveltség
                  és tanulmány által édes zengzetűvé vált. - Éltemet és sorsomat az udvarnál s azt,
                  a miért Rómát elhagytam.</p>
					<p>Fulvió arczára felhő szállt. Még mindig nem volt megnyugtatva, de Ithaka látása
                  elszédíté, lecsillapítá kételyeit. Most, hogy arról kezdett beszélni, újabb,
                  kellemetlenebb érzés szállt lelkébe, mint valaha.</p>
					<p>- Dobsiádó vitt az udvarhoz, kinek Ossimó grófné adott át, - kezdé pillanatig
                  felvillanó szemekkel.</p>
					<p>Azután elhallgatott. Kezét ökölbe szorítá, mintha valakit le akarna ütni.</p>
					<p>Ez a valaki Olympia grófnő volt.</p>
					<p>- Nem tudom, mit beszélt Dobsiádó a királylyal, de annak következtében Monte di
                  Capóra vittek, onnét vissza Nápolyba, azután Rómába, hol Marcassi grófné
                  palotájában laktam s hol jól bántak velem. Tanultam mindenfélét, nyelveket, zenét
                  és tudományt s kivéve, hogy elvették tőlem szabadságomat, Jónát és téged: eléggé
                  boldog voltam.</p>
					<p>Nemsokára egy nagy pecsétes pergamenre irt levelet adtak át s azontúl mindenki
                  grófnőnek hítt és Egéria Ithakának kellett magamat neveznem.</p>
					<p>- A királytól nyerte, gyermekem, ezt a kedvezményt, - mondá Marcassi grófné, - ha
                  Rómába jön, meg kell neki köszönni.</p>
					<p>Pár hét mulva a Quirinálba mentem s a királyhoz vezettek, ki nagyon kegyes volt
                  irántam. Hosszasan beszélgetett velem, kikérdezett múltam eseményei felől, azután
                  elbocsátott és visszavezettek a Marcassi-kastélyba.</p>
					<p>- Nem szorította meg kezedet, vagy nem csókolta meg homlokod? - kérdé Fulvió.</p>
					<p>- Nem. Midőn először vezettek hozzá Monte di Capón, - folytatta pirulva Itha, -
                  fel kellett húznom ruhám ujját karomon s a király rápillantott az ott lévő jelekre
                  és komoly pillantással, szeretettel simítá meg hajamat.</p>
					<p>- Gyakran láttad őt? - kérdé lázas érdekkel Fulvió.</p>
					<p>- Nagyon ritkán, - viszonzá Itha csodálkozva pillantva reá. - De tudtam, hogy
                  tudakozódik rólam, s hogy az ő kegye az, a miért oly jól bántak mindenütt
                  velem.</p>
					<p>- Ki beszélt veled ez összeköttetésről?</p>
					<p>- Maga a grófnő is és a hozzám járó mesterek, mesternők, kiktől tanultam. Azt
                  mondák, közeli rokona vagyok a királynak.</p>
					<p>- És te boldog voltál sorsod e változásán.</p>
					<p>- Eleinte megnyugodtam abban, azután megszállt a vágy elvesztett szabadságom
                  visszaszerzése után. Tudtam, hogy nem távozhatom s ez bússá, levertté, beteggé
                  tett, csak akkor kezdtem újra élni, midőn veled az udvari bálban összejöttem.
                  Szívem azt kiáltá: Itt van a szabadság!</p>
					<p>- Szegény Itha. Örültél látásomnak s mégis hideg, tartózkodó voltál irántam.</p>
					<p>- Vigyáznom kellett. Minden tettemre, szavamra, mozdulatomra ügyeltek.</p>
					<p>- Sohasem mentél ki Róma utczáira?</p>
					<p>- Zárt kocsiban, nagyon ritkán. A misét mindig a palota kápolnájában
                  hallgattuk.</p>
					<p>- Szomorú életed volt? - kérdé kezét ajkaihoz szorítva Fulvió.</p>
					<p>- Ha csak szomorú lett volna! De szökésem előtt már kiállhatatlan volt.</p>
					<p>Egy napon Marcassi grófnő azt mondta, a király kivánja, hogy férjhez menjek s
                  kiválasztotta számomra a férjet.</p>
					<p>- Valóban?! - kiáltá meglepetve Fulvió. - Ki volt az... megmondták nevét?</p>
					<p>- A grófné szalónjában találkoztam vele, de egyetlen szót sem szóltam hozzá.</p>
					<p>- Hogy hívják?</p>
					<p>- Hallottam nevét, de elfelejtém. Elhatároztam, hogy meghalok, de neje nem
                  leszek.</p>
					<p>- Most már tudod, mi a halál?</p>
					<p>- Megsemmisülés, - mondá komoran Itha. - Nem létezni, eltemettetni mint Leticzia
                  és porrá lenni mint a tenger fövénye.</p>
					<p>- És lelkünk... mi lesz lelkünkből a halál után?</p>
					<p>- Feltámadunk, kik jók voltunk, mint a vallás mondja. A bűnösök lelke elég a
                  gyehennában.</p>
					<p>- Ki tanított minderre?</p>
					<p>- Páter Lorenzo, a ki gyóntatott.</p>
					<p>A herczeg elragadtatva hallgatá. Alig hitt szemeinek, füleinek, e változást látva
                  Ithán.</p>
					<p>- Pár nap mulva ismét találkoznom kellett, ekkor már vőlegényemmel. Megdermedve
                  mentem vissza szobámba s elhatároztam, hogy megszököm.</p>
					<p>- Ezt rosszúl tetted. Mindkettőnket elveszítél e tetteddel.</p>
					<p>- Te nem vagy oka annak, a mi történt, - mondá karjaival átfonva az ifjú nyakát
                  Itha.</p>
					<p>- Miért ne tenném ügyedet a magamévá? Szeretlek és együtt halunk.</p>
					<p>- Nem, nem, te élni fogsz, én pedig örömmel halok meg, mert hallottam ajkaidról,
                  hogy szeretsz.</p>
					<p>- Folytasd, - kéré Fulvió.</p>
				</div>
				<div type="chapter">
					<head>HUSZONHETEDIK FEJEZET.</head>
					<p>Szobámba érve e találkozás után, szökési tervemmel foglalkoztam.</p>
					<p>Ablakaim a kertre nyíltak. Az emelet alacsony volt. A falak vastag indájú zöld
                  borostyánnal befutva, valóságos lajtorját képeztek, és én, ki fákon és sziklákon
                  növekedtem, tudtam, hogy lekúszni ez indákon nekem könnyű játék. Elhatároztam,
                  hogy ezen az úton távozom.</p>
					<p>Bevártam, mig a palotában minden csendes lett. A grófné szinházba, onnét
                  társaságba ment. A cselédség szintén eltávozott vagy lefeküdt, s én sötétre
                  csinálva szobámat, kimásztam az ablakon és biztos kézzel ragadva meg a borostyán
                  indáit, fokról-fokra alább és alább ereszkedém, míg végre lábaim a kert puha
                  pázsitján nyugodtak.</p>
					<p>Semmi sem volt nálam, mint késem és néhány arany.</p>
					<p>- Vakmerő bátorság!</p>
					<p>- Mitől féltem volna?</p>
					<p>- A büntetéstől, ha megtalálnak és visszavisznek.</p>
					<p>- Nem is gondoltam arra! Nem szoktam félni semmitől, bár...</p>
					<p>Elakadt és szomorúan függeszté szemét a herczegre.</p>
					<p>- Miért akadsz el? - kérdé Fulvió, - miről gondolkozol?</p>
					<p>- Az az idő, mely alatt nélkülöztem a friss levegőt, a tenger szelét és a
                  szabadságot, - mondá leverten, - nagyon rosszul hatott reám; majdnem félénkké
                  tett; elvette önbizalmamat; gondolatban támaszt, védőt kerestem, mit sohasem
                  tettem az előtt és ez a támasz - te voltál!</p>
					<p>Fulvió gyönyörrel viszonzá kérdő pillantását.</p>
					<p>- És nem csalódtál! Reám számitanod mindig lehet. Én nem hagylak el, de egyben
                  biztos akarok lenni!</p>
					<p>- Biztos, miben?</p>
					<p>- Hogy szeretsz engem, s hogy e kezet soha nem szorítá meg senki, ez ajkat soha
                  nem érinté még férfi-ajk.</p>
					<p>Itha arczát ujólag bibor pir önté el.</p>
					<p>- Mit értesz ez alatt? - hebegé zavarral, csodálkozással.</p>
					<p>- Neked adom éltemet, de úgy akarlak birni, a mint a természet alkotott, - mondá
                  szenvedélylyel, - úgy, a hogy Isten kezéből kikerültél, tisztán, ártatlanul
                  egészen!</p>
					<p>Itha meglepetve húzódott vissza tőle, ösztönszerűleg veszélyt gyanított.</p>
					<p>- Nem értem, mit beszélsz, - mondá lehangoltan. - Csak annyit sejtek, hogy
                  kételkedel bennem.</p>
					<p>- Mióta érezed, hogy szeretsz? - kerdé a herczeg.</p>
					<p>- Mióta itt valék először, s Leticzia háza miatt könyörögtem.</p>
					<p>- Soha sem mutattad.</p>
					<p>- Sohasem kérdezted és én alig tudtam beszélni.</p>
					<p>- Igaz... folytasd elbeszélésedet, hogy jutottál Rómából idáig?</p>
					<p>Itha hátra simítá haját, mely arczába hullott, s folytatá.</p>
					<p>- A sötét kertben voltam. Gyorsan mentem a kapu felé. Tájékozni mindig jól tudtam
                  magam, mint mindenki, ki a szabad ég alatt nevekedik; ösztönszerűleg a
                  legközelebbi irányt választám, s néhány percz alatt a kapunál voltam.</p>
					<p>Az még szerencsére nyitva volt, de ha nem lett volna is, a vaskerítésen átmásztam
                  volna.</p>
					<p>A Piazza del Monte Cavallón voltam, szemben a Quirinállal, hol őrök sétáltak föl
                  és alá, de nem törődve velök, átosontam a téren s befordultam a legközelebbi
                  útczába, melyen majdnem végig futottam, hogy mielőbb távol lehessek onnét, hol
                  reggel keresni fognak.</p>
					<p>A Laterán templomhoz jutottam, hol késő esti mise volt s beléptem oda és
                  imádkoztam.</p>
					<p>Lassanként eltávozott a közönség és senki sem maradt, mint a templomszolga, ki
                  oltogatni kezdé a gyertyákat és távozni készült.</p>
					<p>Hozzá léptem és megszólítám.</p>
					<p>- Faluról jöttem Rómába, - mondám. - A Tiber mentében lakom. Elkéstem és nincsenek
                  Rómában ismerőseim. Nem adnál az éjszakára szállást?</p>
					<p>Végig nézett rajtam. Talán jó hatást tett reá kérő hangom, mert késznek
                  nyilatkozott óhajtásom teljesítésére, s midőn elvégzé dolgát, családjához
                  vezetett, mely fiatal asszonyból s egy kis gyermekből állt.</p>
					<p>Az asszony betegen feküdt s én egész éjjel ringatám a gyereket, hajnalban egy
                  aranyat tettem a vánkosára, s megcsókoltam, mielőtt távozám.</p>
					<p>A templomszolga megmondá az irányt, melyben haladnom kell, ha a Tiber mentén ki
                  akarok jutni Rómából s én útnak indultam és délre elérkeztem a legközelebbi
                  helységbe, hol ismét jó emberek hajlékában pihentem meg, kik eleinte gyanúval
                  fogadtak, de meggyógyítva egyetlen beteg tehenöket, gyorsan kegyeikbe
                  jutottam.</p>
					<p>- Nem is tudtam, Itha, hogy te orvosi tudománynyal is birsz, - mondá mosolyogva
                  Fulvió.</p>
					<p>- Ismerem a füveket és azok hatását; nem egy elalélt nyulat, zergét vagy kecskét
                  gyógyítottam meg, midőn még köztük volt lakásom, s ezt nem felejtém el.</p>
					<p>- Folytasd, folytasd, - mondá a herczeg. - Élvezet hallgatni beszédedet.</p>
					<p>- Az egész napot e jó embereknél töltém. Öreg földművesek voltak. Szegények, de
                  hálából adtak reám csinos paraszt ruhát, minőt Róma környékén hordanak a pór
                  leányok. A férfi egyetlen lovát befogva, kocsin vitt a szőlőhegyeken és erdőn
                  keresztül a legközelebbi helységig, hol pásztor embereknél, rokonainál szállásolt
                  el, s hol ismét egy egész napot tölték.</p>
					<p>Fulvió lélekzetét visszafojtva hallgatta.</p>
					<p>Itha hátraveté magát fekvő helyzetében, a szoba kupolájára függeszté szemeit s
                  útjának emlékeit, részleteit kutatta. Mindent híven, a legcsekélyebb apróságig
                  kivánt előadni.</p>
					<p>- Innét másnap gyalog indultam el és nagyon sokáig mentem, este érkeztem a
                  tengerpartra, hol egy város kikötőjébe jutottam. Itt a hajók között elbújva
                  vártam, míg egy üres csónakot megpillantok, melyen a sík tengerre jutok. Ez volt
                  reám nézve a szabadság.</p>
					<p>Kissé fölemelkedett e szavak alatt s arcza még ma is sugárzott az akkor érzett
                  reményre. Mint egy fiatal istennő, úgy tünt föl Fulvió előtt bátorságában,
                  reménységében. Arcza e perczben visszanyerte ragyogó színét, szeme felvillámlott,
                  mint a sasé, mely keresztülszeli a levegőt.</p>
					<p>- Lassú evező csapásokat hallék s délről egy öreg halászt láttam közeledni.
                  Bárkája hallal volt megrakva és a jármű orrában halvány mécs pislogott.</p>
					<p>Szemügyre vettem. Nagyon jó, becsületes képe volt. Kibújtam a nagy hajók közül s
                  hozzá léptem.</p>
					<p>- Tudod-e, bátya, merre fekszik a Hekata-hegység? - kérdém tőle.</p>
					<p>- Onnét jövök, Sansovinóban voltam.</p>
					<p>Erre a névre rezgésbe jött szívem, minden rossz és jó a multból emlékembe
                  tolult.</p>
					<p>- Nem vinnél el engem oda? - kérdém tőle.</p>
					<p>- Mikor? - kérdé ő, vizsgálódva függesztve reám szemeit.</p>
					<p>- Most, mindjárt e perczben indulhatunk.</p>
					<p>- Honnét jösz és kihez akarsz ott menni?</p>
					<p>- Juliánóhoz, a ki nagybátyám, s a ki az öreg Leticzia házát vette meg a hegy
                  torkolatánál.</p>
					<p>- Juliánóhoz? - kérdé vizsgálódva. - Igaz ő a Hekata aljában lakik. Tehát hozzá
                  mégy, s nem vagy az, a kinek gondoltalak?</p>
					<p>- Kinek gondoltál?</p>
					<p>- Olvasd ezt, - mondá ő egy nagy ív papirost szétbontva, melyen vörös betükkel a
                  következők voltak irva:</p>
					<p>«A római hatóság részéről mindenkinek tudtára adatik, hogy folyó hó 12-én este tíz
                  órakor a Marcassi palotából csudálatos és megfoghatatlan módon tűnt el Egéria
                  Ithaka grófnő, s azóta semmi nyoma sem mutatkozik. Felszólíttatik mindenki, a ki
                  föntnevezettnek hollétéről vagy tartózkodási helyéről tud valamit, azt haladék
                  nélkül tudassa a hatósággal, hol gazdag jutalomban fog részesülni.»</p>
					<p>Alább a személyleirás következett.</p>
					<p>Fulvió összecsapta kezeit.</p>
					<p>- És az öreg halász nem ismert reád? - kérdé lélekzetet is alig véve a feszültség
                  és felindulástól.</p>
					<p>- Ez a nagy haj lehetett volna árulóm, - mondá búskomoly mosolylyal Itha, - de
                  fekete csipkekendő fedte s az öreg ember nem képzelte Egéria grófnőt
                  paraszt-öltözékben.</p>
					<p>- És te nem rezzentél össze e kiáltvány olvasásakor?</p>
					<p>- Nem! Összeszedtem minden bátorságomat s felkaczagtam.</p>
					<p>- Azt hitted, én vagyok az eltünt grófnő? - kérdém tőle.</p>
					<p>- Nagyon szép vagy... - mondá ő, reám bámulva s én ekkor kezdtem
                  nyugtalankodni.</p>
					<p>- Nos, megyünk a bárkán? - kérdém félre fordítva fejemet.</p>
					<p>- Ma nem, holnap reggel, ha tetszik és ha tudsz fizetni, mert ingyen nem
                  megyek.</p>
					<p>- Mit kivánsz?</p>
					<p>Megmondta az összeget, mire már nem emlékezem s én megigértem neki.</p>
					<p>- De itt kell hálnod, - mondá a halász. - Maradj a bárkán, hogy pitymallatkor
                  indulhassunk. Én bemegyek a városba élelmiszerért, te pedig vigyázz a bárkára. E
                  halakat magammal viszem s eladom.</p>
					<p>- Mindent megigértem és beugrottam a bárkába. Boldog voltam. Az volt egyedüli
                  vágyam, hogy ne kelljen a városba mennem vagy a parton maradnom, hol a kiáltvány
                  minden árboczon ki lehetett ragasztva, s rettegnem kellett, hogy rám ismernek.</p>
					<p>Midőn a hajós távozott, térdemre hajtott karral s kezembe nyugtatott fejjel ültem
                  a bárkában és gondolkoztam. Véghetetlen vágy szállt meg mielőbb a Hekata
                  hegységben lennem és különösen itt. Félelem szállt meg. Ha elfognának és vissza
                  vinnének innen - gondolám - meghalok, mert elhatároztam, hogy megölöm magamat,
                  mintsem a Marcassi-palotába visszatérjek, és ez a félelem vitt reá, hogy feloldjam
                  a bárka lánczát, eltaszítsam azt a parttól s összeszedve régi erőmet, az evezéshez
                  lássak és kiiramodjak a sík tengerre.</p>
					<p>Fulvió ijedten nézett reá.</p>
					<p>- Egyedül, irány, tájékozás és ismeret nélkül indultál útnak? - kiáltá
                  bámulva.</p>
					<p>- Az irányt tudtam, mert láttam a halászt megérkezni, azután a jó sorsra biztam
                  magamat és mentem egyenesen előre.</p>
					<p>Fulvió megcsóválta fejét.</p>
					<p>- Ez este volt s én egész éjjel utaztam a holdvilág fénye mellett. Ezüstös sávok
                  úsztak kétfelől mellettem, csendes szél emelkedett utánam, mi gyorsítá a menetelt
                  és könnyíté az evezést, de hajnalban már halálosan kimerültem.</p>
					<p>- Szegény Itha, szegény gyermekem.</p>
					<p>- Oh, ne szánakozzál rajtam, - mondá megragadva Fulvió kezét a leány. - Oly boldog
                  voltam. Körülöttem víz, fölöttem a csillagos ég, távolban a Hekata-hegység kékes
                  bérczei, előttem a reménység, távol és közel a szabadság.</p>
					<p>- De hisz nem a bárkán, hanem egy parányi lélekvesztőn érkeztél ide.</p>
					<p>- Hallgass tovább... Még nem jött föl a nap, midőn éreztem, hogy a part felé kell
                  tartanom és valahol megpihennem, mert erőm elhagyni készült.</p>
					<p>Kikötöttem. A Hekatát már ködös körrajzokban láttam. Szívem előre vitt volna, de
                  karjaim nem birták tovább vinni testemet. Oh, mily kín volt ez! Először sírtam
                  életemben keservesen.</p>
					<p>Fulvió felemelte hozzá karjait és magához akarta ölelni, de Itha szeliden eltolta
                  magától s csak arczát hajtá az ifjú tenyerébe, ki összerázkódott forró
                  lehelletétől.</p>
					<p>- A parton, - folytatá halkan, mintha tétovázna a további szavakkal, - egy
                  hajós-gyereket pillanték meg, ki ama kis csónakban himbálódzott.</p>
					<p>- Cseréld el lélekvesztődet bárkámmal, - mondám a fekete szemű, boglyas hajú
                  fiúnak.</p>
					<p>Az hajlandó volt az előnyös cserére. Egymás mellé ültünk a hajnal sugaraitól
                  megaranyozott kavicson. A fiú megosztá velem reggelijét, én pedig egy aranyat
                  nyomtam kezébe, melynek láttára fölsikoltott örömében.</p>
					<p>Délig kipihentem magamat. Beppó - így hívták kis barátomat - feldíszíté a kis
                  csónakot, füvet, kagylót és vizi babot hintett le s én beszálltam. Isten hozzádot
                  mondva neki, útnak indultam, ő kendőt lobogtatott utánam s én a tenger
                  védszentjének nevével ajkamon, megindultam a távolban kékellő bérczek irányában és
                  szerencsésen megérkeztem...</p>
					<p>- Isten vezérlett, - mondá elragadtatva Fulvió. - De mi lesz most? Mindenütt
                  nyomot hagytál magad után. A lélekvesztőt mielőbb meg kell semmisíteni, korán
                  hajnalban lemegyek és a viz alá szorítom.</p>
					<p>Ekkor Mája lépett a szobába ezüst tálczával, melyen bor, hideg hús és sütemény
                  volt. Ithakának hozta, de a herczeg ijedten kiáltott fel:</p>
					<p>- Mit tettél Mája, tudattad, hogy a kastélyban idegen van...</p>
					<p>- Azt mondtam, hogy a születésnapomat ünneplem ma este s a szakács ezt a kis
                  vacsorát küldte számomra.</p>
					<p>- Okosan tetted, Mája, köszönöm - mondá örvendő arczczal Itha. - Valóban éhes
                  vagyok, ma egész nap csak azt a pár falatot ettem, mit a halászfiú, Beppó, adott,
                  sült halat és fekete száraz kenyeret.</p>
					<p>Mája egy kis asztalt húzott a chaise-longue közelébe, melyen Itha feküdt, reá
                  helyezte a tálczát, azután ismét magukban hagyta őket.</p>
					<p>Itha előbb egy pohárka bort ivott s utána valamit evett.</p>
					<p>- Mennyi fáradságot, mennyi nélkülözést okozott neked az idejövetel, - mondá
                  gyengéden Fulvió s gondolatban utána tette: Én ettől mind megmenthettelek
                  volna.</p>
					<p>- Nekem a nélkülözés és fáradság nem új nem is szokatlan. Boldog vagyok, hogy itt
                  lehetek.</p>
					<p>- Utközben és Rómában léted alatt sokan láttak, - folytatá a herczeg. - Nem voltál
                  kellemetlenségeknek kitéve?</p>
					<p>- Miféle kellemetlenségeknek?</p>
					<p>Fulvió zavarba jött. Oly őszinte, ártatlan és csodálkozó volt e kérdés, hogy
                  elhalt ajkán minden oly szó, mi magyarázatot adhatott volna. - Nem, nem, - gondolá
                  bűnbánóan. - Ithához még a gyanú sem férhet s őrjöngő voltam, midőn eldobtam
                  magamtól a boldogságot és ezerszeres büntetését érzem most kételyeimnek.</p>
					<p>A leány csodálkozva szemlélte, meg nem foghatta mért nem felel kérdésére. Mind a
                  mellett elhatározta teljesen meggyőződni.</p>
					<p>- Soha sem akart senki megölelni vagy megcsókolni? - kérdé, gyorsan ejtvén ki a
                  szavakat, hogy mielőbb túl essék rajtok.</p>
					<p>Itha leejté kését, villáját tányérjára, s fejét büszkén hátra vetve mondá: - Engem
                  megölelni, megcsókolni... Minek?... Nincs nekem sem rokonom, sem atyám és anyám, a
                  kik ezt tehetnék.</p>
					<p>- Igaz, - mondá Fulvió, közelebb huzódva hozzá s megragadta karját. - Édes Ithám,
                  kit szeretsz s ki szeretlek! Nekem sem engeded, hogy keblemre szorítsalak?</p>
					<p>A leány fajdalmasan nézett reá.</p>
					<p>- Nem, - mondá gondolkodva. - Neked sem! Szeretlek, de te sem vagy nekem
                  semmim.</p>
					<p>- Te pedig nekem mindenem vagy e földön, - szólt elragadtatva Fulvió.</p>
					<p>Itha ölébe eresztett karokkal ült helyén. Hasonlított azokhoz a művészi
                  szobrokhoz, melyekben a régi klasszikus görög nők maradtak megörökítve. Egész
                  alakján végig omló haja vöröses barna fátyolba látszott őt betakarni, s csak egy
                  kissé kellett volna mélyebben lehajolnia, hogy Fulviónak eszébe juttassa Márthát a
                  feszület lábainál.</p>
					<p>- És mégis el fogunk válni, - mondá halkan, vontatva, gondolkodva Itha. -
                  Ellenségeim nem fognak nyugodni, míg el nem szakítanak innét.</p>
					<p>- Ellenségeid? kik azok?</p>
					<p>- Ossimó grófné!</p>
					<p>- Olympia! honnét tudod ezt?</p>
					<p>Itha szeme felvillámlott e névre.</p>
					<p>- Gyűlöltem, midőn még nem tudtam e gyűlöletet szavakba önteni, gyűlölöm most,
                  midőn elmondhatom, hogy ő volt az, a ki engem állattá aljasított.</p>
					<p>Fulvió megnémult a bámulattól.</p>
					<p>- Olympia?... Hát emlékezel reá a multból? - kérdé egyidei hallgatás után.</p>
					<p>- Mióta élek, mióta emlékezem.</p>
					<p>- Miért nem mondtad ezt nekem azelőtt?</p>
					<p>- Mondtam, hogy nem akarok vele egy födél alatt lakni. Pedig jobb lett volna itt
                  maradnom, mint a vadászházba mennem, a honnét elcsalt, hogy Dobsiádónak adjon.</p>
					<p>- Beszélj nekem a multról, Itha, - könyörgött a herczeg, ki világrajöttének első
                  perczétől kezdve szerette volna őt ismerni.</p>
					<p>- Emlékszem, de mindenre csak homályosan; egy virágos szigetre, nagy erdőségre,
                  hegyekre és a tengerre, hol gyermekségemet töltém. Azután elvittek egy nagy pompás
                  kastélyba, hol nagy kertben szaladgáltam. Lóra ültettek. Jól bántak velem. Jobb
                  czipőt és ruhát adtak, mint azelőtt. Hajamat megfésülték, de beszélni nem
                  tanítottak meg, alkalmasint hogy el ne tudjam mondani, ki vagyok.</p>
					<p>- Szegény Itha! Verd ki fejedből a multat, szenvedéseidet és azt, hogy valaki
                  elvihetne innét. Az én házamban, az én védelmem alatt vagy s nincs erő és hatalom,
                  mi elszakíthatna tőlem.</p>
					<p>A leány hálásan viszonozta szerelemtől áradozó pillantását. - És ha mégis
                  kényszeríteni akarnának a távozásra, - mondá erélyes, szenvedélyes, majdnem a régi
                  vadsággal, - megölöm magamat!</p>
					<p>Fulvió megdöbbenve szemlélte. Tudta, hogy a mit Itha e perczben mondott, az
                  szóról-szóra úgy van.</p>
					<p>Tétovázás, gondolkodás nélkül döfné saját szívébe a mindig magánál hordott kést,
                  melylyel egykor Juliánót akarta megölni s melyet oly ügyesen tudott elrejteni,
                  hogy még Marcassi grófné házában sem vehették el tőle.</p>
					<p>Mája e perczben betekintett a mellékajtón.</p>
					<p>- Nagyon későre jár az idő, herczegem, - mondá alázatos, de figyelmeztető hangon.
                  - Itha fáradt lehet, engedd őt lepihenni.</p>
					<p>Fulvió kedvetlenül, vontatva hagyta el helyét.</p>
					<p>- Májának igaza van, - mondá a leány kezeit csókjaival halmozva. - Jó éjszakát,
                  Isten veled holnapig!</p>
					<p>- Nem is tudod még, - mondá mosolyogva Itha, nem bocsátva el a herczeg kezét, -
                  hogyan lettem grófnővé és hogyan kaptam az Egéria nevet?</p>
					<p>- Igaz! Ezt még el kell ma mondanod.</p>
					<p>Mája fejcsóválva húzódott vissza és megszámítá az órát, mely a toronyban e
                  perczben egyet ütött éjfél után.</p>
					<p>Fulvió visszaült helyére.</p>
					<p>Itha vállára hajtá fejét.</p>
					<p>- Tudom, hogy egyikünket sem különösen érdekel az, a mit elmondani akarok, - kezdé
                  Ithaka. - De nem akartam még elválni tőled... Valami különös belső szózat mondja
                  nekem, hogy ez az utolsó együttlétünk.</p>
					<p>- Itha, kedvesem!</p>
					<p>- Nem félek a haláltól, nem is tudom mi az. Még mindig Leticziára gondolok, ha a
                  megsemmisülés jut eszembe, ki néma, mozdulatlan lett. Nem tudott felelni
                  kérdésemre, pedig szeretett élni és nem akart meghalni.</p>
					<p>- Leticzia öreg volt, te az élet hajnalán vagy!</p>
					<p>E felkiáltást felelet nélkül hagyta Itha, ajkán szomorú mosoly repült át. Neki nem
                  volt tapasztalása, kevés ideje volt tanulni, de oly hatalmas ösztönnel birt, a mi
                  mindent kárpótolt nála.</p>
					<p>- Egy napon Marcassi grófné nagy papiros tekercset hozott szobámba, melyről sárga
                  szalagon királyi pecsét függött. Fölbontván az iratot, felolvasá annak tartalmát,
                  mely királyi kegyről szólt, s az Egéria nevet, grófi rangot és Toskanában nagy
                  birtokot adományozott.</p>
					<p>- Tehát gazdag vagy? - kérdé enyelegve Fulvió.</p>
					<p>- Nem tudom, mire való a pénz, a gazdagság, a név, s nem is törődöm velök. Rám
                  nézve csak kettő bir értékkel: a szabadság és az élet, de ez utóbbi csak -
                  veled.</p>
					<p>Fulvió meg volt részegedve.</p>
					<p>Felugrott helyéről. - Holnap Rómába utazom, - mondá - és megkérem kezedet a
                  királytól, - mondá lelkesülten.</p>
					<p>- Elárulod ittlétemet? - kiáltá rémülten Itha.</p>
					<p>- Nem lesz semmi bántódásod. Örömmel veszik ajánlatomat.</p>
					<p>- Ne tedd! ne tedd! - kiáltá könyörögve Itha és kétségbeesésében Fulvió karjaiba
                  veté magát.</p>
					<p>Minden, a mi zsarnoki, makacs és vad volt természetében, ama nagy szenvedélybe
                  olvadt fel, mit Fulvió iránt érzett. Ő érte akart élni, türni, elrejtőzködni, csak
                  el nem szakadni tőle, s ő, ki sohasem kért az életben senkitől semmit, ki még a
                  lehelettől is ösztönszerűen visszahuzódott, mely tiszta arczát érhette volna,
                  átkarolá könyörgésében Fulvió nyakát, oda engedé magát csókjainak, öleléseinek és
                  könyes szemekkel esdekelt neki, hogy szándékáról lebeszélje.</p>
					<p>- Jó, - mondá szakadozottan, mámoros érzéssel a herczeg. - Jó, maradj itt
                  titokban, a meddig valamely véletlen fel nem deríti itt létedet és akkor kérem meg
                  kezedet s akkor fogunk az oltár elé lépni, addig - szeress, mert én imádlak.</p>
					<p>- Igéred ezt, esküszöl reá? - kérdé mohó örömmel Itha.</p>
					<p>- Esküszöm a jövő boldogságára!</p>
					<p>- Most menj és hagyj aludnom, - mondá a leány s félig behunyt szemmel hullott a
                  chaise-longue puha párnái közé.</p>
					<p>Nagyon ki volt merülve.</p>
					<p>Fulvió habozott. Gyönyörtelten szemlélte őt, de e perczben Mája lépett be a
                  mellékajtón, s ő sóhajtva hagyta el a szobát.</p>
				</div>
				<div type="chapter">
					<head>HUSZONNYOLCZADIK FEJEZET.</head>
					<p>Alig hajnalodott, midőn Fulvió elhagyta ágyát és sietett le a tengerpartra, hogy
                  elsülyeszsze a csolnakot, melyen Itha előtte való este Jónára érkezett.</p>
					<p>El kellett tüntetni a nyomot, hogy meg ne találják Ithakát s ő ezt nem bizhatta
                  senkire. Gyors léptekkel sietett a part felé, alig várta, hogy ismét
                  visszamehessen s Ithaka közelében legyen.</p>
					<p>Nem remélte, hogy Itha Jónán léte sokáig titokban maradhasson, de oly boldog volt
                  s annyira átadta magát a szerelem varázsának, hogy rá sem gondolt, mi fog történni
                  akkor, ha Ithát nála megtalálják.</p>
					<p>Meg volt győződve, hogy az egyedüli helyes tett részéről az volna, ha tudósítást
                  küldene Rómába, hogy Itha nála van s egyszersmind megkérné kezét. De megigérte
                  neki, hogy nem teszi s így azt nem tehette. Megmondani azt, hogy Marcassi grófné
                  megkinálta őt a leány kezével s ő visszautasítá, nem akarta. Az okot, a miért
                  tette és gyanúját úgy sem közölhette volna vele. Jobbnak tartotta egészen
                  hallgatni arról s rábizni a sorsra és véletlenre a jövőt. A mi legfőbb volt neki,
                  hogy Itha közelében legyen, az megtörtént. A többivel nem törődött, az egész világ
                  közönyös volt reá nézve.</p>
					<p>A bérczek tetején már tündöklött a fölkelő nap, de a völgyben még minden
                  szunnyadt. Magas dagály volt. A tenger messze kidobta hullámait s vad morajjal
                  csapkodta a habokat a sziklákhoz.</p>
					<p>Fulvió nyitott ajkakkal szívta be az erős, üde tengeri levegőt, miközben
                  megragadta a csónak lánczát, kihúzta, telerakta kavicscsal, fenekén két nagy
                  lyukat fúrt s hatalmas lökéssel dobta be a hullámok közé. Azután utána nézett.</p>
					<p>Eleinte majd le, majd földobálták azt a hullámok. Lassankint megtelt vizzel,
                  fölfordult és elmerült s Fulvió nem látta többé... Szerencsésen eltünt a
                  láthatárról. Elsülyedt, még nyoma sem látszott.</p>
					<p>Megnyugtatva fordult vissza az úton és sietett fölfelé a sziklák között. Képzelete
                  messze előre szárnyalt, megelőzte lépteit s gondolatban már Ithánál volt, mielőtt
                  a bástyák kapuját elérte volna.</p>
					<p>Alig érkezett szobáiba, midőn Jerdán egy idegen lovas ember érkeztét jelenté, ki
                  már az éjszaka jött, de az őrök nem eresztették be a kapun s kivül tölté az
                  éjet.</p>
					<p>Fulvió megdöbbent e hírre. Önkéntelen összeköttetésbe hozta azt Itha ittlétével, s
                  alig birta nyugodt hangon kiejteni:</p>
					<p>- Vezesse be hozzám az idegent.</p>
					<p>A komornyik távozott s ő fel és alá járkálva tölté azt a rövid időt, mely Jerdán
                  távozta s az idegen jövetele közé esett.</p>
					<p>Komor aggodalommal tünt e néhány percz. Fulvió élénken fordult vissza, midőn az
                  ajtó feltárult és az idegen belépett.</p>
					<p>Soha nem látott alak állt előtte. Öreg marcziális kinézésű ember volt. Idegenszerű
                  öltönyben minőt a herczeg még sohasem látott, s mely olasz viselet bár, de igen
                  messze vidékről való lehetett.</p>
					<p>Jerdán bevezette őt s visszavonult.</p>
					<p>- Bocsánat, kegyelmes úr, - kezdé mély hajlongással az idegen, süvegét kezében
                  tartva s mellére szorítva, - bocsánat, hogy bátorságot vettem magamnak magas szine
                  elé kerülni.</p>
					<p>- Mit kiván és ki részéről jön? - kérdé feszült várakozással Fulvió. Nyugtalan
                  volt, mert az öreg ember külseje és arcza nem tetszett neki.</p>
					<p>- A magam ügyében, kegyelmes herczeg. Nevem Sanctis Péter, s messze innét Ithaka
                  szigetén lakom.</p>
					<p>Fulvió önkéntelenül megrázkódott.</p>
					<p>- A Neion hegy tövében, a Korakapetra nevű szikla árnyékában, - folytatá Sanctis
                  szomorú hangon és szomorú arczczal.</p>
					<p>- De hát hogy jön oly messziről ide... és mi czélból, hozzám... ki soha sem jártam
                  arra?</p>
					<p>- Nem először vagyok e vidéken, uram. Évek előtt a novemberi vásáron jártam
                  Sansovinóban, akkor - évekkel ezelőtt egy ifjú leány is volt velem.</p>
					<p>Fulvió feszült figyelemmel hallgatá, de nem felelt, félt elárulni nagy
                  felindulását. Az idegen némán nézett a földre, süvegét görcsösen forgatta ujjai
                  között, gondolkozni látszott, miként folytassa megkezdett beszédét.</p>
					<p>- Nagy bűnös vagyok, - folytatá azután töredelmes hangon. - De megbántam, a mit
                  tettem és esküszöm, ha feltalálhatnám azt a leányt, a kit ocsmányul elhagytam
                  Sansovinóban, nyugodtan halnék meg, bocsánatot kérnék tőle, s a mim van, pedig
                  szép vagyonnal birok, reá hagynám.</p>
					<p>- Miért beszéli mindezt nekem, Sanctis Péter? Mit tehetek én ügyében?</p>
					<p>- Hetek óta járok e vidéken valami nyomát találni Ithakának. Sok kérdezősködés
                  után ide utasítottak, mondván, hogy a leány egykor mintegy két év előtt, itt
                  lakott.</p>
					<p>- Leánya ő magának, Sanctis?</p>
					<p>- Nem, uram, de nagy részben én neveltem.</p>
					<p>- És miért dobta ki a világba?</p>
					<p>- Ez egy irtóztató történet, - felelt arczát kezeibe temetve az öreg ember.</p>
					<p>- Beszélje el nekem őszintén, mintha gyóntatója előtt állna. A vallomás meg fogja
                  könnyíteni lelkét.</p>
					<p>- Nem tud herczegséged arról a leányról? - kérdé siralmas hangon Sanctis.</p>
					<p>- Addig nem felelek, míg nem mondja meg, miért keresi őt. Előbb tudnom kell,
                  nincsen-e ismét rossz szándékkal iránta?</p>
					<p>- Oh, uram, ha még egyszer láthatnám őt, boldog volnék. Nem tudja herczegséged, mi
                  van nekem Ithaka feltalálásához füzve.</p>
					<p>- Alig bir lábain állni. Üljön le és beszéljen.</p>
					<p>Sanctisnak valóban reszkettek lábai. Örömmel kapott az engedélyen, hogy
                  leülhessen. Betegnek, kimerültnek látszott, s midőn helyet foglalt, egy perczre
                  lehúnyta szemeit, mintha elszédült volna.</p>
					<p>- Epirusban születtem, a tengerparton, ott töltém ifjúságomat, - kezdé az öreg
                  ember halkan, gondolkozva, azután hirtelen elhallgatott, mintha félne folytatni
                  beszédét.</p>
					<p>- Miért hallgat el?... Nincs mit félnie. Szavamat adom, hogy az, a mit előttem
                  beszél, soha e négy fal közül ki nem hatol.</p>
					<p>- Köszönöm, kegyelmes úr, most már nyugodtabban folytatom, mert bizom herczegi
                  igéretében. Nehéz szólni oly dologról, melyben az ember életével játszik.</p>
					<p>- Életével? - kérdé csodálkozva a herczeg.</p>
					<p>- Alig voltam huszonkét éves, midőn a tengerpart legszebb leányába beleszerettem,
                  egy halász gyermekébe, ki úgy mutatta, hogy viszonozza érzelmeimet, de ez csak
                  csalfaság volt tőle; nemsokára meggyőződtem, hogy hazugság volt minden szava,
                  ámítás minden igérete. Arra használt fel, hogy egy másikkal való viszonyát takarja
                  velem, s míg rólam nyilvánosan beszéltek mint vőlegényéről, addig éjszakánként
                  mással találkozott, mást szeretett. Többen mondták ezt nekem, de nem akartam
                  hinni, míg végre meglestem őt. Meggyőződtem csalfaságáról, nem mutattam neki, hogy
                  tudok álnokságáról, de egy este kistestvérével, ki nála tizenöt évvel fiatalabb
                  volt, lement a tengerpartra atyja bárkájáról hazavinni a halakat; utánuk mentem,
                  beugrottam a bárkába, fülébe ordítám csalfaságát s betaszítám a tenger hullámai
                  közé.</p>
					<p>Itt elhallgatott Péter. Megtörülte homlokát, mintha az egykori verejték emlékét
                  akarná arról letörülni.</p>
					<p>- A gyermek, a kisebbik testvér, ki vele volt a bárkán, látva, hogy nénjét
                  elnyelik a habok, hangosan sírni kezdett. Torkon ragadtam, egy perczig őt is utána
                  akartam hajítani. De valami emberi érzés támadt fel bennem, mi azt kiáltá: Ne
                  bántsd! És nem bántottam. De azt mondtam neki, ha valakinek el meri mondani, a mit
                  látott, megölöm. Esküdött égre-földre, hogy sohasem szól senkinek s bár csak
                  nyolcz éves volt, meg is tartá, sohasem árulta el a titkot és én már azt hittem,
                  el is felejté.</p>
					<p>Mindenki elfelejté a gyönyörű halászleányt Epirusban, csak én nem, ki gyilkosa
                  voltam... Megöltem, de nem szűntem meg szeretni, gyászoltam egész életemben,
                  gyászoltam azon tizenkét év alatt, miközben felnevekedett az a gyermek, ki jelen
                  volt testvére halálánál s ki egy napon eljött hozzám, hogy viszontszolgálatot
                  kérjen hallgatásáért és ez nem volt kisebb, mint hogy másodszor is gyilkos
                  legyek.</p>
					<p>Fulvió mind nagyobb érdekkel hallgatá e különös történetet, meg nem foghatva, mi
                  összefüggésben áll ez Ithakával.</p>
					<p>- Igen, másodszor is! - folytatá borzadozva Sanctis. - Elmondá, hogy szeretője
                  megcsalta, elhagyta s ő azt kivánja, hogy öljem meg, mint a hogy megöltem az ő
                  testvérnénjét, ha nem teszem, elárulja titkomat.</p>
					<p>Megigértem neki. Mit tehettem volna? Rettegtem a büntetéstől, de
                  húztam-halasztottam a dolgot, míg egyszer azt hallottam, hogy Máriának gyermeke
                  született s halálos betegen fekszik. E közben nagy urak érkeztek Ithaka szigetére.
                  Ossimó gróf és grófné, kik a télnek egy részét akarták a tengerpartnak e gyönyörű
                  helyén tölteni s villát béreltek ki és cselédeket fogadtak a sziget lakói közül,
                  kiknek egyike én is valék. A grófné gondoláján, melyet Velenczéből hozatott, a
                  tengeren kirándulásokat tett; én azon evezős voltam. Ily alkalmakkor én mindig
                  közvetlen közelében voltam.</p>
					<p>Gyakran beszélgetett velem. Nagyon szép volt s én csodáltam őt, boldog voltam, ha
                  szavára méltatott... Ő pedig, azt kell hinnem, hogy felismerte homlokomon a
                  Kain-jelt, mert különben nem mert volna velem arról beszélni, a mit pár hónapi
                  szolgálatom után egy napon megpendített előttem. Ossimó gróf időközben elutazott,
                  még pedig, mint a cselédség mondá, hosszú időre. Megnyilt a parlament s ő
                  képviselő lévén, kötelessége elszólítá.</p>
					<p>Egy napon a grófné gondolkodva ült a gondolán s én lopva vizsgáltam gyönyörű
                  arczát. Nagyon szomorúnak látszott.</p>
					<p>Egyszerre hozzám fordult.</p>
					<p>- Nem tudsz a szigeten olyan asszonyt, Péter, - kérdé, - kinek mostanában gyermeke
                  született?</p>
					<p>- De igen, exellenza. Alig pár hete, hogy egy jó ismerősöm lebetegedett, de
                  halálos beteg s így tudom, hogy a gyermek meghalt.</p>
					<p>- Tudakold meg: jobban van-e s nem volna-e hajlandó egy újszülött gyermeket jó
                  pénzért, gazdag jutalomért ápolásba venni?</p>
					<p>Megigértem, hogy megteszem s még aznap felkerestem Máriát, ki jobban volt s lassan
                  felépült bajából; gyermeke meghalt. Szemrehányásokkal fogadott, hogy nem tartottam
                  meg igéretemet. Előadtam neki Ossimó grófné megbizását.</p>
					<p>- Itt a percz, Mária, hogy vagyont szerezhess. Mint gazdag leány jobb férjre
                  tehetsz szert, mint hűtlen kedvesed volt. Sőt talán még ő is visszatér hozzád s
                  ekkor az legyen bosszúd, hogy elutasítod őt és más férjet választasz magadnak, -
                  mondám neki.</p>
					<p>Hallgatott szavamra és én másnap azzal a hírrel érkeztem a grófnéhoz, hogy a mit
                  kiván, teljesítve lesz; ennek ő nagyon örülni látszott és meg is jutalmazott
                  pénzzel. Néhány nap mulva azt mondták cselédjei, hogy asszonyuk beteg, nem fog
                  csónakázni, hanem azt üzeni nekem, hogy küldjem el hozzá azt az asszonyt, a kiről
                  beszélt velem.</p>
					<p>Futottam Máriához és a villába küldtem, honnét egy kis leánygyermekkel érkezett
                  haza és annyi pénzzel, a mennyit sem ő, sem én nem láttunk életünkben.</p>
					<p>Én a ház előtt vártam őt, s kérdeztem, kinek a gyermekét bizták reá, de ő nem
                  tudta vagy nem akarta megmondani. Sem pedig azt, mit beszélt a grófnéval.
                  Megköszönte, hogy őt ily jó segítséghez juttatom, s csak annyit közlött velem a
                  rejtélyes dologból, hogy a gyermek hosszú ideig nála marad és sok pénzt fog érte
                  kapni.</p>
					<p>Hetek múltak. Ossimó grófné ismét megjelent a tengerparton és kirándulásokat tett,
                  mint azelőtt a gondolán.</p>
					<p>Egy napon másod magával érkezett a tengerpartra, ismeretlen férfi kisérte, hosszú
                  fekete köpenyegbe burkolva. Alkony volt, sötétes árny borult a vidékre, s a
                  grófné azt parancsolá nekem, hogy vigyem őket Mária házához, mely a tengerparton
                  feküdt.</p>
					<p>Teljesítém parancsát. Mária háza előtt kötöttem ki és ők mindketten bementek oda.
                  Mintegy fél órai bent időzés után visszatértek s a gondolára ülve visszaeveztünk
                  az Ossimó villa közelébe.</p>
					<p>Többé nem láttam a fekete köpenyeges urat. A Mária ápolására bizott gyermek
                  mintegy nyolcz hetes lehetett, midőn különös dolgot vittek rajta véghez. Orvos,
                  vagy mi volt, nem tudom, a grófné megbizásából, a kisded karjára, a sziget nevét,
                  év- és nap-számot szurkált be ékes formában, a mint a régi barbarok szokták, s
                  Olaszországnak némely részében a parasztok között még ma is megtörténik.</p>
					<p>Ossimó grófné azután elutazott és egy egész évig nem hallottunk róla semmit.
                  Máriának annyi pénzt adott, a mennyiből az nemcsak bőven élt, de földet vett és
                  szép házat építtetett.</p>
					<p>Sanctis itt elhallgatott. Megtörülte homlokát, mintha nehezére esnék azt
                  elmondani, a mi most következik.</p>
					<p>Fulvió herczeg türelmetlenül látta e megszakitást, tudva, hogy a gyermek, a kiről
                  beszél, Ithaka volt.</p>
					<p>- Mintegy másfél éves lehetett a gyermek, - folytatá azután, - midőn egy napon
                  váratlanul megérkezett Ossimó grófné szigetünkre s engem magához hivatott.</p>
					<p>- A gyermeket magammal viszem, - mondá - és te is velem jössz, Péter, szükségem
                  van reád.</p>
					<p>Oly különösen mondá ezt, hogy meghűlt ereimben a vér.</p>
					<p>- A Kain-jegy homlokomon, - gondolám, - vajjon mit akarhat velem?</p>
					<p>Másnap elutaztunk.</p>
					<p>Csak annyit mondok, hogy olyan vidékre mentünk, a melyet én nem ismerék, sőt hírét
                  sem hallám. Nem messze innét, nagy erdőségben laktam ezentúl a gyermekkel s
                  mindazt, a mi történt, a grófné rendeletére tettem. Nem szabad volt őt beszélni
                  tanítanom. Csupán azt az egy szót hallotta tőlem, a mit tudott, midőn Sansovinóban
                  a vásáron hagytam: «Ithaka».</p>
					<p>Ez volt születése helyének neve és az övé is. Igy neveztem őt, mert hiszen
                  valahogy csak kellett őt hívnom, ha eltévedt, vagy a fákra mászott. Ezt az
                  egyetlen szót megtanulta.</p>
					<p>Mintegy tíz éves lehetett, midőn a grófné pár hónapra elvitte tőlem. Ezt az időt
                  valami nagy kastélyban tölté. Jelekkel megérteté velem, hogy lovagolt, fényesebb
                  ruhákban járt, mint nálam stb., szóval nagyon bánkódott, midőn visszakerült
                  hozzám. Sokáig sem enni, sem inni nem akart, már féltem, hogy meg fog halni.</p>
					<p>Ossimó grófné olykor-olykor eljött hozzám, megnézni a gyermeket. Kérdeztem, hogy
                  miért vitte el Ithakát és miért hozta vissza, ki bánkódék elveszített sorsán.</p>
					<p>- Megboszultam ez által valakit, - mondá a grófné szikrázó szemekkel, - ki nagyon
                  rosszul bánt velem. Megmutattam neki gyermekét, azután eltüntetém örökre, mert
                  Ithakának itt az erdőben kell élni és halni.</p>
					<p>Megborzadtam e szóra.</p>
					<p>- Ő nagyon erős, egészséges, grófné! - mondám. - Sokáig fog élni.</p>
					<p>- Majd meglátjuk, - mondá ő gondolkozva, s midőn másnap elutazott, elhatároztam,
                  hogy Ithakát megmentem tőle és novemberben ott hagytam a sansovinói vásáron, s azt
                  mondám neki, hogy elszökött tőlem és alkalmasint elveszett a rengetegben. El is
                  mondtam neki és e hírre nagy örömöt láttam rajta. Gazdag jutalomban részesített, s
                  visszatértem az epirusi partokra, ott élve csendesen hosszú évekig, míg most ismét
                  felbomlott nyugalmam.</p>
					<p>- Mi történt? - kérdé feszülten a herczeg.</p>
					<p>- Mintegy két hete, hogy e sorokat vettem Ossimó grófnétól, ime olvassa herczeg
                  úr.</p>
					<p>Fulvió átvette a nyujtott papirost.</p>
					<p>«Jöjjön rögtön hozzám, különben fölfedezem azt, mit Máriától tudok. O....ó
                  grófné».</p>
					<p>Az az álnok leány elmondta neki titkomat, s én lóhalálában futottam Róma közelébe,
                  hol a grófné lakik.</p>
					<p>- És miféle parancsot kapott tőle?</p>
					<p>- Hogy Ithakát keressem meg s vigyem el hozzá élve vagy halva, különben a hóhér
                  keze által végzem életem.</p>
					<p>- És e miatt jött hozzám, Sanctis? - kérdé gondolkodva a herczeg.</p>
					<p>- Láthatja, kegyelmes úr, hogy nagy bűnös vagyok, de a hóhértól rettegek. Inkább
                  saját kezemmel oltom ki életemet.</p>
					<p>- Ithakát nem fogja megtalálni!</p>
					<p>Sanctis összerázkódott.</p>
					<p>- Úgy el vagyok veszve! - kiáltá.</p>
					<p>- Menjen, adasson magának a bástyán egy szobát, pihenjen, a többiről majd később
                  beszélünk. - Az öreg ember nem mondott ellent. Tántorogva hagyta el a szobát.</p>
					<p>Most már minden világos volt Fulvió előtt. Kételyei teljesen megszüntek.
                  Meggyőződött, hogy gyanúja alaptalan volt, mert Sanctis Péter elbeszéléséből
                  megtudta, kik voltak Ithaka szülői, valamint azt is, hogy a leány bosszúeszközül
                  szolgált anyja kezében atyja ellen, ki szokása szerint, rövid szerelmi mámor után
                  meghidegült iránta, de ő ezt nem tudva neki megbocsátani, a gyermeken is bosszút
                  akart állni.</p>
					<p>De ez nem sikerül neki, gondolá Fulvió, s az öreg olasz távozása után asztalhoz
                  ült és pár sort vetve egy darab papirosra, azt leküldte Sansovinóba a
                  plébánoshoz...</p>
				</div>
				<div type="chapter">
					<head>HUSZONKILENCZEDIK FEJEZET.</head>
					<p>Sanctis Péter történetének elmondása már fél órát vett igénybe s a nap már egész
                  pompájában terjeszté ki sugarait a Hekata-hegység fölött, midőn Fulvió végre Mája
                  szobái felé sietett.</p>
					<p>Az ajtó be volt zárva, mint a hogy ő azt Májának előtte való este meghagyta, hogy
                  csak bizonyos kopogtatási jelre nyissa ki. Ezt a jelt ő most halkan megadta. Az
                  ajtó belülről gyorsan felnyilt s Ithaka, mint a májusi reggel, oly üdén, oly
                  virulóan állt előtte.</p>
					<p>- Régóta várlak, - mondá a belépőnek mosolyogva.</p>
					<p>- Én pedig alig vártam e perczet, - felelt Fulvió. Bezárta maga után az ajtót s
                  Itha kezét ajkaihoz szorítá.</p>
					<p>A nyitott ablak mellett lévő kis asztalon friss tej, vaj és kenyér volt hófehér
                  abroszra felrakva és két pohár, de még minden érintetlenül állt.</p>
					<p>- Vártalak a reggelivel, - mondá gyengéd, mély érzésű hangján Itha. - Nem akartam
                  nélküled asztalhoz ülni.</p>
					<p>- Ne is történjék ez soha többé, - szólt Fulvió, - és most meg kell mondanom, mi
                  tartóztatott. Emlékezel Sanctis Péterre?</p>
					<p>Leirhatatlan a hatás, mit e név előidézett. Itha percz alatt azzá lett, a mi volt,
                  midőn, az öreg parasztot torkon ragadta Leticzia háza előtt, az, kit Fulvió egykor
                  nőstény oroszlánhoz hasonlított.</p>
					<p>- Sanctis Péter! - kiáltá magán kivül. - Ő, a ki engem állattá tett s ki a
                  sansovinói vásáron hagyott, mert nem mert megölni. Hol van? Látni akarom és
                  beszélni vele.</p>
					<p>Fulvió megragadta karját.</p>
					<p>- Nem láthatod őt, - mondá csendesítőleg. - Titokban vagy itt, senkinek sem szabad
                  tudni ittlétedet, különben elragadnának tőlem.</p>
					<p>- Nem, nem! - kiáltá lecsendesülve s megrémülve Itha. - Inkább a halált, mint
                  elhagyni Jónát, elhagyni téged...</p>
					<p>- Üljünk reggelihez, - mondá a herczeg, karján vezetve az asztalhoz Ithakát, - és
                  beszéljünk egy fontos ügyről.</p>
					<p>Leültek.</p>
					<p>Fulvió habozott azzal, a mit mondani akart.</p>
					<p>- Tudod te, mi a házasság, a férjhez menetel? - kérdé aztán gyorsan s megragadta
                  társnője karját.</p>
					<p>- Marcassi grófné azt mondá egyszer a házasságról, hogy az oly szövetség, melynek
                  kölcsönös bizodalmon kell alapulni.</p>
					<p>- És szerelmen, - folytatá hévvel a herczeg.</p>
					<p>Ithaka hallgatott.</p>
					<p>- Szerelem nélkül nincs házasság, vagy nem nevezhető annak. Két ember
                  összeolvadását, egygyé létét csak a szerelem idézheti elő, csak ez képezi e
                  szövetség valódiságát, szentségét, poétikus értelmét.</p>
					<p>Itha nyitott ajkakkal figyelt reá.</p>
					<p>- Megértetted, a mit mondtam? - kérdé Fulvió.</p>
					<p>- Azt kérdezed tőlem, hogy szeretlek-e?</p>
					<p>- Azt, és hogy kivánsz-e nőm lenni, hozzám csatolni magadat örökre?</p>
					<p>- És te? Mit óhajtasz te, herczeg?</p>
					<p>A mellékszobában léptek és beszéd hallatszottak.</p>
					<p>Fulvió felállt, az ajtóhoz sietett s kitárta azt.</p>
					<p>A Sansovinóból hívott lelkész lépett be.</p>
					<p>- Ime, - mondá a herczeg, Ithához fordulva. - Ez a feleletem kérdésedre. A kastély
                  kápolnájának oltára feldíszítve vár... A pap megérkezett, hogy összeadjon. Tőled
                  függ, Ithaka, akarsz-e enyém lenni?</p>
					<p>Itha megdöbbenve állt helyén. Majd a papra, majd a herczegre nézett s a nagy
                  felindulástól észrevehetőleg reszketett.</p>
					<p>- Igen... - suttogá azután halkan, de oly hangon ejtve ki e szót, a hogy csak a
                  legmélyebb szerelem beszélhet.</p>
					<p>Az öreg lelkész csodálkozva állt az ajtóban, mind abból nem értve semmit, a mit
                  hallott és látott.</p>
					<p>- Tisztelendő atya, - szólt Fulvió. - A körülmények kényszerítenek, hogy e fiatal
                  hölggyel gyorsan, titokban lépjek házasságra. Azért hivattam tisztelendőségedet,
                  hogy most rögtön, haladék nélkül esküdtessen össze.</p>
					<p>- Kegyelmes úr...</p>
					<p>- Tudom, hogy ez egyház- és törvényellenes, de igérem, hogy három hétig nem fog e
                  dologról senki tudni. Addig megtörténnek a szükséges formaságok, ha pedig a
                  házasság idő előtt kitudódnék, én magam fogom tudatni illetékes helyen, hogy mint
                  a sansovinói helység és egyházának kegyura, reá kényszerítém, a mit tett s a mit
                  elkövetni kénytelen volt.</p>
					<p>- De tanúk, kegyelmes uram, tanúk csak lesznek.</p>
					<p>- Kettő. Mint a hogy szükséges. Jerdán komornyikom és egy Sanctis Péter nevű
                  ember.</p>
					<p>Az öreg lelkész nem mert ellent mondani, lehajtva fejét, megadván magát, állt,
                  várva a további parancsokat.</p>
					<p>Fulvió herczeg Ithához sietett s megragadta kezét.</p>
					<p>- Menjünk a kápolnához. Addig, míg az esküvő meg nem történt, nincs nyugtom. Nem
                  tudlak biztonságban. Minden perczben elszakíthatnak tőlem.</p>
					<p>Ithán remegés futott át e szavakra. Inkább bármit óhajtott, mint a Jónáról való
                  távozást, mit, úgy érzé, hogy elviselni nem volna képes.</p>
					<p>Fulvió herczeg kezébe tette a leány kezét, ki karjába ölté azt; kihaladtak a
                  szobából, követve a lelkésztől s a nagy terembe mentek.</p>
					<p>Jerdán bámulva nézte őket. Ithaka Jónán létéről fogalma sem volt.</p>
					<p>A herczeg Sanctis Pétert hivatta.</p>
					<p>E név kiejtését hallva, Ithaka arcza lángolni kezdett.</p>
					<p>- Ó! - sziszegé égő szemekkel. - Ez az ember!</p>
					<p>- Neki jelen kell lenni esküvőnkön, hogy megvigye hírét Ossimó
                     grófnénak, - súgá a herczeg.</p>
					<p>Itha nem felelt, némán intett fejével, de midőn Sanctis belépett, Fulviónak meg
                  kellett fogni karját, hogy rá ne rohanjon.</p>
					<p>Sanctis, kalapját alázatosan kezében tartva, alig merte átlépni a küszöböt, s
                  látva a herczeget és a mellette álló hölgyet, földig hajtogatta magát.</p>
					<p>- Jőjjön, Sanctis, - mondá a herczeg, ki látta, hogy az nem ismerte meg Ithát,
                  vagy jobban mondva, reá sem mert tekinteni. - A templomba megyünk...</p>
					<p>- A templomba? - kérdé csodálkozva Sanctis Péter.</p>
					<p>A herczeg Ithával elől ment; utána a lelkész azután Sanctis, kit urának egy
                  intésére Jerdán követett.</p>
					<p>A kápolnába mentek.</p>
					<p>Az oltár fenyőgallyak és üvegházi növényekkel volt díszítve, mert a herczeg már
                  hajnalban kiadta arra a parancsot, bár elhatározva még nem volt, de szívének jól
                  esett az a tudat, hogy az oltár díszben készen áll az esküvőre.</p>
					<p>Jerdán és Sanctis álomlátókként foglalták el helyeiket a mátkapár háta mögött,
                  hová a herczeg rendelte őket. Egyik sem tudta, mi történik vele.</p>
					<p>A lelkész reszkető hangon mondta el az eskű formáját és szavait. Tiz percz alatt
                  megtörtént a szertartás és a két tanú bejegyezte nevét az anyakönyvbe Fragóni
                  herczeg és herczegnő aláirása után.</p>
					<p>Ez volt az első két polgári hangzású név e tradiczióval biró anyakönyvben, mely
                  lapjain eddig csak Olaszország legnagyobb családtagjainak kézirását birta.
                  Szerényen és alázatosan félrevonulva hagyták távozni a herczeget és nejét, kik
                  elhagyva a kápolnát, a három férfit magukra hagyták s Jerdán a lelkészhez
                  sietett.</p>
					<p>- Vezessen kocsimhoz, barátom, - mondá az, a komornyikra támaszkodva. - Ha ma
                  estig meg nem üt a guta, úgy örökké fogok élni.</p>
					<p>Sanctis némán, még mindig bámulva, kullogott utánuk s kisérte volna őket a
                  kocsihoz, ha egy inas útját nem állja.</p>
					<p>- A herczeghez kell önt vezetnem, uram, - mondá neki s a nagy terembe mentek.</p>
					<p>Itha egyik pamlagon ült, férje mellette állt, midőn Sanctis belépett.</p>
					<p>- Nézze meg jól a herczegnét, Péter, - mondá neki a herczeg.</p>
					<p>Sanctis félve emelte reá szemeit s midőn tekintete találkozott amaz előtte
                  ismeretes ragyogó szempárral, önkéntelen térdre esett.</p>
					<p>- Kegyelem, - dadogá összetett kézzel.</p>
					<p>- Kelj fel és távozzál, - mondá megvetéssel Itha. - Vagy nem, mondd meg előbb, ki
                  volt az a fekete köpönyeges férfi, ki olykor meglátogatott nálad az erdőben s
                  mindig kegyes és jó volt irántam, de kinek arczára nem emlékszem.</p>
					<p>- Azt nem tudom, herczegné, - dadogá Sanctis. - Esküszöm.</p>
					<p>- Jól van, - vágott közbe Fulvió. - Mehetsz. Elhagyhatod Jónát. Elmehetsz Ossimó
                  grófnéhoz, de ha huszonegy nap előtt elmondod azt a mit itt láttál, úgy
                  számíthatsz arra, hogy titkodat elárulom én.</p>
					<p>- Néma leszek, mint a sír... És ha eltelt a huszonegy nap?</p>
					<p>- Akkor megmondhatod, hogy azt az Ithakát, a kit a sansovinói vásárban hagytál,
                  nem találtad sehol, de Jónán lakik egy Fragóni Itha herczegné, kit, ha beszélni
                  kiván vele, bármikor felkereshet Ossimó grófné.</p>
					<p>Sanctis távozott és sietve hagyta el a kastélyt, ügetve rohant le a bástyákról,
                  mintha tüzet kiáltottak volna utána.</p>
					<p>Fulvió herczeg tudta, hogy három hétig kerülni fogja Olympiát és azt, a mit Jónán
                  látott, egyetlen szóval vagy pillantással sem árulja el.</p>
				</div>
				<div type="chapter">
					<head>HARMINCZADIK FEJEZET.</head>
					<p>Fulvió herczeg az első nyolcz napot nejével tölté, azután egy napra Rómába
                  utazott.</p>
					<p>Magánkihallgatást kért a királynál, a ki el is fogadta. Majdnem két hosszú órán
                  keresztül nála maradt. Hogy mi volt e párbeszéd tartalma, azt soha sem tudta meg
                  senki, de midőn Fulvió keresztül ment az előtermeken, arcza sugárzó volt s midőn
                  visszaérkezett Jónára, nem volt nála boldogabb ember a világon.</p>
					<p>Napok teltek bele, míg a titkár szétküldözte a herczeg házasságának megtörténtét
                  Egéria Itha grófnővel, és ismét napok, mialatt özönlött a számtalan szerencse- és
                  üdvkivánat e frigyhez.</p>
					<p>Senkisem beszélt arról nyilvánosan, de mindenki tudta Ithaka történetét és
                  bizonyos okok miatt, mindenki sietett Fragóni herczegné
                  kedvében járni...</p>
					<p>Egy napon Ossimó Olympia grófné érkezett Jónára.</p>
					<p>A herczegi pár a kastély nagy társalgó termében fogadta s mindketten feltünő
                  hidegen köszönték, midőn belépett. Olympia halálsápadt volt és annyira
                  felindultnak látszott, minőnek, a ki ismerte rendes nyugalmát és önuralkodási
                  tehetségét, sohasem hitte volna.</p>
					<p>- Ön elveszitett, semmivé tett engem, Fulvió, - mondá majdnem magánkivül.</p>
					<p>- Mivel vádol, grófné, mit tettem ön ellen?</p>
					<p>- Tudja ön, ki az, kit oltárhoz akar vezetni?</p>
					<p>- Kétségkivül.</p>
					<p>- És ezt elmondta Rómában is!</p>
					<p>- Csupán annak, kinek azt tudnia kellett.</p>
					<p>Olympia arczára szorítá kezeit.</p>
					<p>- Ön nagy bűnösnek tart engem, nemde, Fulvió?</p>
					<p>A herczeg félre fordult felelet helyett.</p>
					<p>Ossimó grófnén nagy küzdés, azután komor elhatározás látszott.</p>
					<p>- Meg akartam halni e titokkal, de most látva önt és Ithakát, meg vagyok ingatva
                  elhatározásomban. Kivánom, hogy megbocsássanak.</p>
					<p>Mindketten hallgattak.</p>
					<p>- Megértik azt, ha elmondom, hogy oly nagyon, oly szenvedélyesen és ész nélkül
                  szerettem, a mi már meghaladja a józanság határát.</p>
					<p>Itha és Fulvió egy meleg pillantást váltottak.</p>
					<p>- Nos hát, igen. Úgy szerettem, a hogy csak emberi szív képes szeretni. Minden
                  reményemet az őrület e sajkájába dobtam... és ez a sajka elmerült. Csalódtam!</p>
					<p>El lettem hagyva, úgy mint előttem és utánam annyian, de kiket talán a hiúság,
                  érdek vagy más valami vezérelt. Engem csak a szerelem, s a mily dúsgazdag voltam
                  egy rövid ideig, oly szegény lettem, oly nyomorult, mindenemből kifosztva.</p>
					<p>Csalódásomat nem tudtam boszú nélkül elviselni, megtorlás nélkül tűrni. Azon, a ki
                  semmivé tett, nem állhattam boszút, ő nagyon magasan állt fölöttem. Szívének tehát
                  egy parányi részét öltem meg, egy kis gyermeket, kitől ő távol élt, alig látta
                  néhányszor, de kihez csodálatos módon, habár csak képzeletben is,
                  ragaszkodott.</p>
					<p>Eltűntettem ezt a gyermeket. Azt mondám, elrabolták. Aztán ismét megmutattam neki.
                  Játszani akartam szívével, kínozni szeretetében. - Megengedtem, hogy lássa, csak
                  azért, hogy emlékében maradva a gyermek ragyogó szépsége, jobban fájlalja annak
                  újból való eltűnését. Vissza akartam őt hódítani jóval, roszszal, őrült voltam.
                  Mit tudtam én, mit cselekszem? Végre, látva, hogy minden hiába, a gyermek ellen
                  fordult boszúm és kilöktem őt a világba.</p>
					<p>- Mindezt tudjuk, - mondá Fulvió szárazan, - és fölösleges volt elmondani.</p>
					<p>Olympia nem hallgatott reá.</p>
					<p>- E tett után irtózatos büntetés ért... Elveszítém egyetlen gyermekemet. Egyetlent
                  a világ előtt, mert csak ő viselte a férjem nevét, övé lett volna a vagyon. Szép
                  volt, majdnem oly szép, mint Itha, nagy boldogság várt reá az életben, mindennel
                  birt, a mivel e világon birni lehet, hogy boldogok lehessünk, s egy napon, egy
                  óra, egy percz alatt mindez semmivé lett.</p>
					<p>Mély csend követte e szavakat, csak Olympia elfojtott zokogása hallatszott.</p>
					<p>- Azt hittem, mindennek vége van rám nézve az életben, meg voltam törve, midőn
                  Jónára jöttem, hol Ithát találtam.</p>
					<p>Ekkor már nem a bosszú vezérelt arra, a mit tettem, hanem a félelem. Férjem
                  gyanakodni kezdett, sőt szemembe mondá gyanúját s ő olyan ember, a ki
                  megcsalattatását tudva, megölne és én féltem meghalni.</p>
					<p>Dobsiádó útamba került. Azt hittem, ha ő nőül veszi Ithakát, örökre eltűnik
                  közelünkből, míg itt maradva, minden percz veszélylyel fenyeget engem, sőt... az
                  igazat megvallva, féltem, hogy ön, Fulvió, komoly szenvedélyében nőül veszi őt és
                  ekkor...</p>
					<p>- Az meg is történt, - mondá gúnyos diadallal nézve reá a herczeg. - Ithát
                  bemutatom önnek mint Fragóni herczegnőt.</p>
					<p>Olympia megnémult a rémülettől és a bámulattól.</p>
					<p>- Őrültté akar tenni? - kérdé fuldokolva.</p>
					<p>- Csak a valót kivántam tudatni.</p>
					<p>Ossimó grófné megtántorodott és eszméletlenül hullt végig a szőnyegen.</p>
					<p>Mindketten hozzá siettek.</p>
					<p>Ithaka szeretettel vette ölébe fejét és fájdalmas szemekkel szemlélte a gyönyörű
                  arczot, melynek lehúnyt szempillái annyi gyászos titkot rejtettek.</p>
					<p>E perczben kocsirobaj verte fel alant az udvar csendjét s Fulvió az ablakhoz
                  futva, Ossimó grófot látta megérkezni.</p>
					<p>Valóságos ijedtség fogta el mindkettőjüket.</p>
					<p>- Megöli őt! - kiáltá Itha - ha itt találja.</p>
					<p>- Megtudott mindent, - tevé hozzá Fulvió, - s azért jön. Mit tegyünk, hová rejtsük
                  el? Vagy átengedjük-e a megérdemlett büntetésnek?</p>
					<p>- Bármit tett is, ő anyám, testemmel fogom megvédeni a gróf bosszúja ellen! -
                  kiáltá reá borulva Itha.</p>
					<p>Fulvió hozzá futott, fölemelte az élettelen testet s a mellékszobába futott vele,
                  reá zárta az ajtót és zsebébe rejtve a kulcsot, várták a gróf jövetelét.</p>
					<p>Ajtók csukódása, siető léptek hangzottak fel az előteremben s Jerdán kivülről
                  feltárta az ajtó szárnyát és Ossimó Róbert lépett be rajta.</p>
					<p>Arcza halálsápadtsága, szemének sötét tüze, baljóslatú kifejezése mutatá, hogy
                  mindent tud.</p>
					<p>- Hol van Olympia? - kérdé, megfeledkezve minden illemről, minden köszöntésről
                  vagy udvariasságról, körültekintve a teremben.</p>
					<p>- Nincs itt, - felelt Itha, férjét megelőzve.</p>
					<p>- Jerdán azt mondá, itt találom, - folytatá emelt hangon Ossimó. - Hol van?</p>
					<p>- Mit akarsz tenni? - kérdé Fulvió.</p>
					<p>- Azt majd megmondom neki.</p>
					<p>- Gondold meg. Ne hagyd elragadtatni magadat.</p>
					<p>A gróf büszkén vetette hátra fejét.</p>
					<p>- Olyan embernek tartasz, a ki becsületét pellengérre engedi állítani?</p>
					<p>- Mit vetsz szemére, miért akarod büntetni? - kérdé a legnagyobb izgatottságban a
                  herczeg, ki Ossimó fogalmait a becsületről nagyon is jól ismerte.</p>
					<p>- Régen gyanítottam valamit s a Rómában történtek majdnem bizonyossá tették
                  gyanúmat. Meg lettem szégyenítve ott az egész világ előtt. Kegyvesztett én, ki az
                  életben sohasem tettem semmi rosszat, vagy becstelenséget... Elküldettem az udvar
                  közeléből. Miért? Erre csak Olympia adhatott okot.</p>
					<p>- De nem oly mérvben, mint gondolod.</p>
					<p>- Megtudtam, hogy ide jött. Utána jöttem. A sziklaúton Sanctis Péterrel
                  találkozom, kit Ithaka szigetéről ismertem. Megfogtam és torkon ragadva,
                  elmondattam vele mindent. Most már csak Olympia van hátra, hogy vele számoljak.
                  Megölöm!</p>
					<p>Csendes nesz, fájdalmas nyöszörgés hallatszott a bezárt ajtó mögül, melynek kulcsa
                  Fulvió zsebében volt rejtve. Mindhárman odanéztek.</p>
					<p>Ossimó az ajtóhoz futott s be akart rohanni, de nem nyilt fel.</p>
					<p>- Betöröm! - kiáltá magán kivül.</p>
					<p>Fulvió az ajtóhoz közeledett.</p>
					<p>- A kulcs nálam van, de míg le nem csendesülsz, nem nyitom ki.</p>
					<p>- Ne ingerelj!</p>
					<p>- Igérd meg, hogy nem bántod Olympiát.</p>
					<p>- Nyisd ki az ajtót, Fulvió, - szólalt meg Itha. - Én megvédem
                   anyámat!</p>
					<p>Ossimó végig pillantott a remek szépségű alakon, ki az életben először mondta ki
                  ezt a szót. De annyi érzéssel, annyi melegséggel s oly erős elhatározással és
                  annyira bízva erejében, hogy Ossimó elfordult és arczára szorítá kezeit.</p>
					<p>Fulvió, látva meghatottságát, fölnyitá az ajtót, melyen halott halványan,
                  tántorogva lépett ki Ossimó grófné.</p>
					<p>- Ne ölj meg, - dadogá, férjéhez támolyogva. - Már nincs arra szükség. Ime, e kis
                  üveg tartalma véget vetett mindennek; megittam és érzem már hatását.</p>
					<p>Egy közel álló székbe omlott.</p>
					<p>Mindhárman megrendülve álltak körülötte.</p>
					<p>Igy végezte életét ez a természet, sors és nagy világ elkényeztetett kedvencze, ki
                  azt hitte, neki minden szabad, minden meg van engedve, de kinek volt egy hatalmas
                  mentsége is, mint annyi asszonynak lehetne: a - szerelem.</p>
					<p>Haldokolni kezdett.</p>
					<p>Itha elébe térdelt. Most már tudta, mi a halál. Nem úgy, mint midőn Leticzia
                  haldoklott. Örök válás, örök sötétség, megsemmisülés. Az örök élet és
                  feltámadásról kevesebb fogalma volt. Nem talált vigaszt a reményben, keservet
                  okozott neki a bűnhődés, mi örökre elválasztá őt anyjától, kinek vétkéről nem volt
                  igaz fogalma.</p>
					<p>Vad fájdalommal szorítá a haldoklót karjaiba és fülébe súgá: Megbocsátok!</p>
					<p>Olympia hálás tekintettel pillantott reá, szenvedő arczán örömsugár villant át s
                  ezzel a fényes sugárral hunyta le örökre szemeit.</p>
					<p>Ossimó grófnak nem volt többé mit tennie. Fájdalma űzé őt tova. Kirohant a halott
                  közeléből és el a kastélyból, hol pár nap mulva nagy pompával temettetett el a
                  megbűnhődött halott. A világ nem érté a történteket. Miért nyugszik Ossimó Olympia
                  grófné a jónai sírbolt közelében myrthus- és cyprus-bokrok alatt. Miért tartott
                  Fragóni herczeg Egéria Itha grófnővel még egy második esküvőt, melyen a király is
                  jelen volt. Miért zárkózott el örökre mindentől Ossimó gróf és mondott le minden
                  hivatalos állásáról, miért viselé a Fragóni herczegi pár elsőszülött leánya az
                  Olympia nevet Itha herczegnő egyenes kivánatára stb...</p>
					<p>Mindez örökös titok maradt a nagy világ előtt, mely a mások fájdalmán és szégyenén
                  szokott mulatni.</p>
					<p>De a kik sejtették az összefüggést, azok legalább egy érdemét nem tagadhatták meg
                  a különös véget ért Ossimó Olympiának. Azt, hogy oly lényt hozott a világra, a
                  minő Ithaka, ki testi bájai mellett oly kitünőséggel volt megáldva, mit sem az
                  elhanyagolt nevelés, sem a váratlan magasra emelkedés nem birt benne megölni. Nő
                  volt a szó legmagasztosabb értelmében, s míg élt, sohasem szűnt meg az lenni minek
                  vadsága és tudatlanságában elnevezték: a hegység tündére...</p>
					<trailer> (Vége.)</trailer>
				</div>
			</div>
		</body>
	</text>
</TEI>