<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU03850" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Abafi : ELTeC edition</title>
				<author ref="viaf:19720475">Jósika Miklós (1794-1865)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">55435</measure>
				<measure unit="pages">130</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Abafi</title>
					<date>2006-06-23</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/03800/03850"/>
					<respStmt>
						<resp>Original Electronic Edition</resp>
						<name>Tamás Zsuzsanna</name>
						<name>Lukács József</name>
						<name>Viga Tibor</name>
						<name>Kiss András</name>
					</respStmt>
					<bibl type="digitalSource">
						<title>Abafi</title>
						<date>2006-06-23</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>Abafi </title>
						<author>Jósika Miklós</author>
						<pubPlace>Budapest</pubPlace>
						<publisher>Szépirodalmi Kvk.</publisher>
						<date>1990</date>
						<idno>ISBN 963 15 4220 3</idno>
						<ref target="http://mek.oszk.hu/03800/03850/03850.pdf"/>
					</bibl>
				</bibl>
				<bibl type="firstEdition">
					<title>Abafi</title>
					<author>Jósika Miklós</author>
					<date>1836</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T0"/>
			</textDesc>
		</profileDesc>
		<revisionDesc>
			<change when="2020-07-22"/>
			<change when="2020-11-05"/>
		</revisionDesc>
	</teiHeader>
	<text>
		<body>
			<div type="chapter">
				<head>ELŐSZÓ</head>
				<p>Egy lélekrajzot adok itt az olvasó kezébe. Célzása komoly, s oda megy ki, hogy erős
               akarattal minden aljast le lehet győzni, hogy a tökély útja nehéz, számtalan
               visszaesések vannak a megszokott rosszra: de végre lelki erő diadalt nyer, ha tud
               akarni.</p>
				<p>Bár e történetben a belső életet fogtam fel, igyekeztem annak külső elevenséget is
               adni, s az egésznek komoly irányát egymástól egészen különböző helyzetein egy
               történetnek keresztülfűzni, melyben több az igaz, mint a költött, s melyben mind a
               nagy olvasóközönségre, mind a míveltebb olvasóra számítottam dolgozásomat. - Ha
               helyes volt-e tapintásom; ha sikerült-e jó szándékom: az olvasóközönség fogja
               megítélni.</p>
			</div>
			<div type="chapter">
				<head>FALUSI LAK</head>
				<p>
               Eredj, fiam - mondta ő.
            </p>
				<p>Walter Scott</p>
				<p> A szép Maros völgyében Alvinc a legkiesb falvak egyike Erdélyben. Termékeny
               szántóföldek simulnak alatta, gazdag aratást ígérve a szorgalmas földmívelőnek; a
               Maroson túl elevenzöld szőlőhegyek emelkednek, melyek alatt regényes fekvésben tűnnek
               ki a szemben fekvő Borbereknek egyszerű szalmafödelei.</p>
				<p>A helység közepe táján láthatók ősz falai egy hajdani fejedelmi kastélynak, mely
               történetünk idejében épségben állott. Az épületnek két magas szárnya áll még, melynek
               egyikébe a kapu nyílik magas boltozat alatt; a más két oldal rom jelenben, s csak
               rakhelyül használtatik. Ennek egyik szögletében mutatják még egy-két fennálló falait
               azon teremnek, melyben Martinusius Györgyöt megölték s kivetették az ablakon, hol
               több ideig temetetlen sorvadtak tagjai.</p>
				<p>A szép fekvésű falunak napnyugoti végén volt egy alacsony, egyszerű falusi lak,
               sötét, félig meszelt falakkal, milyeket most is sok helyt láthatni úton kívüli
               falukon. Magas, éles födél, zsindellyel födött kémény, a tornác alig másfél könyöknyi
               széles, s az odavezető keskeny lépcsők idomtalan fahasábokból egymáshoz jól-rosszul
               illesztve. A tornácon, melyet durván faragott négyszegű gerendák támogattak, jobbra
               félig nyílt fahombár állt, födele kendercsomókkal terhelve; mellette jobbra egy
               rosszul abroncsolt hordócska, melynek meszes, felül szétváló dongái tartalmára
               mutattak; balra lóca, vastag ingó lábakkal; az ajtó mellett, mely egy nemébe az
               előszobának nyílék, a másik oldalon kendertiló s egypár alacsony székecske. Túl
               ezeken az elhintett zab- s árpaszemeken tyúkok s csibék kapkodtak.</p>
				<p>Ezen egyszerű lakot boronás kerítés körözé, némely szakait idő s rossz szomszédok
               rostéllyá ritkíták. Az udvarka balján szalmával födött ól s mellette kaputlan
               szekérszín nyúlt el; túl egy boglya széna s két sertéshízó állott, röfögő s néha
               orraikat kidugó lakóikkal.</p>
				<p>Az épület három szobából s egy pitvarból állt, az utóbbinak végében a konyha rejtezék
               füstös magányban. Mert jelenben sem tűzhelyén tűz s edény, sem körüle sürgő
               gazdasszony nem látszék; csak egykét fazék, fakanalak s több effélék függtek szép
               rendetlenségben falairól. A konyhától balra nyíló szobában a ház egyetlen cselédje,
               egy öreg asszony lakott. A jobb oldal két szobából állt: egyike az udvar felől,
               másikának egyetlen ablaka dudvás szilvásba nyílt. Az udvar felőli jó tágas volt; egy
               nagy nyitott kemence s kandalló egyszerre foglalá el majdnem nyolcadrészét. Ezzel
               szemközt durva, veresen hímzett vánkosokkal ölnyire vetett nyoszolya nyugvék, melyen
               néhol az egykori cifra festés nyomai látszottak. A két, karikákkal berakott, ónas
               ablakkal ellátott fal mellett festett ládák, szeszélyes alakú pohárszék s néhány
               faszékek állottak; az ajtóval szemközti falat hosszú tölgyasztal foglalá el. Minden
               középszerűségen aloli, kényelmetlen helyzetére mutata a ház birtokosának.</p>
				<p>Timárné asszony, özvegye Timár Istók uramnak, a helység hajdani jegyzőjének, bírá e
               lakot egyetlen fiával, Timár Miskával, ki jelenben a három tanulási év után
               hazakerülvén, ház körüli dolgokkal, alvással és néha egy-egy látogatással a falusi
               csapszékben “A sánta kakashoz”, tölté vagy henyélé el idejét.</p>
				<p>Az asszony magas, szikár, mozgékony öreg, kökénysötét szemekkel s igen okos arccal,
               melybe a hatvan év szokott redőit véste már, üle a kandalló tűzhelyén; fejét sötétkék
               kendő födé hosszan lenyúló szöglettel, ingén felül, mely a szombat közeledését árulá
               el szennyével, fekete, nyitott mellény vagy váll neme vala öltve; szoknyája hasonló
               színű, védve elöl házivászonból készült kötőtől, melynek tisztasága különös
               ellentétben volt a többi öltözetnek avult kinézésével. Bánatos vonásai, nyugtalan
               fülelése s sokszori ablakhoz közelítése gyaníttatták, hogy valakit vár.</p>
				<p>Fia, Miska, húszévű, köznapi arcú fiú, az egyik festett ládán ült. Maga elébe bámuló
               szürke szemei, felvetett ajkai duzzogásra mutattak. Öltözete durva posztóbóli kék
               nadrág s ujjatlan dolmány volt, hasonló színű anyagból.</p>
				<p>- Istenem - mond az öreg, fölkelve helyéből s az egyik ablakhoz tipegve -, még nem jő
               Sári, sem a szomszéd. Elveszett szegény Zsiga örökre! Mit tegyek? - rebegett fuldokló
               hangon, fejére kulcsolt kezekkel.</p>
				<p>- Ej - felelt Miska -, ne búsuljon, anyámasszony! Kilencévű fiú nem oly könnyen vész
               el, egyébiránt is a gyermek szemes: hátha szándékosan illant el a háztól!</p>
				<p>- Ó - felel az öreg dorgáló hangon, mely szinte sírólag hangzék -, adná Isten, hogy
               úgy volna! Talán csak előkerülne valahára. De félek, eltévedt az erdőben valahol, s
               vagy farkas eszi meg, vagy éhhel hal. Hej, fiú, lelkeden lesz a szegény gyermek! Nem
               kerested oly szorgalommal, mint kellé.</p>
				<p>Miska bosszúsan kelt föl a tulipános szekrényről. - Anyám - szól -, újra azt mondom,
               a gyermek el nem veszett; rossz pénz nem vész el. Emlékezik-e ked, a minap, mindőn
               rálegyintett a guzsallyal, nemde azt mondá: “Nem tart az örökké!”</p>
				<p>- A mind igaz; de mit mond anyja, ha ide jő? Ez pedig minden pillanatban megeshetik.
               Miska, ne restelld, járd még egyszer össze az erdőt, s tudakozódjál a vidékben róla.
               - Ezzel az öreg felnyitván az egyik ládát, annak oldalt lévő váluforma rekesze
               födelét fölemelé, s egy hólyagocskát mutata elő: - Itt, fiam, amit két év alatt
               összezsugorgattam, szép új ezüstpénz; kilenc nehéz gomb kitelik zöld dolmányodra
               belőle; a tied, ha Zsigát előkeríted.</p>
				<p>A ház örököse vigyorogva pillantott a pénzre. - Ám legyen! - szól süvegét fölvéve. -
               Én megyek, fölnyergelem a szürkét, de ha nem lelem, engem ne okozzon
               anyámasszony!</p>
				<p>Az öreg könnyebbedni látszék. Míg fia távozott, újra a kandalló tűzhelyén vőn helyet,
               folytatva fonását. Nem kevés gond lepte meg az öreget; a kis Zsiga nem volt
               gyermeke. Négy évvel ezelőtt, késő őszi estve jöve egy szép fiatal asszonyka hozzá, a
               kis Zsigával; ez bízta a kisdedet gondviselésére. Azóta többször jelent meg, és
               sohasem üres kézzel s mindig ígéretekkel; melyek, mivel időről időre teljesültek, az
               öregnél készpénz értékűek valának. Ki volt atyja a kisdednek, s ki anyja, nem tudá.
               Mély titok látszék születésén lebegni; de azon szenvedélyes szeretetből, mellyel az
               őt átadó nő viselteték a kis Zsigához, könnyen lehete benne az anyját megismerni,
               kinek különös nézetei lehetének fiával. - Neveld - mondta sokszor az öreg Timárnénak
               - erős, mindent tűrni tudó férfinak Zsigámat! Ne kíméld semmi fáradságtól; tudjon
               hideget, meleget, éhséget s szomjat szenvedni: legyen dolog- s munkabíró; szíve, ha
               akarod, jó, de nem lágy, tanuljon keveset, de jól: szóval váljék férfiúvá, ki erős
               testben, lélekben, szokjék jókor magára lenni, magával elégülten; mert - mond
               önkénytelen kitörő könnyekkel, melyeket mintegy szégyenleni látszaték - sorsa neki
               az, hogy egyedül álljon az élet hullámi közt, zajok tördeljenek szirtkeblén, s bírjon
               ellenni tudni mindentől; tudja, mi szükség egy megtagadó életre, de nem sokat, nem
               szükségtelent.</p>
				<p>Az öreg figyelve hallgatá a sajátságos nevelési elveket, félig gyanítva, félig fel
               nem foghatva szellemöket; s föltéve magában, részint vonzódásból a bájos gyermekhez,
               melyet ez önkénytelen idézett elő, részint haszonvágyból, melytől ment nem vala
               egészen: e kívánatoknak kitelhetőleg megfelelni.</p>
				<p>Zsigát röviden tartotta; minden héten kétszer ment csak az egyházfihoz, hol írás- és
               olvasásban meglehetős előmenetelt tőn. A ház körül minden dologban osztozék: barmot,
               lovat, sertést etetett, sepert, tapasztott, szóval semmitől sem vala szabad magát
               elvonni. Az öreg két lovát ő vivé többnyire itatni, s ilyenkor felkapván hátára hol
               egyiknek, hol másiknak, nem ritkán kalandozá a fél határt össze rajtok, portól s
               verejtéktől födve tért néha ily lovaglásból, nem kis bosszújára a zsémbelődő
               gyámanyának, haza. Juhait ő őrzé, s néha napokat töltött azokkal erdők szélein vagy a
               dús fűtől hullámzó legelőkön.</p>
				<p>Miskának hazajötte után az öreg nem vala oly kirekesztőleg gondos gyámfia iránt, bár
               ez némileg szívébe tudá magát lopni, s ártatlan enyelgéseivel s néha csínjaival is
               mulattatá az öreget. A gyerek komoly volt inkább, mint vidám; de éppen ritkasága
               szívömledéseinek s enyelgésinek tevé azokat érdekesbekké. Minden, amit tett, mélyen
               érzett volt. S ha gyámanyjának néha, bár ritkán, nyakába ugrott: nem lehete e
               szíves, lélekteljes szeretet kifejezését viszonzat nélkül hagyni. Enyelgéseinek is
               sajátságos kifejezései szinte korán túliak valának. Mindez az öregben fojthatlan
               részvétet teremte elő gyámfia iránt. - Miska nem úgy érzett; ő féltékeny látszék
               lenni, s anyjának szívességéből nem örömest osztozék mással; bár azt sem
               megérdemleni, sem viszonozni nem tudá. Egyébiránt szenvedhető kímélettel bánt a kis
               Zsigával, bár hunyorogva nyugvék olykor szeme rajta, s a gyermek gyanítható anyjának
               ajándékait nem veszté el szemei elől; de mindemellett inkább keserű, mint engedékeny
               volt, ahol csak egyedül lehete véle.</p>
				<p>A gyermeket gyámanyja egy nappal elébb, mint e családdal megismerkedénk, tizenegy
               juhával s három kecskéivel az erdő szélébe küldé legeltetni. Késő estve a juhok
               magokban tértek vissza; az öreg azonnal fiát, ki némü kaján kárvágy szétvillanását
               arcán rosszul födözheté, küldé utána. Miska elment keresni vagy nem keresni, ő tudja;
               de bosszúsan s morogva tért vissza reggel, a gyermek nélkül. Az öreg a dolgot, úgy
               látszék, nagyon szívére vette. Míg a kis gyámfiú mindennap látkörében mutatkozék, nem
               is sejté, mennyire szereti vagy megszokta; most elvesztvén, nyugtalan keserűség
               nehézkedék szívére, egyrészt szeretet a kisded iránt, másrészt aggódás, ha anyja
               visszakívánja, s mindezek mellett jövedelmének nem kis csökkenése. Mert néha a kis
               Zsigáért nyert élelembér tartá a lelket a szegény családban.</p>
				<p>Nyugtalan járt-kelt az öreg: a fonás sem haladott, s azon fájdalmas, kellemetlen
               érzés környezé szívét, mely a hasztalan várakozással párosul mindig. Elveszettnek
               nem hivé a gyermeket; arra ez igen szemes és életrevaló volt. Vagy eltévedt tehát,
               ami az akkori időkben még járatlanabb rengeteg öblözeteiben sem ritka, sem csudás
               nem vala, vagy önszándéka bírta eltávozásra, ami kétszeresen sérté az öreget, azon
               nyugtató öntudat mellett, hogy arra okot nem adott. E kétes tűnődés, ezen
               önbátorítás, tűnő remény s várakozás közti habozás alatt egy negyedóra telt a másik
               után; már éji szállására sietett a nap királya, egyes halvány sugárokat lövellve fel
               a hegyek homlokai fölött; a falu csordája bömbölve tért vissza porfellegtől
               környezve, s avé-ra kondult meg az ősz kastélynak ércnyelve: s még sem Sára, az öreg
               szolgáló, sem szomszédja, kik a Zsiga fölkeresésére mentek, vissza nem tértek; Miska
               is jó ideje hogy eltávozott már. Az esti homálynak szokott kísérője, a kettőzött
               remegés körülfogá rémképeivel az öreg keblét, s kínos fájdalom hata szívére. Úgy
               látszék most, mintha kis gyámfiát valóban el kellene vesztenie, s könnyek szivárgának
               pilláira; egybetett kezekkel, görnyedező helyzetben sírt az egyik ládára ülve
               csendesen, éneklő panaszait hallatva néha.</p>
			</div>
			<div type="chapter">
				<head>AMAZON</head>
				<p>
               Polgári hölgy, homályos születésű bizonyára, de keccsel teljes.
            </p>
				<p>Victor Hugo</p>
				<p> Lassú topogás hallék az udvarban, és gyenge csikorgása a léckapunak. Az öreg házi eb
               egy-két ugatás után elhallgatott, s azon nyiszorgást hallatá, melyet szinte állati
               nevetésnek mondhatnánk, s mellyel e hű állat ismerőst üdvezel. Az öreg eszmélt. -
               Hollá - kiált egy nem ismeretlen hang -, nincs senki itt, ki lovamat ólba vezesse?
               He hollá, Miska vagy Sári! Nem hallotok? - Az öreg sietve ugrék fel helyéből, de
               szintoly megdöbbenve s kétes habozó léptekkel tipegett ki a szobából.</p>
				<p>Egy-két perc múlva magas nőalak lépett a szobába. Jelentő keleti vonásai, szép
               tartása s karcsú termete, szóval igen meglepő külseje volt. Fején csúcsos veres
               süveg nyugvék, melynek lehajló vége szinte válláig ért; keskeny fekete prémzet keríté
               a föveget, mely alól hosszú, több rétbe hajtott s két csinos, gazdag üstököt képző
               hajtekercs nyúlék le veres szalaggal átfonva; derekát rövid, testhez szoruló,
               sötétzöld mentécske födé, keskeny, ritka lánckészülettel s apró gombokkal. Ez alatt
               nehéz selyemszövetű szoknya nyúlt le jóval bokán felül, s a kis keskeny alapokat
               piros szattyán folyá körül. Könnyű ív volt vállán átvetve, s szép mívű tőr, egyetlen
               zöld jászpmarkolattal, s két szárnyas nyílvessző pikkelyezett szíjövébe szúrva; keze
               könnyű ostorral enyelgett.</p>
				<p>A szép hölgy a szoba közepén állt meg, s leemelvén ívét válláról, az asztalra tevé
               azt, s a kandalló tűzhelyén foglalt helyet. Arcán békétlen várakozás fellege
               sötétlék; néha-néha az ajtó felé pillanta, a tapaszos padlatot csapkodva
               ostorával.</p>
				<p>Nemsokára belépett az öreg. - Anyám - mond a szép idegen -, hogy vagytok? Hol Zsigám?
               Rég nem szorítottam már szívemhez, szólítsd be, jó öreg!</p>
				<p>Timárné szótlan állt a nő előtt, mintegy tanakodva magában, mit kellessék tennie. -
               No - mond amaz -,mit kétkedel? Siess! - Az öreg arcán hirtelen sápadtság ömle el,
               szemeit összeszorítá, s úgy látszék, szólni akar. Szembetűnő volt neme az erőködésnek
               arcában, s inai szinte reszkettek.</p>
				<p>- Öreg! - szólt a nő, felvetve nagy, sötét szemeit azzal a kérdő tekintettel, mely
               többnyire előhírnöke a megdöbbenésnek. - Mi lelt? Miért állasz előttem, mintha le
               volnál a padlóhoz szegezve? Mit jelent e síri hallgatás, e szánandólag gyáva
               arckifejezés, mely semmit mondva, a vért kezdi fagylalni ereimben? Asszony, az egekre
               mondom, mi ez? Szólj!</p>
				<p>Az öreg térdre roskadt előtte, s összetévén száraz kezeit, fölveté reá szemét.
               Fájdalom, félelem s mély keserűség valának vésve arcának kifejezésébe, de szólni nem
               tudott. Mit is mondott, mit is mondhatott volna! Mint szobor térdelt az elrémült nő
               előtt, ki óriási dühösség hatalmától leigézve állt előtte öklözött kezekkel,
               öbleikből kikölt szemekkel lángolva, szederjes ajkakkal, egy új Tysiphone. - Asszony
               - mond -, ördög! Ah, nincs név, mely reád illene, nyugalmam hóhérja, rettenetes,
               szólj! Egy szót, egy hangot! - Ekkor egy lépést tőn előre, s ököllel üte az öreg
               homlokára, ki hátraroskadt, s fél kézzel a földhöz támaszkodva nyújtá elé mintegy
               védelmére a másikat. - Irgalom! - szólt az öreg tört, rebegő hangon. - Irgalom,
               asszonyom!</p>
				<p>- Hol fiam? - folytatá mély, érctelen hangon a nő, kinek lángba borult arcán a düh
               bíborát fakó sápadtság válta fel. Összeszorított ajkakkal, mintegy rövidre szedve
               indulatinak gyeplőit, áll bosszúkerubkint rendítő nyugalomban. - Hol fiam? - mond
               újra piruló arccal. - Összeégett a szó ajkaidon, nincs-e hang kebledben? Hol fiam? Ó,
               egek! Hol fiam? Tudod-e, nyomorult, hogy én csak őbenne élek? Nélküle nem vagyok, nem
               voltam. A múltat, mint a jövendőt elnyeli e veszteség iszonyúsága. Hol gyermekem?
               Borzasztó! - S térdre hullt a nő, rettenetes volt haragjában s fájdalmában, mely
               szenvedélyes áradásban ömlött el szívébe, szenvedélyesben, mint önmaga.
               Összeszorítá kezeit. - Isten - mond -, irtózatos, de igazságos, amint mondják, Úr ott
               fenn vagy itt alant, szelíd vagy borzasztó, hallj engemet, ha vagy! Ha nem képzet
               hatalmad: add fiamat vissza, s vedd életemet érte! Vagy - mond felugorva s tőrét
               kiragadva szíjából - ha haszonleső vagy, ha bérért irgalmazsz: szólj, adj jelt, hány
               életet kívánsz ez egyért, tizet, százat, ezret? - mond alig érthetőn s végigomolva a
               padlón.</p>
				<p>Az öreg leírhatatlan rémülésben állott, nem tuda szólani, s látván így ezen iszonyú
               teremtést ember, Isten s önmaga ellen dühödni s összerogyni, sietve kisuhant a
               házból. Az ajtóban megállva egy percig, kiálta be rémült harsány hangon: - Zsiga
               eltévedt, talán még él! - s ezzel hirtelen becsapta azt, s úgy tetszék, mintha a
               kulcsot reá fordítaná.</p>
				<p>A nő eszmélni kezdett. - Talán él! - kiáltott vagy inkább ordított őrült kacajjal. -
               Hol, hol? - kérdé az ajtóhoz rohanva, melyet zárva talált, s megragadván azt, óriási
               erővel megrázta, hogy az azonnal sarkaiból kiemelve, reá hanyatlott, s
               félretaszítván, kirohant a nyíláson.</p>
			</div>
			<div type="chapter">
				<head>SEMMIREKELLŐ</head>
				<p>
               Éltem s annak legjobb része köszöni
            </p>
				<p>
               hű gondodat.
            </p>
				<p>Walter Scott</p>
				<p> Amíg ezek Alvincen történnek, tekintsünk a Fehérvárról odamenő útra. Ez a Maros
               mellett vonul el szép hajlatokban. A tágas völgynek, melyet Erdély legszebb folyója
               öntöz, termékeny szőnyegét menedékes virító hegyek övedzik, kétoldalt szőlőkkel, sűrű
               erdőkkel s néhol szántóföldekkel, melyek vagy feketén tüntetik ki felszaggatott
               kebleiket a zöld gyep közül, vagy sárga kalászokkal dúsan inganak arany hullámokban.
               A vidék nyílt, kies, örömet, kényelmet elővarázslón hat egyszerű pompával az utasra.
               Itt-ott a hegyek oldalában vagy a tágas völgy sima tányérán falvak terülnek el,
               melyek közül magasan emelkednek ki sötét zsindelyfödeleikkel a földesurak mezei
               lakjaik, szellős jegenyéktől körülárnyékolva, házi csend s szelíd otthonosság
               szellemét lehelvén.</p>
				<p>E szép vidéken látunk halkkal léptetni egy lovagot. Szép barna kancája leereszti
               fejét fáradtan, kantárja hosszan lóg le, vagy mint kímélet, vagy mint gondatlanság
               gazdájától, ki iromlását kísérni látszatik összhangzó teste lógatásával. Így látva
               távulról, gondolhatni, hogy szunnyad, vagy egy közeli tanyán terhelt fejét nehezen
               bírja már. A lovag egész alakján gondatlan önfeledés tűnik fel, nemcsak szinte
               semmitmondó kifejezésében egyébiránt szenvedhető arcának, hanem szennyes voltából
               rendetlen öltözetének is. Fiatal, amint látszik, alig húsz-huszonkét évű; hosszas
               arca be van esve, s fakó sápadtság terül rajta, inkább rendetlen élet, éjszakázás s
               kiállott fáradság következménye, mint betegségé. Nagy fekete szemei szinte idegenül
               világolnak ki e tört vonásokból, s vékonyodott orra, sápadt ajkai mintegy
               meghazudtolják a szem elevenségét, mely azonban inkább szeszes nedvek lángtartalmát
               szikrázza vissza, mint lelkének lobogását. Fejét nyusztkalpag födi betört tetővel,
               alig billegve feje hátulsó részén; ez alól fésületlen omlanak ki sötét hajhullámok,
               portól s verejtéktől összecsapzottan. Sötét, már talányos színű dolmány, bal vállán
               félig letűrve, födi testének felső részét, nyitva s több gomboknak híjával; hasonló
               színű nadrág s kopott csizma szárait; oldaláról szép mívű ezüstkard lóg számtalanszor
               összetoldott s -kötözött kardszíján.</p>
				<p>A lovag félig álmos, félig ittas, de egyike sem annyira, hogy magával jóltehetetlen
               lenne; közelebb tekintve gazdag háznép úgynevezett veszett gyermekéhez hasonló.
               Szunnyadozva s néha fel-felkapva fejét halad az úton elé, keveset figyelve az előtte
               s körüle terjedő szép vidékre; csendes egyforma menetelét csak nyeregszíjának
               megtágulása szakasztja félbe, melyet szorosabbra von le-leszállva olykor. Úgy látszik
               azonban, hogy a bevett ebéd s az azt kísérő szőlőnedv gőzei halkkal oszlanak fejében,
               amit egyenesb tartásából s lova nógatásából lehet észrevenni. Így halad ő jó
               darabig.</p>
				<p>Már a nap a bércek mögé hanyatlott, haldokló sugárokkal aranyozva taréjukat s
               végignyújtva a völgybe a hegyek árnyait. A Maros zöld tükre hosszú veres vonallal
               mosolyogja vissza végső világát, midőn lovagunkat távol nyögés teszi figyelmessé.
               Emberünk eszmélni látszatik, de fájdalmatlan egykedvűsége tiltja a további
               fürkészést; azonban a nyögés haladtában mindinkább közeledik, s az úttól nem messze
               egy bokor alatt megpillant egy gyermeket. Első tekintetre úgy tetszik, mintha valami
               hirtelen betegség érte volna azt. Vizsgaság, nem egyéb, bírta a mi mámoros utazónkat
               közelítésre. A ló horkanva ellenkezett ura nógatásával, ki oda érkezvén, durván
               támadta meg a gyermeket, miért ijeszti lovát nyögésivel, de jobban megtekintve a
               mintegy kilencévűt, könnyen láthatá, hogy helyzetének borzasztó volta, nem
               békétlenség vagy makacsság sajtolá kebléből e szívrepesztő hangokat.</p>
				<p>Úgy nézett ki a szép arcú, érdekes tekintetű fiúcska, mint ki súlyos nyavalyából
               lábadoz. Azon olvadékony sápadtság, a tört szemek, a néma reszketegség ajkai körül,
               mely szinte őrültségre mutata, vagy legalább a rémülés fő fokára, nem mondhatni,
               meghaták, de legalább meglepék a lovagot. A gyermeknek meglehetős anyagból készült,
               bár összerongyolt ruhája tehetős szülőkre mutatott; számos karcolatok halvány arcán s
               kis kezecskéin, melyeket szótlan foga kérőleg össze, minden erejéből törekedvén fél
               fekvő-fél ülő helyzetéből felemelkedni, azt láttaták, hogy szegényke bokrok s tövisek
               közt bolyongott.</p>
				<p>A lovag darab sajtot vévén ki nyeregkápájában függő tarisznyájából, odaveté azt az
               esdeklőnek úgy, mint ki az ebnek vet falatot, nem félelemből, nem szánakodásból,
               csak hogy ugatni szűnjék. - Ki fia vagy - kérdé nem a legszelídebb hangon -, s hol
               jársz itt? - A gyermek, fájdalom s kétségbeesés rángásával vonásaiban, szólni akart,
               de nem volt ereje arra. Alvinc tornya emelkedék gőzleplében az esti szürkületnek
               távulról, s födelének csúcsai a búcsúzó napnak aranyában csillámlottak; arra
               mutatott, visszarogyva fekvő helyzetébe.</p>
				<p>- Itt - mond a lovag az odavetett sajtra mutatva - egy kis sajt, egyél! Jő erre majd
               több utas is, valaki hazavezet; nekem sem kedvem, sem időm reá; de húzódjál közelebb
               az úthoz; itt, ha szavad eláll, s csak ily halkan nyögdécselsz, az ördög sem vesz
               észre. - A gyermeknek a lovag beszéde kezdetével örömsugár derült kétes habozással
               arcán, de végszavai néma kétségbeesésbe dönték vissza.</p>
				<p>Lehetetlen volt ezen ártatlan kisdedet így elhagyva s megtörve, borzasztó fájdalmában
               látni részvét nélkül: de a durva kalandor szívének jégkérge nem oszlék el, s
               megfordítván lovát, távozni kezdett. A gyermek észrevévén szándékát, minden erejét
               egybeszedé, s odavoncolván magát közelébe, fojtott s fuldoklástól rebegő hangon
               kiálta vagy inkább visíta égbe emelt kezekkel: - Jó uram, az Istenért, ne hagyj itt!
               Az Istenért, ó, ne hagyj itt! - A lovag távozék. Úgy látszott arcának békétlen
               vonásaiból, mintha unalmára volna a szerencsétlennek esdeklése. A gyermek elnémult,
               elereszté magát, s földhez szorult arccal zokoga alig hallhatólag; néha harsány
               kiáltás hatá meg a haladó fülét. Megállt végre, s nemét a belső harcnak érzé
               szívében; mélyen s kétesen nyilatkozott keblében valami, ami készteté segíteni, egy
               belső szózat, a lélek önkénytelen mozdulata: talán újra nem részvét, hanem valami
               belérzet neme, mely olykor a legmegromlottabb szívet akaratlan lepi meg. Alvinc nem
               volt messze, a gyereknek terhe könnyű, s ott, gondolá, az alkalmatlan súlytól
               megmenekedhetik az első mezei laknál. Darabig határozatlan állott, végre megfordítván
               lovát a gyermekhez ügetett, s leszállván lováról fölemelé azt, maga elébe
               helyhezvén a nyeregbe. A fiú hála- s váratlan örömtől elragadtatva, mintha újra ereje
               éledne, nyaka körül foná karjait; szép ártatlan arca sűrű könnyek zápora közt
               nevetett, sírt egyszerre. A durva férfiú érzett valamit, maga sem tudta, mit, de
               szívének elfogódása kellemes volt. Úgy látszék arcából, hogy szinte megdöbbent. Egy
               jó tett önjutalmának soha nem ismert képe újságának bájával karolá szívét körül.</p>
				<p>Szabadultának előérzete szavakra olvadt a kisded ajkain, köszönetének ártatlan,
               szívig ható, egyszerű kifejezése akárkit is boldogított volna. A lovag érzett
               ilyesvalamit, de sötéten, mint az éji homályban alakuló, szétfolyó árnyait a
               képzeletnek. Kérdésére képes volt a gyermek már azon rövid óranegyed alatt, melyet
               Alvincig töltenek, darabolt rebegő előadásban annyit tudtára adni, hogy árva, szegény
               özvegy tartja pénzért, s anyja néha látogatja meg; hogy juhokat őrizvén tegnap,
               elaludt, s felébredvén nem látá a juhokat többé, s vélvén, hogy az erdőbe tévedtek,
               keresni kezdé, így beljebb-beljebb hatva eltévedt, az éjszakát rémülve s kétségbeesés
               közt az erdőben töltötte, alig tuda másnap addig vergődni, hol a lovag találta.</p>
			</div>
			<div type="chapter">
				<head>ÖRÖM</head>
				<p>
               Miként háláljam ezt?
            </p>
				<p>Voltaire</p>
				<p> Akkor hagytuk el az ismeretlen nőt Alvincen, midőn a sarkából kiemelt ajtót
               félrevetvén a pitvarba lépett.</p>
				<p>Ekkor hatá meg füleit a kapu nyikorgása; a házi eb csaholt, s az est csendén
               keresztüldörge egy durva, de ércteljes férfiúhang: - Itthon vagyunk-e már? Ajtót
               nyissatok!</p>
				<p>A nő a sötét pitvarban állt, melynek ajtaja zárva volt még, mintegy levarázsoltan a
               hangtól, mely inkább veszély-, mint örömjósló látszék lenni. Az öreg Timárnénak
               sikoltása hallatszék kívülről, azon neme a sikoltásnak, melyet asszonyokban hirtelen
               öröm vagy ijedség, szóval valami váratlan szokott előidézni.</p>
				<p>- Itt la, emeld le, öreg, a nyeregből! - mond az elébb hallott férfiúhang.
               Alkalmasint gyaníthatjuk már, kié a hang s ki a leemelt. Valóban az a lovag, kit a
               fehérvári úton találtunk, hozta magával a lelt gyermeket, ki nem más, mint Zsiga
               volt. Azon örömkiömlést, mely itt egyszerre minden arcot úgyszólván felbuktatott,
               csak képzelni lehet; ez kinek-kinek vér alkata szerint, kiözönlésének hevében vagy
               lanyhaságában, egészen egy természetű volt az azt megelőző bánat, fájdalom,
               kétségbeesés és unalom hullámzásaival.</p>
				<p>A nő szenvedélyes mindenben, az volt örömében is; a lovagot szívéhez szorította, amit
               az, szokott egykedvűséggel eleinte, azután a tűz világánál a meg nem vetendő hálaadót
               jobban szemügyre vévén, durva szívességgel fogadott. Sírt, nevetett a nő, őrültnek
               vélné, ki most látja először. Az öreg, bár hibásnak hiheté is magát, megjövén a
               gyermek, némi bántódást színlett, s bocsánatkéréseivel fukarabb lőn; mint oly sokszor
               történik, hogy a hölgyek szándékos hibáikat is mentve hiszik történetes orvoslás
               által; itt pedig az öreget szándékos bűn nem terhelé.</p>
				<p>Legszívrehatóbb a kis Zsigának színletlen égi öröme volt. A gyermek szinte angyallá
               szépült így az öröm bíborától körülhajnallott arccal; s bár anyjának karjai közé
               futott s ismét-ismét futott, bár két kis kezét örömtől részegülten s szótlan nyújtá
               az öregnek: mégis azon elragadtatás s a hév, mellyel a durva lovagon függöttek
               szemei, tolmácsai forró hálájának, felülmúlt mindent. Ezt látni kellett; toll nincs,
               mely leírhatná. Vegyük ezekhez a lovagnak feszes tartását s azon kapkodás nemét,
               mely a neveletlent oly helyzetekben szokta önkénytelen meglepni, melyek újak előtte,
               s bizonyos elegyéket arcvonásaiban a megelégedés, az unalom s azon óhajtás közt, bár
               mindennek vége lenne már: akkor bírjuk azon színeket, melyekkel ezen érdekes rajzot
               bevégezhetjük.</p>
				<p>A fiatal nő ölében tartá fiát, simogatta homlokát, könnyeivel áztatá sebeit, s
               megigazítván az ágyat, abba helyzé gyöngéd gonddal. Nemsokára sebei be voltak kötve,
               s tálacskában forró leves párolga számára. Minő irtózatos haragjában s szenvedélyes
               örömében, oly bájjal teljes, nyájas s egészen női volt anyai foglalatosságában: szeme
               részegülten függött gyermekén, minden nyögésire elsápadt, minden kívánatára élénk
               hévvel ugrott fel, azt rögtön teljesítő.</p>
				<p>Valamennyire lecsillapodván az indulatok, a nő hév részvéttel tudakolá a lovag nevét,
               ki több ízben már távozni akart, de kit a szép hölgy kérései marasztának. A kérdett
               egyszeriben felelt: - Nevem Abafi1 Olivér! Nem sokat ér a név - mond durva kacajjal
               -, annyit, mint gazdája!</p>
				<p>- Ah - felelt a nő -, Abafi Olivér! A név szép, édesen hangzik fülembe, mint a tett
               szívembe, mely azt velem megismerteté. - Mi vagyok én? - folytatá, élénken ragadva
               meg kezét Abafinak, s szívéhez szorítva azt. - Egy nyomorult, ki ennyi jót soha meg
               nem hálálhatok. Ó, szóljon, mit tegyek, mit tehetek? Egy életem van, az a kegyedé
               holtig, minden perce ennek, minden dobogása szívemnek!</p>
				<p>- No, szép asszonyka, én háládat elfogadom, s ha minden perce életednek enyém: úgy
               enyém vagy te is, ugye? - mond Abafi körülöltve karját a nő derekán, s kebléhez
               szorítva őt, ki nem ellenzé.</p>
				<p>- Igen, igen - kiált fel ez, nyaka körül fonva karjait. - Elég boldog vagyok, ha
               éltednek egy óráját tehetem szerencséssé.</p>
				<p>A lovag hevülni kezdett, s ölébe húzván a csinos amazont, kinek arca lángolt, forrón
               olvadtak össze ajkaik.</p>
				<p>Ekkor a kis Zsiga megszólalt:</p>
				<p>- Anyám, itt a mellemen nagyon sajog a seb.</p>
				<p>A nő felugrott hirtelen, s a gyermek ágyánál termett.</p>
				<p>- Hol - kérdé elhalaványodva -, kedves kis angyalom?</p>
				<p>A gyermek hevesen szorítá fejecskéjét anyjának keblére.</p>
				<p>- Itt - felelt, mellére mutatva -, édes jó anyám! De már nem fáj úgy, mióta mellettem
               vagy.</p>
				<p>A hölgy azonnal leoldá a köteléket a sebről, s azt könnyes szemekkel tekintve meg,
               újra megmosá s bekötözé; kifejezhetlen gyöngédséggel s szeretettel szavaiban
               vigasztalván kis fiát, ki mellől nem mozdult többet.</p>
				<p>Abafi bosszúsan toppantott lábával. - Nem tudom - mond mormogva magában -, mikor
               lelem ily melegen a menyecskét többé! - Végre eltávozott, s a fiatal nő kikísérte. -
               Mi még látjuk egymást? - mond ez, nyakába borulva. - Igen, igen - felelt a másik -,
               látjuk, mégpedig sokszor.</p>
				<p>Suttogva szólottak még darabig, Timárné asszony nem kis bosszúságára, ki örömest
               hallotta volna, mit beszélgetnek. Heves kézszorítás után lóra ült Abafi, a szép nő
               fiához sietett.</p>
			</div>
			<div type="chapter">
				<head>ABAFI</head>
				<p>
               Két párt, mely győz s veszt váltva.
            </p>
				<p>Polyb</p>
				<p> Abafi Olivér, Abafi Gedeonnak fia, előkelő családból származott. Atyja nagy birtokú
               ember volt, de egyetlen fiát nem a legnagyobb gonddal nevelteté. Ennek egyrészt
               sokszori távolléte volt oka, mert ő számtalan csatákban őszült meg, s férfiúban csak
               hadi tulajdonokat tuda becsülni; másrészt Olivérnek magának kevés hajloma a
               tanulásra. A gyermek többnyire magára hagyva, bár igen éles esze és fogalma volt,
               mégis keveset tanult. Hogy ily körülményekben egészen tudatlan nem maradt, azt azon
               szerfeletti könnyűségnek köszönheté, mellyel tanult, midőn néha ki nem kerülheté, s
               nagy emlékezőtehetségének, mely okozá, hogy az egyszer megtanultat nemigen feledé el
               többé.</p>
				<p>Olivér jól-rosszul elvégzé iskoláit, de aljas társaságokba elegyedvén, minden hibák
               tanyát vertek szívében. Ő szép ifjú lett volna, talán akkortájban a legszebbek
               egyike, ha rendetlen élet, szenvedélyei és folyton űzött kicsapongásai a rózsákat le
               nem hervasztanák arcáról. Mert termete magas és karcsú, emellett ideges s erőteljes
               volt, vagy legalább az erő azon anyagát hordá magában, mely később egészen kifejlvén,
               oly félelmes nagyságra növekedett; s mivé lett volna még rendesebb élet után! Vonásai
               lelkesek s nemesek voltak: tiszta római arcél, gyönyörű vágású fekete szemek, finom
               száj, jelentő homlok - képét eggyé a legérdekesbek közül tevék. De e termet
               összegörnyedett; a szemeken álmatlan éjszakák súlya nehézkedett; orra lecsüngött, s
               ajkain a korhelység egyik bélyege - hámló cserepesség terjedt, arcán olvadékony
               nyavalygó sápadtság terült; s így elgázolva néha szinte rút volt.</p>
				<p>Amint most megjelent előttünk, szíve el volt romolva. Mi a szánakodás, mi az
               együttérzés, mi a részvét? Nem tudta. Lelke örök mámorban ringatva, semmi nagyról,
               nemesről nem gondolkodott; a jelen élvezete, durva örömek s tisztátalan, elcsavart
               szeszély volt azon kör, melyben mozga s éle.</p>
				<p>Azonban mind e rothadás közben is a figyelmes emberismerő bizonyos durva erőt, valami
               nemét a lelkületnek nem tagadhatá el tőle egészen; ezen erő mindenből kitetszék. Ha
               valahol veszekedés vagy verekedés volt, Olivér abból soha ki nem maradt; de
               vívótársul mindig a legerősbet választá, s többnyire győztes lőn. Ivók közt első
               ivónak tartatott, s addig nemigen szűnt meg, míg mind az asztal alá nem ivá
               cimboráit, anélkül hogy ital neki különösen ártana. Testi gyakorlatokban ritka múlá
               felül: kopjáját fogadásból merte szegfőre robbantani; akár a nemrég divatba jött, de
               még mindig ritka ravaszos fegyverrel, akár a szokottabb kanócossal célra talált;
               lovas, vadász híres volt. S ki egyszer markának vagy öklének súlyát érezte, örömest
               kerülte ki útját, főként, ha Olivérünknek feje nem egészen tiszta volt.</p>
				<p>Az örökös dobzódás végre őt nemébe a kábultságnak helyzé, mely oly rokon az őrültség
               első jelenségeivel, s nemritkán azzá is fejlik ki; de e mámoros lét világ perceiben
               néha meglepte őt egy érzés, egy belső vád, melynek romlottságukban is gyáva lények
               néha önkénytelen hódolnak, anélkül hogy tisztán értenék a belső sugallást, mintegy
               szolgailag teljesítve jól-rosszul a félig értett parancsot; de amely belső váddal,
               titkos ösztönnel vagy lelki, szinte emberen túli nyilatkozással, kiben lelki erő van,
               ha az gonosz irányt vett is, vívni szokott: cáfolja, legyőzi végre, s ha enged a
               titkos bírónak, egyelőre ez bizonyosan nem jó célból, nem a jónak helyes felfogásából
               ered, hanem egyéb okokból: például összehasonlítja a jót és rosszat, amit tett, s
               amit a titkos bíró kárhoztat, s amit elmulasztott, amit amaz javall; s így
               megtörténik, hogy néha talán csupa szeszélyből a jobbat választja.</p>
				<p>Abafi nemegyszer volt már oly esetben, hogy történet, körülmények, néha választás őt
               jóra bírták, nem mint jóra, hanem mint reá nézve akkor, midőn a jó történt,
               kívánatosbra.</p>
				<p>Bármily megromlott vala szíve, nem mellőzheté el egyébiránt élénk fogalma s hatos
               elméje kézzelfogható következményét egy jó tettnek: hogy az benne, egybehasonlítva a
               rossz tettek múló gyönyörével, talán hasznával is, kellemes érzést idézett elő;
               jótett után többnyire vígabb, nyugodtabb volt. Ő maga ezt eleinte minden további
               utógondolat nélkül vette észre; később egy nemével a meglepetésnek, tovább-tovább
               figyelemmel s végre bizonyos számítással a jótett következményére, mely, miként
               tapasztalá, sohasem maradt ki.</p>
				<p>Ha valahol lármás, aljas társaságban virrasztva, kanták, ütlegek közt töltött egy
               éjszakát, magát másnap kedvetlennek érzé. Egy vadászatban például nem vehete azzal a
               szenvedéllyel részt, mint máskor, s ez bosszontá. Olykor toppantott lábával, s
               feltevé magában, legalább akkor, midőn két időtöltés közt választása van, vagy egyik
               a másikat követi: fel nem áldozni a kellemesbet, hiúságának, büszkeségének
               hízelgőbbet a selejtesbért, s mely végződvén egészen megszűnt, s visszhangja vagy
               utóhangja sem a más, sem önemlékében nem marad. Így lassanként Abafiban két párt
               képeződött, s indulatai, szenvedélyei egyelőre gyönge, habozó, végre kemény, szilárd
               ellenhatásra találtak. Mivel lelki erőt Abafitól eltagadni nem lehete, bizonyos durva
               örömet érzett magában, ha indulatinak olykor ura lehetett.</p>
				<p>- Te volnál az, ki tudna szenvedélyeinek parancsolni, te iszos kanta, te szivattyú? -
               monda neki egykor ittas társaságban szomszédja.</p>
				<p>Abafit ez sértette; s mint durvát, neveletlent, semmi nemesb neméről az elégtételnek
               nem tudót, nem csudálhatjuk, ha boros szomszédját derekon öltve fölemelé magasan, s
               körülcsóválván a megrémült ivók felett, a nyílt ajtón dobá ki, s ez hat hétig sínlé
               az önkénytelen repülést; de talán bámulni fogjuk Abafit, ha azon mondását
               teljesítette, hogy igenis tud parancsolni jó és rossz szenvedélyeinek, ha akar: s
               három holdig társaságba nem megy, nem iszik, nem verekedik, nem vadász, nem
               lovagol.</p>
				<p>E belső viszály keblében, e kétfelé válása a jó és rossz ingereknek bizonyos alapult
               állást vőn benne halkkal. S így ritka tette maradt önbírálatlan; sokszor, talán
               többnyire rosszabb ingerek, aljasb vágyok víták ki az elsőséget; eleinte minden
               utóvád, minden késői cáfolat nélkül; de végre ritkán tehetett rosszat úgy, hogy azt
               legalább részben s némileg ne bánná meg. Ez az ő lelkületének bizonyos ingatagság
               bélyegét nyomá fel, mely talán éppen azért, mivel soha el nem maradt, lelkületének
               állományával olvadt össze, s annak kiegészítő részévé lőn.</p>
				<p>Ily belső vitában láttuk Abafit nemrégiben, midőn Szászvárosra szándékozván, hol háza
               volt, útjában az eltévedt Zsigát pillantá meg. Csalatkoznánk azt állítva, hogy e
               belső csatában az unalom, jórai restség és valami között, mi rokon a részvéttel,
               anélkül hogy az lenne - a jó győzött légyen. Én az hiszem, lélektani nézetből, hogy
               ekkor inkább egy önkénytelen mozdulata lelkének s a jelen pillanatnyi hatása bírta őt
               jóra.</p>
				<p>De maga eleibe ültetvén a kisfiút, a vita lelkében mást színt válta. Bizonyos
               megnyugvást vett önmagában észre. A gyermeknek ártatlan, szenvedélyes hálája jólesett
               nékie, s egy új öröm neme volt, édesebb mindazoknál, melyeket eddig érzett; s aki
               figyelmesen követi Abafinak élte fonalát, veheti észre, hogy e történet lelkére nagy
               hatással volt. Kezdte tisztán látni a jó és rossz közti különbséget, s feltevé
               először éltében ily határozottan magában e belső megnyugvást, ezen önjutalmat
               többször is eléidézni.</p>
				<p>Miként fogadta Abafi a szép nő- s anyának háláját, láttuk, s tőle egyebet nem is
               várhattunk. A nő indulatos odaolvadása s minden gyöngédségtől ment aljas magaátadása
               nemesebben gondolkozó lélekben bizonyosan hideg visszavonulást okozott volna. Nem úgy
               Abafiban, ki inkább volt megromolva, inkább pillanatnyi kielégítéséhez
               szenvedélyeinek szokott, mint hogy őt ily könnyen ajánlkozó szerelemkaland
               aggodalomba hozhatná. A kis Zsiga közbeszólása nélkül aligha a nő még engedékenyebb,
               hősünk még sürgetőbb nem lett volna.</p>
				<p>Hogy a szép nő anyai örömét s forró háláját ily furcsa, szinte őrültséggel határos
               alakban tünteté elő, minden olvasót méltán meglephetett, nem egészen azonban az
               emberismerőt, ki néha a legellenkezőbb indulatoknak együtt megférhetését a lélekben
               tapasztalhatá. Egy anya, ki gyermekének él, ki kész minden pillanatban mindenét
               gyermekéért feláldozni, nem érdektelen jelenet, s meleg részvétet idéz elő; de
               visszatántorgunk, s fagy környezi szívünket, ha ugyanazon teremtés, kit anyai érzet
               hőssé címez, az első jöttnek képes szerelmét egészen s tartózkodás nélkül odavetni.
               De hogy ezt érthessük, tovább kell fűznünk e történet fonalát - s talán akkor jobb,
               világosb lesz fogalmunk.</p>
			</div>
			<div type="chapter">
				<head>KOLOSVÁR 1594-BEN</head>
				<p>
               Mit jelent e zaj?
            </p>
				<p>Jákob</p>
				<p> Egy érdekes tájt, agg omladékot vagy csak fa tömeget is festőileg leírni nehéz
               feladat; mennyivel nehezebb egész várost képzetbe előteremteni, összeszedni, mint
               gyúltükörbe az egyes színsugárokat, míg azokból kép olvad össze, mely igaz is,
               érdekes is. De ha mindez nehéz s a szó teljes értelmében szinte kivihetlen: még
               sokkal nehezebb egy tájnak vagy városnak arculatját elővarázsolni, azaz szavakba
               önteni azon benyomást, melyet egy helynek minősége idéz elő mindenoldalú fogalom
               után.</p>
				<p>Bámuljuk méltán a festőt, ki eredetijének nemcsak vonásait s alakját találja el, de
               képes lelket lehelni képmásaiba vagy tájfestéseibe; mert ő holt vászonra eleven
               életet ihlelt, szemei szólnak, homloka jelent, ajka mond s egésze igéz, hat, vonz
               vagy visszataszít: szóval festvénye néz, lehel, nyilatkozik. De az író is érdemel
               némi méltánylást, ki holt írlapjára életet önt, kinek sorain haladva képek fejlődnek
               le, érdekek nyilatkoznak, s élet s indulatok állnak elő.</p>
				<p>Ily szempontból véve a feladást, nem annyira külső alakját, mint arculatját,
               fiziognómiáját Kolosvárnak e történet korában szeretném megismertetni.</p>
				<p>Kolosvárnak arca, valamint most, úgy akkor is hasonló volt azon neméhez az emberi
               arcoknak, melyek általános benyomással nem bírnak, s melyeknek érdekük a közelítő
               önségéből fejlik ki; de hasonlíta azokhoz is, melyek többszöri látáskor nyernek.
               Különös, de némileg lélektani fogalmon alapul, hogy Kolosvárnak lakóit kell ismerni,
               hogy azt szépnek találjuk, s ez a visszásnak tetsző állítás e történetnek korára is
               illik. Van sok ilyen visszás eset, mely létezik; oka nem magyarázhatlan, de nem is
               szembeszökő. Van sok férfiú, ki igen szép ezredes, de igen rút zászlótartó lenne.
               Megesik néha, hogy egy társaságba elismert, szép férfiú lép be, de történetesen éppen
               ott nem lévén személye ismeretes, semmi benyomást nem okoz, észre nem veszik, ha
               azonban megnevezi valaki, s így tudva van, ki légyen, azonnal széppé s érdekessé
               válik. Ebben van valami, mit tagadni nem lehet.</p>
				<p>Ha valaki Kolosvárt van, s főtérén megállva jobbra-balra tekint, s ott egy házat
               megpillant, melynek külsője tetszetlen, de belsőjének csinossága s a szíves-lelkes
               gazda ismeretes a néző előtt: ő azt bizonyosan más szemmel tekinti, s ha így minden
               téren, minden utcában, ház és ház, ablak és ablak mosolyg felé kedves, mívelt,
               érdekes lakójával s lakónéjával: a város maga szebbé válik képzetében.</p>
				<p>Valóságos fogalma tehát ezen érdekes magyar városka arcáról csak annak lehet, ki
               számtalan szeretetre méltó családját ismeri jelenben, vagy ismerte e történet
               korában; s ennek Kolosvár mint csinos, vidám, egészen magyar szellemű város, a magyar
               szívesség s egyenesség, a mívelt társalkodás lakhelye, bizonyosan tetszeni fog, s
               hasonló leend oly ember arcához, ki mellett egyelőre kis részvéttel megyünk el, kivel
               másodszor szóba állunk, kit harmadszor keresünk, végre nehezen, igen-igen nehezen
               válunk el tőle.</p>
				<p>E történet idejében a hídelvét s a szentpéteri külvárost kivéve, melyek gyéren
               hintett egyszerű falusi épületeikkel vonultak el a kapukon kívül, a többi külváros
               még nem létezett. A várost környező hegyek sűrű erdőkkel borzadtak az ég felé. A
               Kis-Szamos óriási ezüstkígyóként hajlongott réteken, szántóföldeken s berkeken
               keresztül, s egész csillámló menete födetlen, látható volt. A körüle virító természet
               erőteljes ifiú zöldjében regényes bájt hinte maga körül. A város és Kolos helysége
               közt tágas hézag terült, a Torda kapun kívül pedig szinte semmi épület sem látszott
               még.</p>
				<p>Kolosvár, mint minden kerített városaink, sajátságos tekintetű volt hajdanában.
               Pusztán s fenyegető homlokkal előre nyújtott paizsként könyöklötték sötét kockákból
               emelt falak körül, melyeknek rovátkos gallérja nem állt védtelen s rajtalan, mint
               jelenben. A falakat széles árok övedzé, s védék izmos négyszegű tornyok, keskeny
               lövőnyílatokkal ellátva; felvonóhidak vezettek a szeszélyes alakú kapukon keresztül
               a vár kebelébe, melynek elejét leeresztésre kész, hegyes aljú rostélyok foglalák el.
               A kapuk jókor zárattak be, s a lakosok bizonyos hadi rendhez voltak szokva. Azon
               vidám élet s szorgalom, pezsgés, mely most szinte köznapi, akkor csak különös,
               nagyobbszerű esetekben mutatkozott mint kivétel.</p>
				<p>Mindezek Kolosvárnak külről durva, védelemre kész, hadi tekintetet adának. Esténként
               olyan volt, mint zárt méhkas, melyben kétes zúgás morajlott. Belseje, magas
               födeleivel, egyenetlen, kiáltó vagy sötét színekre kockásan mázolt épületeivel, némi
               szeszély szellemét önté el rajta, mely talán széptani szempontból tekintve ízlés
               elleni volt, de mégis érdekkel bírt.</p>
				<p>Azon része a városnak, melyet most Óvárnak neveznek, volt a legépületesb tekervényes
               utcáival s egyetlen piacával. Az úgynevezett Nagy térről ide vezető utcának egyik
               szögletében áll még most is azon ház, hol Mátyás királyunk született.</p>
				<p>A többi része a városnak ritkábban volt ellátva épületekkel, melyek közt néhol hosszú
               deszkakerítések vonultak el. A tágas térnek egyik oldalában a szép, gót ízlésű
               egyház, akkoron még fennálló tornyával, a tágas térnek alacsonyabb házai közt állott
               nagyszerű méltóságában, ünnepélyes ájtatosság szellemétől elszigetelve, nyugton,
               magányosan, tiszteletet s imádást előidézve.</p>
				<p>A város lakosainak is sajátságos tekintetük volt. A mostanitól egészen különböző
               viselet, kocsik, nagyobbára lovak is, egészen más alakot, s hogy úgy szóljak, más
               kerítvényt adának nekiek. Hosszú, bő menték, tágas zekék, térdig érő dolmányok,
               kalpag, süveg, csákó a régiség címjét lehelék alakjaikra. Az egészen más arcszellem,
               durvább nyelv, nyersebb szokások s a mostanitól különböző módja az öröm, harag s
               bánat kifejezésének még nevelék e hajdanszerűséget. Gyakori nyugtalanságok akkori
               időben elfúvák a városi lakos arcáról azon polgári egykedvűséget, azon kényelemérzet
               szellemét, mely őt jelenben címezi.</p>
				<p>Az a békés otthonosság, a mindennapi élet csendes, változatlan folyamából eredt
               nyugodtság nem létezett hajdan. De több erő, több önérzet mutatkozék az
               arcvonásokban. Volt valami kihívó, valami feleletre kész és elszánt a szem, a homlok
               kifejezésében, amit jelenben békés polgárnál hiába keresnénk.</p>
				<p>De induljunk a magas, négyszegű bástyától védett, sötét Magyar kapun be. A
               jobbra-balra vonuló házak nagyobbára hamuszínű s fehér kockákra vannak festve,
               néhányat kivéve, melyeken vagy kiáltó színeik tűnnek ki, vagy avult egyszínű
               meszelés látszik. Kövezet nincsen, de az utca jól ki van porondozva; a házak mellett
               itt-ott magas jegenyék s nyárfák nyúlnak fel, melyek közül feketéllik, szürkül vagy
               fehérlik a magas zsindely- vagy deszkafödél. Csak két magasb ház van az egész
               utcában, egy-egy emeletes, az első közel a kapuhoz jobbra s másik balra, az utcának
               dereka táján, a Közép utcába vezető sikátor szögletében; egyenetlen, ízlés nélküli
               faragásokkal terhelt ablakokkal, melyekből ezúttal két cselédfő nyúlik ki,
               le-lehajolva a tér felé tóduló néphez. Az egyik ősz férfiúfő, lenyúló bajusszal,
               mellette seprűnyél nyúlik fel; a másik csinos, tükörsima hajú leányfő, nyaka mellett
               jobbra lecsüngő haj tekerccsel, keze piszkos törlőronggyal fölfegyverkezve.</p>
				<p>Éppen most léptet el az ablak alatt egy fiatal barna ember: világoskék, comb közepéig
               érő dolmány födi apró rézgombokkal derekát, mely körül medvekacagány van vetve; a
               medvének feje, fényes, veres kristályszemeivel s bársonyszegélyével, széles mellén
               nyugszik; csinos, de erős ezüstláncon függ nehéz ezüstnyelű, vasgombú buzogánya s
               ezüstös kardja oldalán; szép eleven lovának karcsú nyakát veregetve áll meg az ablak
               előtt.</p>
				<p>- Itthon még gazdád, Kelemen? - szól a lenéző öreg szolgához.</p>
				<p>- A gyűlésbe indult a kis templomba - felelt az öreg, köszönve a fejével.</p>
				<p>- A gyűlésbe? - mond az ifjú. - Hát késtem, ugye? Mit jelent ez a zajongó nép, mely
               száját tátva özönlik az utcán végig?</p>
				<p>Az öregnek képe elkomorult, s bizodalmas suttogó hangon mond:</p>
				<p>- S azt kegyed nem tudná? Uram! Borzasztó nap virradt Kolosvárra! A téren
               faalkotmányt emeltek, mindenki feszült várakozásban van; az mondják, néhányak fejébe
               kerül.</p>
				<p>A lovag kérdőleg függeszté szemeit az öreg szolgára. - A fejedelem itthon van-e?</p>
				<p>- Itthon! - viszonzá keserű nevetéssel az öreg.</p>
				<p>Az asszonyfők tudják csókjairól, a férfifők a felettök felvont pallosról!</p>
				<p>A lovag fejcsóválva folytatá útját. Az öreg gondolkozva bámult az utcára le.</p>
				<p>- Ki volt ez, Kelemen bácsi? - kérdé az egészséges, piros leány, a törlőronggyal
               kezében.</p>
				<p>- Daczó Péter - felelt odavetve a kérdett.</p>
				<p>- Még nem láttam - jegyzé meg a lány, rázva ki a port törlőrongyából.</p>
				<p>- Kit láthatál te - felelt a másik - nyolc nap óta, mióta Csíkból ide kerültél?</p>
			</div>
			<div type="chapter">
				<head>FAALKOTMÁNY</head>
				<p>
               Neve vérpad.
            </p>
				<p>Müller</p>
				<p> Míg ezek így beszélgettek, egy vaskos ember fényes, zsíros bőrsipkával fejében,
               nyakon függő s derekán átszorított bőr előkötővel ment az utcán nagy sietséggel.
               Feltűrt ingujja, kormos karja, egybehúzott apró szemei s a tűz közeléből arcára
               szállt hamvas füstmaradványok kovácsra mutattak. Éppen az emeletes háznak kapuja
               előtt haladott, midőn egy fiatal, sugár, kék festett vászonkötős ifjúval, könnyű zöld
               zekében, találkozott.</p>
				<p>- Hová - mond ez -, Gúti uram?</p>
				<p>- Ej - felelt a kérdett alig pihegve -, Szalánczi uramhoz a tömlöcbe! Otthon nem
               leltem. Három hónapi vasalás árával tartozik, s ha elütik a fejét, mert ma - folytatá
               fejéhez nyúlva - a magaméban sem bízom, nem tudom, ki fizet érette. - Ezzel elsietett
               balra a Nagy tér felé.</p>
				<p>Ott körültekintve három embert látunk a Szín utca végénél egy lapos kövön állani,
               mely padként nyúlik a szegletház mellett. Úgy látszik, e magasb helyzetet ezért
               választották, hogy a piacon történendőket kényelmesben láthassák.</p>
				<p>Az egyik e három férfiú közül kétségen kívül kolosvári tehetős polgár volt. Térdig
               érő világosszürke mentéje, fekete báránybőr prémmel s fekete készülettel, övig volt
               alacsony, széles termetéhez gombolva; neme a csákósüvegnek, hátul kacsafark gyanánt
               beletűzött strucctollal, s fokosnemű bot kezében. Arca egy vala azon ép, egészséges
               holdvilágképek közül, melyek kényelmes életre mutatnak; orrán s állának jobb részén a
               piruló réznek jelenségei mutatkoztak, de vonásainak kifejezése józan ítélőtehetségre
               mutatott.</p>
				<p>A másik tisztes szerzetes volt, avult barna darócban, hátul lecsüngő csuklyával,
               kötéllel körülövedzett derékkal, melyből hosszú olvasó csüngött. A harmadik végre ép
               fiatal ember, vörös, magas süveggel, keskeny vidraprémmel, mely lekonyult fején.
               Világoskék mente volt rajta nyitva, alatta ujjatlan, hasonló színű dolmány s nadrág,
               melyre majdnem térdig érő karmazsin csizma vala húzva. Az egész alak s a naptól
               barnult szép férfiúarc munkabíró falusi úrra mutatott.</p>
				<p>Mind a háromnak képén komolyság volt elöntve, bánatos, kétkedő komolyság. Néha
               pillantának a tér túlsó részén emelt faalkotmányra, mely fekete szövettel bevonva s
               Báthori Zsigmond úgynevezett kék testőreitől körülbámulva s -lézengve, síri
               egyszerűségben nyúlt fel a hullámzó néptömeg fölött.</p>
				<p>Hogy e festői csomókba szigetelt néptömegről s az egész jelenet sajátságáról
               fogalmunk legyen: képzeljünk el egy magas négyszegű alkotmányt feketén bevonva, mely
               a térnek a Közép utca felőli oldalához közelebb esik, mint közepéhez. Az alkotmány
               körül magas termetű férfiak kék dolmányban s nadrágban, rezes kardokkal oldalaikon
               állottak hézagonként, a közeledni törekvő népet tartóztatva; fejeiken úgynevezett
               csatlós fekete süveg nyugvék, hosszan nyúló, kéken bélelt szárnnyal, kezeikben nehéz
               fegyvereket tartottak, melyek közül többnek csak gyújtó lyuka volt, minden készület
               nélkül, s kanóccal sült el.</p>
				<p>Miként az egyes lakosoknak, úgy a századokkal ezelőtti népcsoportozatoknak is a
               mostanitól lényegesen különböző tekintetük volt.</p>
				<p>A mostaniaknak általános színe sötét, ezt a kalapok s divatosb sötét színek okozzák.
               A ruházat maga karcsúít, testhez szorul, s a jelen nép együttvéve némi könnyűséggel
               bír, talán azon méltóság s komoly szellem rovására, mely őt hajdan nemzeti
               öltözetében, kiáltóbb színeivel s keletibb bőségével ruháinak jelelé.</p>
				<p>A régiekben e könnyűség vagy élénkség inkább az arc kifejezésében s az általános
               szellemben mutatkozott, mely azon s abból lehele. A vonások jeleltebbek voltak. Nem
               látszék az arcon a kényesztés gyöngédsége, mely azt jelenben talán szebbé teszi, de
               bizonyosan nem oly érdekessé, mint hajdan volt.</p>
				<p>Bár századokon keresztül a nép, főként csoportozásaiban, ugyanaz marad, mégis a jelen
               történet korában feltűnt rajta az, mit jobban nem tudok kifejezni, mint ha három
               századdal fiatalabb létének nevezem.</p>
				<p>Az alkotmány körül sűrűn ömledező, a jövők-menők által mindig újuló s változó
               népgyűrű alakult, körülhintve az oda egyenként sietők ritkább karimájától. E gyűrűn
               túl csomókban állt a nép. Egyike ezeknek hosszasan vonult el a nagy gót egyház
               mellett, kisebbek itt-ott a házak alatt. A tágas utcákból folyton-folyva a térre
               szivárgó sokaság több patakot képeze, mely az alkotmány körüli sűrű néptömegbe mint
               tágas tóba enyészett el, mindig dagasztva, szélesítve annak terjedelmét.</p>
				<p>Ezen élénk képet az akkori különös kinézésű, sötét vagy tarka színekre mázolt házak
               keríték körül, milyeket még most is láthatni a téren, a Magyar, Híd és Szín utcában
               néhol.</p>
				<p>Minden ablak rakva volt nézőkkel; körültekintve a szem több hölgyet, mint férfiút
               látott, többnyire bámuló kifejezéssel, csak itt-ott tűnt fel azon könnyelmű
               egykedvűség, melyet váratlan esetek meg nem rezzentenek, vagy a szívetlen újságvágy,
               mely nemét a borzasztó kedvtöltésnek találja a legiszonyúbb szemlében.</p>
				<p>- Minő egészen más tekintete van e térnek most - mond bús hangon a polgári ember a
               szerzeteshez fordulva -, mint 1571-ben, midőn Báthori István lovagla végig! A Közép
               kapu felől jöve itt keresztül mint erdélyi fejedelem, a nép ittas öröme s
               szenvedélyes fölhevülése közt.</p>
				<p>- Vagy 1576-ban - szól a szerzetes -, mikor a lengyel követeket fogadta Báthori, s
               köztök az egykor oly szép Báthori Gizellát láttuk, az ősz Zamojszki nejét, kik
               lengyel királlyá választatását hozák hírül.</p>
				<p>- Van az akkori jelenetnek némi hasonlatossága a mostanival - mond a falusi úr nyers
               hangjával közbeszólva. - Mint most, úgy akkor is néma komolyság ült a kolosváriak
               arcán. Tudja-e még atyaságod - folytatá a szerzeteshez fordulva - azon féltékeny
               rezzentség nemét, mely akkor az erdélyieket elfoglalá? Olyan volt ez, mint midőn egy
               szíves gazda mindennapi vendégét nagyobb úrhoz tudja hívottnak, s neme az irigységnek
               lepi meg. Sokan Báthori Istvánnak rossz néven vették azon egykedvűséget, egy kis
               örömsugártól körülfénylve, mely fölemeltetésekor látszék rajta.</p>
				<p>- Furcsa - jegyzé meg fejcsóválva az öreg polgár -, hogy a nép többsége oly kevessé
               képes a szív belső mozdulatairól ítélni. Én, elhiheti kegyed, a fájdalom könnyeit
               láttam Báthorinak szép nagy fekete szemeiben csillogni.</p>
				<p>- Emlékeznek-e kegyetek - mond, kék kendőjét ujja alól kihúzva s a port törölve
               képéről a szerzetes - arra a mondására az akkor alig tízévű Báthori Zsigmondnak, hogy
               ő mint erdélyi fejedelem hazáját három koronáért sem hagyná oda?</p>
				<p>- Igen, igen! - felel a polgári ember különös arckifejezéssel, mintha e mondás
               emlékezete visszás benyomást okozna benne, s ellentételben lenne azzal, ami később
               történt. - A kis Zsigmondnak e nyilatkozása akkor szájról szájra ment, s szép
               előérzettel kecsegteté kebleinket, de nem is ok nélkül - tevé hozzá gúnyredőkbe
               szedve ajkait.</p>
				<p>- Csendesen, urak! - suttogott a szerzetes. - A falaknak is füleik vannak itt;
               kilencvenharmadikban, mikor a kancsal Bucella Lengyelországban járt, az özvegy
               koronát újra Báthori-főre keríteni, eszembe jutott nekem is a kis Zsiga mondása; hej,
               akkor még nem volt Zsigmond. De a korona helyett Gyulafi Istók a harmincezer
               forintot, melyet István király hagyott végrendeletében Zsigmondnak, sem hozhatá el
               egészen.</p>
				<p>- A jó fejedelem szereti a változást - mond a polgár -, tavalig törökök valánk;
               akkor, tudják kegyetek, csikorgó télben jött ide Báthori András a bíbornok
               Cumuleusszal, kit a kolosvári nép erővel Komlósinak bérmált; s a török hold helyett
               Rudolf ajánlataira kezdénk hajlani.</p>
				<p>A szerzetes gondolkozni látszaték.</p>
				<p>- Mióta a fejedelem hazajött Kővárról, valami veszélyjósló lebeg egész lénye körül. A
               minapi elfogatások, a mai készületek eléggé bizonyítják, hogy önállásúbb kíván lenni,
               s nem szenved tanácsadót maga körül.</p>
				<p>- Mégis - szól a polgári ember - inkább kellene ért férfiak javaslatát, mint éretlen
               szenvedélyek sugallását követnie.</p>
				<p>- Nincs egy is jelen tettei közül - kiált fel a falusi úr jóslóilag -, melyet meg ne
               bánna; ismerem, mint magam fiát!</p>
				<p>- Soha, mondják, nem tesz úgy csekélységekben is rendelést - szól a polgár keserű
               mosollyal -, hogy meg ne változtassa. Az udvariak e habozást ismervén, első
               rendelését ritkán teljesítik.</p>
				<p>- Bár - kiált fel kitörő haraggal a szerzetes - veszett volna Kőváron! Boldizsárnak
               szíve nem jobb az övénél, de legalább férfiú, s tud akarni.</p>
			</div>
			<div type="chapter">
				<head>HÁROM HÖLGY</head>
				<p>
               Mi rezzent úgy titeket?
            </p>
				<p>Rousseau</p>
				<p> A Nagy térnek azon részén, mely a Torda utcától balra a Közép utca felé nyúlik,
               jelenben a faalkotmánytól jobbra esik, a többi házak közt kitűnik egy, közel a Közép
               utca elejét képező városházához, széles kiálló erkélyével. Ablakai e gót mívű
               erkélynek, mely a magas, hegyes boltozatú kapu fölött vonult el, nyitva álltak, s
               három igen szép hölgyet láttatának. Az első érdekes gyermekképű leányka, alig az
               asszonyiság előestéjén; az erkély párkányára könyöklött. Úgy látszott, hogy a körüle
               történőkre nem sokat ügyel; haja művészi tekercsbe gyűrűdzék feje fölött, melybe
               néhány bogláros tő volt tűzve; a tekercs elejét gyöngyökből fűzött párta keríté
               körül. Ez Csáki Gizella volt, árva hölgy gazdag házból. E gyermeki alak mellett
               magas, karcsú, halvány nő állt, leírhatlan kellemű arccal. Egy vala ez azon hajdani
               jelentő képek közül, melyeket régi köveken s pénzeken látunk még, s melyek szinte
               eltűntek az élők köréből. Dús, sötét hajzat, keskeny, sima homlok, kiálló, hajlott
               orr, teljes ajkak, gömbölyű állacska, s a szemek nagyok, lángolók, sötétek. A szép
               nőnek piros bársony folyt végig tagjain festői redőkben, s fején finom csipkékből
               lehelt főkötő nyugvék, melynek éléből arannyal hímzett fátyol szaladt végig termetén,
               festői árnyazatát képezve a jelentő alaknak.</p>
				<p>Ilyen vala Mikola Margit, Gyulafiné! Ki egyszer látta, sohasem feledé el e lelket s
               fajt mutató hölgyet. Neme azon érdeknek, melyet ezen arc előidézett, nem volt oly
               érzelgő, milyet közönségesen igéző külső bájol elő. Tisztelet, vonzódás, féltékeny
               tartózkodással vegyülve, olvadának össze a meglepő hatásra, melyet Margit teremte elő
               mindenütt, ahol megjelent.</p>
				<p>A harmadik végre egy teljes, kerek arcú hölgy, inkább kisded, mint nagy. A szűz
               egészség hajnala, mely e vidám jósággal teljes arcon veszteglett, a szelíd mosoly
               ajkai körül, a hófehér karok, e szépnél szebb gödrös kezecskék s az egész tömött,
               mégis csinos termet e bájos alaknak látásakor vágyakkal s gerjékkel tölté be a
               keblet. Ez Zsombori Judit volt, a Mikola háznak közel rokona, s jelenben látogatóul
               Margitnál.</p>
				<p>- Ki az a szép lovag, ki a Közép utca felől léptet csendesen felénk? - szól Gizella,
               fölemelve magát s hátrahajtva fejét Judithoz.</p>
				<p>- Nem ismerem - felelt a kérdett egykedvűleg, kék válla gyöngyfüzérével
               enyelegve.</p>
				<p>- Abafi Olivér - szólt azon mély ezüsthangon Margit, mely oly ritka s szinte közép a
               fiatal férfiú s az érett asszonyi hang között.</p>
				<p>- Olivér! - kiált fel Judit rábámulva. - Lehetetlen!</p>
				<p>- Miért? - kérdé Margit, reá függesztve azon szempárt, melynek ha egyikét lehellené
               festő elefántagyarra, ki-ki ráismerne Mikola Margitra.</p>
				<p>- Olivér? - kétkedett Judit. - Az az Olivér, ki... de nem, nem!</p>
				<p>- Igen, mondom - erősíté sajátságos hangnyomattal Margit -, ezer közül
               kiismerném.</p>
				<p>- Nem vitatkozom veled, Margit, de ha ő, úgy nagyot változott. Midőn utoljára láttam
               itt Kolosvárt, inkább csatlóshoz, mint Abafi-ivadékhoz hasonlított, s hogy nézett ki!
               Egek, minő különbség!</p>
				<p>- Külsőleg talán, de a lélek, mely annyira tévedt, mint az övé, nehezen változik -
               jegyzé meg Margit, mély sóhajt fojtva magába, melynek eltitkolása rózsákkal önté el
               halvány arcát.</p>
				<p>- Ha valóban ő az? De igen, igen! - mond Judit rejthetlen meglepetéssel. - Már itt
               van közel; ő az! Minden vonás az övé... A pongyola, szennyes öltözet eltűnt, a
               halvány arc teljesebb; a durva pór gőgöt, a nemtelen tartást nemes büszkeség szelleme
               s úri mozdulatok válták fel. S mégis ő az! Nézd e szemjárást! Minő vad, mondhatni
               kegyetlen tekintete! Összeszorított ajkai szenvedélyre mutatnak: mégis minő
               érdekteljes ember ez az Olivér! Mennyi férfiasság, mennyi erő!</p>
				<p>- Eszembe jut önkénytelen - szól közbe Margit -, amit atyám oly sokszor mond
               Olivérről: “Meglássátok, ebből még ember lesz!”</p>
				<p>- S miből gyanítja ezt az öreg úr? - kérdé Gizella.</p>
				<p>- Sok erő van benne, szokja mondani - felel Margit -, tud akarni; s ki ezt tudja,
               abban reménylek mindig.</p>
				<p>- Különösek vagyunk mi hölgyekül - jegyzé meg Judit fájdalmas mosollyal ajkai körül.
               - Mi a rosszat is érdekesnek találjuk néha. Miért utáljuk a hibákat oly határozottan
               másban, s miért érezzük szívünket önkénytelen meglepetve azon óhajtástól, hogy
               Olivérnek hibáit mentegessük?</p>
				<p>- Ah - mond Margit -, ki áll oly fokán a tökélynek, hogy a mások hibáinak mentegetése
               ne szolgálna némileg önnyugtatására? Te is örömest mented-e ki az Olivér hibáit, jó,
               szelíd angyal?</p>
				<p>Önkénytelen szívéhez szorítá ekkor a Judit kezét, de szintoly hirtelen ereszté el,
               mintha megbánná.</p>
				<p>- Ó, igen - szól ez -, szívemből. - S Margitra tekintett eggyel azon mély tekintetek
               közül, melyek oly sokat mondanak, s mely láttatá, hogy ezt Judit nem célzás nélkül
               mondá.</p>
				<p>Margit kezét nyújtá újra Juditnak. Festői volt e kéznyújtás, mint minden mozdulata, s
               mindemellett nem keresett, hanem természetes, királynéhoz hasonlított a magas
               erkélyben, kinek egy kézszorítása boldogít, s ki azt nem látszatik tudni, s halkan
               hozzá hajolva mondá Juditnak:</p>
				<p>- Csalatkozol, ártatlan, vidám teremtés! Nem értesz engem. Ah, én magamat sem
               értem!</p>
				<p>Egy éles sikoltást tőn a kis Gizella, s lángba borult arcára tapasztá kezeit, mint
               aki hirtelen égő házat pillant meg. Szólásra nyílt szája mintegy görcstől
               körülfeszítve láttatá összeszorított fogait, és sietve rohant a belteremekbe.</p>
				<p>Margit és Judit kitekintenek, s fagylalt arcvonásokkal követék hirtelen Gizellát.</p>
				<p>Néhány perccel eltávozások után egy semmitmondó köznapi cselédarc bámult ki az
               erkélyből, meredt szemekkel nézve szét; azután az ablakot gondosan bezárta s
               eltávozott.</p>
			</div>
			<div type="chapter">
				<head>RÁSA-HÁZ</head>
				<p>
               Külről vidám, fekete sötét belül.
            </p>
				<p>Plutarch</p>
				<p> Azon oldalán a térnek, melyen az alkotmány volt felállítva, egy sajátságos külsejű
               házat mellőzénk el észrevétlen; részint a sok körüle tóduló emberek foglalván el
               figyelmünket, másrészt mivel a tér tágasb része s a ház közt a faalkotmány maga zárta
               el látásunkat. E ház azonban mind különös kinézése, mind belső elrendelése, mind
               végre nevezetes lakója, Carigli tekintetében megérdemli a közelebb megtekintést.</p>
				<p>Minden időben vannak emberek, kiket ízlésükben, terveikben, sőt módjokban is némi
               szeszély vezérel; helyzetök, nevelésök vagy a magokat ezáltal megkülönböztetni akarás
               okozza ezen erkölcsi balgaságot. De valamint az élet érdekes tarkasága szinte
               kívánatossá teszi az irány s a nézetek néholi kisikamlását, s a különcöktől, bárminő
               nevetségesek legyenek, némi érdeket nem lehet megtagadni, úgy ez anyagi tárgyakról is
               szól. Azon város például, mely egészen szeszélyes épületek tömege lenne, bizonyosan
               minden helyesb ízlésű embert nevetségre bírna, de egy-két épület, mely mind alakjára,
               mind a rajta enyelgő szellemre nézve úgyszólván kiválik a többi közül, s a szemnek
               nyugvópontot ád, nem kellemetlen.</p>
				<p>Ilyen volt az is, melyet említénk. Birtokosa Bogner Imre, gazdag kereskedő, kinek még
               két háza volt Kolosvárt; ezt egyedül szeszélyének kielégítésére építette.</p>
				<p>A lak emeletes volt, egészen új, szerfelett magas födele vörösre festve, s elöl
               hegyes, toronyforma csúcsba végződött, s annyira kinyúlt, hogy a legnagyobb záporban
               ázás veszélye nélkül lehete a ház előtt mulatni. Ezen első része a födélnek nyitva
               állt, s igen cifra mívű fakarzat védte, melybe csak a födélen keresztül lehete
               jutni.</p>
				<p>A felső emelet közepe táján két, az akkori időben szokatlan nagyságú ablak szorosan
               egymás mellett, szinte eggyé olvadt; csak keskeny, elevenvörösre festett oszlop
               választá el őket egymástól. Mellettök jobbra-balra hat-hat kisebb ablak nyílt, a
               felső három-három kerek, az alsók négyszegűek.</p>
				<p>A felső emeletet a ház alsó osztályától egész hosszában elfolyó, keskeny
               zsindelyfödél választá el, mely kockásan veresre s fehérre volt festve. A feljebb
               leírt kettős ablak alatt magas, kerek boltozatú kapu mélyedett, s emellett
               jobbra-balra két ablak, cifra zöldre festett s aranyozásokkal terhelt
               rostélyzattal.</p>
				<p>A kolosváriak ezen épületet Rása-háznak nevezték, vagy mivel birtokosa rásakereskedés
               által juta annyi tehetségre: ily házat építhetni; vagy mivel a háznak tarka, ízlés
               nélküli színei egymásra rakott sokszínű rásaszövetre emlékeztettek. Ritka idegen ment
               el előtte anélkül, hogy el ne mosolyodjék, s birtokosa nevét ne tudakolná, ki nem kis
               elégedéssel szokta mondani, hogy házát senki sem hagyja egy tekintetre. A kolosváriak
               úgy megszokták, hogy szinte észre sem vették többé; mint egy különös tekintetű
               férfiút előre ki-ki bámul vagy nevet, s kiről végre elhiteti magával, hogy rajta
               semmi különös nincsen.</p>
				<p>A kapun bemenve, jobbra meredek hágcsó vezete a felső emeletbe, deszkákból
               összeállítva, a tartózkodókat kétfelől zöld kötelek képezék, s a lépcsők durva szürke
               daróccal voltak beborítva. Közepe táján e hágcsó megszakadt, s jobbra kanyarodott
               fel egy tágas, négyszegű tornácra, mely előszobát képezve, az udvar felől nyitva
               állt, védve zöld és veres, sűrű rostélyzat által, mely karzatként vonult végig
               rajta.</p>
				<p>E nyílt előszobának a hágcsókkal szemközti falán két kép függött, ölnyi magasságú: az
               egyik Loyola Ignácot, másik Ribadeneyrát ábrázolá egész nagyságokban. A két kép közt
               oszlop gyanánt állt azon régi tornácórák egyike, milyeket még néhol, mint a sötétebb
               századok emlékét, láthatni hazánkban most is. - Jobbra Ribadeneyra képe alatt
               középnagyságú tölgyasztal mellett magas támaszú, cifra faragású fa karszékeken ült
               két ifjú, előrenyújtott lábakkal, kényelmes helyzetben. Az egyik szép szőke legényke,
               alig tizenhét évű, egészséges, kerek arccal, eleven szemekkel, meggyszín dolmányban,
               kék mellényben s nadrágban, keskeny aranykészülettel. A másik hasonlóul szőke,
               hosszas arcú s talán még fiatalabb, fekete bársonydolmányban s mellényben, veres
               nadrággal, hasonlóul aranykészülettel. Előttük az asztalon alacsony, nyuszttal
               prémzett süvegek hevertek. Az ifjak suttogva beszélgettek egymással.</p>
				<p>Balra ezen leírt faltól, közel a hágcsókhoz, magas, veresre festett s felül félkerek
               rostéllyal ellátott, gót ízlésű ajtó állt. A mellette jobbra nyúló tölgylócán egy
               szolgai alakú lény ült, barna öltözetben, eggyel azon semmitmondó kidagadt arcok
               közül, melyek kényelmes semmittevés s jó élés által bizonyos lanyha kifejezést
               nyernek. E parancsra fülelő mozgonynak nyílt, kerek szemei maga eleibe bámultak.
               Közel hozzá látjuk azon kék öltözetű, medvekacagányos férfiút, kivel a Magyar
               utcában találkozánk, s ki egy volt Báthori Zsigmond úgynevezett kék testőrei
               közül.</p>
				<p>A testőr várakozni látszaték, s komolyan nézett az ajtó felé. - Mikola! - hangzék ki
               a belteremből egyjén azon sajátságos fél visító-fél mély hangoknak, melyeket meg
               kell szoknunk, hogy szűnjenek fülsértők lenni.</p>
				<p>Erre a fekete dolmányos ifjú felugorván székéről, a magas, félig nyitott ajtón
               keresztül a belső szobába lépett.</p>
				<p>- Milyen hamar mozdul Mikola - mond társa a testőrhöz fordulva -, tegnap minden
               megszólításra engemet küldött be maga helyett.</p>
				<p>- Ennek okát könnyű kitalálni - felel a barna lény a lócán -: ma jobb kedve van a
               fejedelemnek, mint tegnap.</p>
				<p>- Jobb? - kérdé az előbb szóló. - Igaz, hiszen a reggeli dolmány van még rajta,
               ilyenkor vagy igen jó kedve van, vagy sok dolga. Máskor háromszor megcseréli, míg
               valami délig marad rajta.</p>
				<p>Az ajtó csikorga, s a barna inte ujjával az ifjúnak, ki tüstént elhallgatott. A
               kinyílt ajtón Mikola jött ki, a kék testőrnek intve, ki azonnal bement.</p>
				<p>- A vállamra vert a fejedelem - mond Mikola -, rég nem láttam ily jó kedvében.</p>
				<p>- Mondott-e valamit? - kérdi a másik ifjú.</p>
				<p>- Nem sokat. Daczót parancsolá be magához, s nekem mondá, hogy délután lovakat
               rendeljek Szamosfalvára, három hintóba. De még várok egy kissé; tudod, a fejedelem
               nemigen szokott első parancs mellett maradni.</p>
				<p>- Igaz - felelt a másik. - A minap éppen úgy jártam: reggelijét kívánta, s én azonnal
               elszaladtam parancsát teljesítni; ő meg gondolkozott, s a reggeli előtt egy
               lovaglást akart tenni, s mivel én már elmentem, megdorgála.</p>
				<p>- Mondám, ugye, Szágfi, hogy udvarnál nagy okosság tudni, mikor kelljen késni, mikor
               sietni?</p>
				<p>- Haha - felel az ifjú Szágfi fojtott nevetéssel -, egész tanító levél. - No - mond
               tréfásan meghajtva magát előtte -, ezután mindig kész követője leszek a kegyed
               tanácsának, nagy jó uram!</p>
				<p>Azonban Daczó kijött az ajtón. - Mikola - mond ez -, a fejedelem délután nem
               szekerezik ki.</p>
				<p>- Gondolám - felelt ez mosolyogva, s jelentőleg inte Szágfinak szemeivel.</p>
				<p>- Holnap indulunk Fejérvárra; éppen most vevém őnagyságának2 végparancsát lovak,
               társzekerek s egyebek iránt. Isten veletek! - Ezzel Daczó leléptete a hágcsókon.</p>
				<p>A magas ajtó újra kinyílt. - Cyrill! - szólt a már egyszer hallott éles hang. A barna
               ember felkölt.</p>
				<p>Hogy világos fogalmunk lehessen a következő jelenetről, megállunk az ajtó előtt. Az
               előttünk nyíló szobában minden, amit látunk, oly különös és meglepő, hogy részletesb
               leírást érdemel.</p>
				<p>A nagy, tágas ajtó egészen fekete szövettel bevont szobába vezet; szemben nyílnak az
               utcára azon nagy, széles, majdnem ajtónyi ablakok, melyek kívülről tekintve is ezen
               épületnek olyszerű kinézést adnak, mint amilyennel például egy széles törpe ember
               bírna, kinek egyetlen nagy cyclopi szeme meredezne homloka közepén.</p>
				<p>Közel az ablakhoz balra tölgyasztal nyúlik, négyszegű, kikerekített szögletekkel s
               félkörbe kifelé hajló, cifra faragásokkal terhelt lábokkal. Rajta egyszerű fatál, s
               ezen zöld levelekre elrakosgatva friss fügék.</p>
				<p>Mellette a fal felől magas hátú, barna bőrrel bevont, mély karosszéket látunk, úgy
               helyhezve, hogy az abban ülő kényelmesen láthat a piacra, anélkül hogy őt kívülről
               észre lehetne venni.</p>
				<p>E karosszékben, amint ülve alkalmasint ki lehete venni, inkább magas, mint középszerű
               férfiú ült, fiatal, egészséges arccal, kijelelt, de nem úri, nem nemes vonásokkal.
               Szőke haja sűrű, de rövid fürtökben simult nyakához; homloka egy volt azon kiálló
               homlokok közül, melyek szinte olyszerűek, mintha toldva vagy dagadva volnának. Szeme
               kék, nem nagy s kifejezés nélküli; orra görbe, vastag, kiálló, közép a sas- és
               bagolyorr közt, de inkább hasonló az utóbbihoz; szája közönséges, fogai épek. Ezen
               arcnak, mely együttvéve, a szó közönséges értelmében rút nem volt, kifejezése csak
               további vizsgálat után mutatkozék. Volt igenis e kiálló homlokon s ezeken a kék
               szemeken valami durvaság s kegyetlenség szelleme; volt azon fogtüntető mosolyban s a
               feszes tartásban elegye a hiúságnak s büszkeségnek; de figyelemmel tekintve az
               egészet, önkénytelen meglepetve érzé magát a vizsgáló azon meggyőződéstől, hogy az
               egész arcon valami habozás, valami határozatlan ingatagság mutatkozik. E fiatal,
               erőteljes, széles vállú férfiún violaszín bársony, térdig érő dolmány volt,
               könyökig érő bő ujjakkal, melyek és a nyitott dolmány alól narancsszín ujjas, rövid
               dolmány sárgállék ki. Mind a két öltény terhelve gazdag ezüsthímzésekkel; a nadrág
               combközepig szintúgy narancsszín s gazdagon ezüsttel hímezett vala, alább
               violaszín, s lábát fekete topánka födé. Dereka körül gazdag mívű bogláros, vert s
               aranyzott ezüstöv szorula.</p>
				<p>Mellette görnyedező állásban különös alakot látunk, kinek tekintete bizonyos félelmes
               tartózkodást, s hogy úgy szóljak, veszélyjósló idegenkedést idéz elő. E magas,
               száraz férfiúnak arca hosszas és halvány volt; fejének hátulsó részét gyéren lepék
               körül azon hollószín hajmaradványok, melyeknek része előre, a homlok elfödésére volt
               fésülve. Az igen magas homlok felső része sima, redőtlen, de alább a széles, sűrű
               szemöldek körül számos redőkbe vonult. Nagy, kiálló, hólyagos, szembetűnőleg kancsal
               szemek tekintetének kísérteti kifejezést adának; szép római orra, keskeny,
               összeszorult, finom ajkai némi gúnyszeszélyre mutatának; de egész arca színlett
               ájtatosság s erőltetett nyájasság szellemétől volt körüllehelve. Felső ajkát ritka s
               a száj két szögletei felé behajló bajusz födé; hegyes állán keskeny, gyér szakáll
               vonult körül. Öltözete fekete volt és bő, derekához fényes szíjjal leszorítva.</p>
				<p>Szemben a tölgyasztallal egyszerű fanyoszolya volt helyezve; a rajta nyugvó szalmát
               borzas medvebőr födé; fejénél a széken néhány vastag kötet hevert. Azon két falnak
               közepén, melyek egyikének közelében az asztal, másika mellett a nyoszolya állt, két
               ajtó vezetett jobbra-balra a mellékszobákba, melyek jelenben zárva valának. S mivel a
               szobát fedő fekete szövet ezen ajtókat is borítá, csak kilincseiket lehete közelről
               kivenni. A szobába nyíló ajtónak jobbjára, a szegletben magas zöld kemence
               emelkedett, majdnem a gerendás tetőig; baljára pedig tölgytérdeplő állt, melynek
               felső keskeny párkányát magas fekete feszület, egy halálfő s a fövényóra foglalák
               el.</p>
				<p>E bútorozás azon szerzetesi egyszerűséget s öntagadást mutatá, mely akkoron a
               Loyola-szerzet szorgalmas, nagy befolyású fiait jelelé.</p>
			</div>
			<div type="chapter">
				<head>A VERES EMBER</head>
				<p>
               Ahol a veres ember.
            </p>
				<p>Victor Hugó</p>
				<p> Azon pillanatban, melyben Mikola Margit az iszonyodás minden jeleivel arcán s
               tagmozdulatain hagyá el az erkélyt, lépett Cyrill a szobába, melynek két ablaka
               nyitva állt, s a belépőnek tágas látkört nyita a piacra. Az első, mit megpillantott,
               a faalkotmány volt, sötét dombján egy keleti barna férfiú, veres palástba burkolva,
               fekete süveggel, melyen veres toll ingadozék. Oldala mellett nyúlt fel a széles
               pallos, nagy keresztet képző markolatjával. Az alkotmányon s e veszélyt jósló alakon
               túl látszék a mindig sűrűbb és sűrűbb csomókba szigetelt nép, s az ablakon által
               hallatszék azon kétes moraj, mely népcsoportozással szokott együtt járni, s nem
               ritkán előhírnöke a lázadásnak.</p>
				<p>Cyrill behúzta az ajtót maga után, s azon aggással állt meg a magas férfiú előtt,
               mely többnyire meglepi a szűkkeblűeket nagy tekintetű férfiakkali érintésekben.</p>
				<p>Azon kellemetlen hangon, melyet kétszer hallánk a szobából úgyszólván kisivítni, mond
               a fekete férfiú a karszékben ülőhöz fordulva:</p>
				<p>- Most lép az alkotmányra a veres palástos. - Ezután közeledék Cyrillhez, kezével a
               tér azon részére mutatva, hol nemrégiben a polgár, a falusi úr s egy szerzetes
               beszélgetésüknek valánk tanúi. - Eredj - szól kemény tekintetet vetvén a reszkető
               Cyrillre - amoda, nézd jól, merre mutatok, a Szín utca szegletéhez, s mondd meg azon
               szerzetesnek őnagysága akaratját, hogy azonnal a kolostorba térjen vissza, s ma ne
               láttassa többé magát.</p>
				<p>A karszékben ülő férfiú jóváhagyólag intett fejével, míg Cyrill a vett parancs
               teljesítése végett rákként vonult az ajtó felé s onnan ki; emez a magas férfiúhoz
               fordult fejével:</p>
				<p>- Bucella - szólítá szép, teljes hangon -, azt hiszem, hogy a jó kolosváriak
               beelégedhettek az eddigi szemlével, mi ezután következik, kevesebb tanú előtt is
               megtörténhetik.</p>
				<p>- Ha nagyságod parancsolja - válaszolt ez azon kész alázatos hódolattal, mely udvari
               embereknek szinte másik természetökké válik -, ezen tüstént segíthetünk. Mikola! -
               kiált ki az ajtón Bucella.</p>
				<p>- Jó - mond a másik egykedvűleg -, de megállj! Vagy... igen, igen.</p>
				<p>Bucellának szólítására a szép fiatal Mikola áll meg a szobában, azon könnyűséggel s
               aggatlansággal, melyet a fiatal erő szokás által tesz sajátjává.</p>
				<p>- Eredj - szól a szőke férfiú parancsoló hangon - azonnal a térre, s mondd meg Nagy
               Péternek, ki amott az egyház körül lovagol: az utcákon doboltassa ki, hogy minden
               polgár térjen lakába, egy óranegyed alatt tér s az arra nyíló ablakok üresek
               legyenek, s a testőrökön kívül egy lelket se lássak.</p>
				<p>- Tüstént - felelt ez, s mélyen meghajtva magát az ajtó felé fordult.</p>
				<p>- Megállj! - mond az előbb szóló. - Még egyet! Eredj első parancsom teljesítése után
               Gesztihez a kis templomba, s ha lehet, észrevétlen add ezt kezébe. - Ezzel kivévén
               egy tekercset kebléből, a magas férfiúnak nyújtá, ki azt azonnal a távozni készülő
               Mikolának adá át. - Megállj! Küldj testőreim közül egyet a monostor kapuin kívül, ott
               áll Keresztúri a kővári hadakkal; mondd, hogy készen álljon az első parancsra a
               városba nyomulni. A Közép kapu előtt Kornis Gáspár mármarosi csapatjai s egy része a
               Bocskai seregeinek áll. Ezeknek vidd meg részemről, hogy négy osztályra szakadva,
               foglalják el a Híd utcát, a Magyar, Közép és Torda utcákat. Csendesen álljanak, de a
               térre senkit se merjenek bocsátani.</p>
				<p>Bucella csendesen hallgatott egy darabig, végre közeledett a szóló füléhez:</p>
				<p>- Az Óvár - úgymond - egészen üresen áll, jó volna...</p>
				<p>- Igaz - mond ez hirtelen -, Keresztúri küldjön ötven embert az óvári térre.</p>
				<p>Mikola újra meghajtá magát, s távozni készült.</p>
				<p>- Még egyet - mond Báthori -, rendeléseimet egyenként bízd meghitt testőreim
               néhányaira, hogy szétnyargalván, mentül előbb teljesedjenek.</p>
				<p>- Lesz egy kis baja Gesztinek - jegyzé meg a fejedelem -, a rendeket együtt
               tartani.</p>
				<p>- Ő jártas ember - felelt Bucella. - Egyébiránt lesz, hiszem, annyi tapintata, a
               legérdekesb tárgyat indítványba hozni s ezáltal a rendek figyelmét elfoglalni.</p>
				<p>- Nem akarom, hogy az igazságnak e keserű, de szükséges cselekvése foganatlan
               esdeklések által késleltessék. Gondolom, orvos, kedves dolgot teszek Isten előtt.</p>
				<p>- Mikor ő szent fölsége a büntetői tisztet adta földi helyetteseinek, a fejedelmeknek
               kezeikbe: egyszersmind belátással is megajándékozta őket, mely szükséges a büntetés
               helyes alkalmazására.</p>
				<p>- Hibázni emberi, Bucella! De ezek, kik szemben szeretetet, hűséget, hódolást
               színlettek, s mögöttem véres bosszúra esküdtek, megérdemlik a halált. A gyávák!...
               Azt gondolták, mindig nőtlen gyermekkel lesz dolguk. Hol van most Boldizsár
               bátyánknak kevélysége? A Szamosújvárról hozzám írt levele s a Kovasóczié, ama
               tanáccsal kész kancelláré, eléggé bizonyítják: mennyire megaláztattak. De hol késik
               Carigli atyánk?</p>
				<p>- Ő, amint famulusa, Cyrill mondá, ájtatosságát végzi ilyenkor a nagy egyházban -
               felel Bucella -, s ez nála hosszasan tart.</p>
				<p>- A szemle, mely előttünk áll, nem is neki való; bár ő nézetimet helyben hagyja -
               jegyzé meg a fejedelem.</p>
				<p>- Az én lelkem távul van attól, nagyságos uram - mond Bucella színlett alázatossággal
               -, ily fontos viszonyokba avatkozni. Szeretnék mint békeangyal fellépni, s a
               barátság, egyesség szellemét a haragvó keblekbe lehelni; de magasb, szentebb érdek
               lelkesít, s én, az Isten legalázatosb szolgája, nem merek szent sugallásainak
               ellenszegülni; büntető ujját láttam akkor, midőn a pártosok elfogattak, az övét most,
               midőn egy részök bűnhődik, s méltán bűnhődik; mert kedvesebb a pogány iga s nemtelen
               szolgaság előttök a szentatya áldásánál, a hatalmas Rudolf pártfogásánál s az
               istenfélő fejedelem akaratjánál. - Utolsó szavait az olasz mély főhajtással
               követé.</p>
				<p>- Sokat törődtem e terven, Bucella! - mond Báthori kis szünet után. - A török jó
               szomszéd, ha fizetünk s nyugszunk; de ha ő hever, háborog a német: cselszövényei
               fújják az alvó szikrát hamu palástja alatt; ha pedig hozzá állunk, a török kezében
               vagyunk, máris koboznak tatárai határunkon, s ha Deli Markó nem állna őrt alvatlan
               szemekkel: a kóborló hordák hazánk veséiben dúlnának. De akármint fontolgatom a
               dolgot, nekem, ki úgyis előbb-utóbb az országlás nehéz terhét lerázom vállaimról,
               jobb hazámat keresztény fejedelem védelme alatt tartani, mint török járom alatt
               hagyni.</p>
				<p>- Istenes a nagyságod szándéka, az őfelsége s a római szentatya áldása fogja azt
               követnie. Most állandóság kell, szilárd állandóság.</p>
				<p>- Ó, ne félj! - erősíté élénken a fejedelem, gúnnyal vegyült mosollyal. - Ismerem én
               azon jó atyafit, Boldizsárt, ki minden hízelgései mellett örömest ülne székembe;
               ismerem a tanácsurakat, kik Szamosújvárra érkeztemkor kétszín hódolattal járultak
               előmbe. s kik eddig nem látott fénnyel s pompával kísértek Szamosfalváról idáig; de
               aznap estve még egybegyűltek Kendi Gábornál, halált esküve fejemre.</p>
				<p>Míg a fejedelem s Bucella így beszélgettek, a kék őrsereg csapatokban gyűlönge hol
               gyalog, hol lóháton, s a dob egyhangú robaja tudata minden utcában a fejedelmi
               parancsot.</p>
				<p>A nép nagy sokaságra gyűlt a téren, kevés hézag volt már látható, s a csoportozat
               komoly meglepetést árult el; a mindig hangosb zaj s moraj fenyegető alakot kezde
               magára ölteni; heves kézmozdulatok valának kivehetők; a faalkotmányhoz
               közelebb-közelebb tódula a sokaság; csak egy merész vezető kellett, hogy a zsivaj
               tetté alakuljon.</p>
				<p>“Szét az alkotmánnyal!” “Tépjétek össze a hóhért!” “Menjünk a Rása-háznak! Ott
               Zsigmond Cariglinél!” Ilyenek hallatszanak itt-ott; bár még a fejedelem fülihez nem
               juthattak.</p>
				<p>Éppen jókor éré e veszélyes mozgásban hullámzókat a fejedelmi parancs, melyet a
               csoportozó őrsereg, heves közbemunkálata által, sürgetőbbé tett. Előbb részenként,
               utóbb nagy tömegekben kezdett a nép oszolni, s egy negyedóra múlva a tér tisztán s
               néptelen állott. A magas, fekete alkotmány látszott egyedül, s rajta a veres
               palástos, vért fagylaló nyugalomban. Körüle a testőrsereg tágas négyszeget képezett,
               melyben fel s le lovaglának a csapatok nagyjai, meg-megállva vagy rendet parancsolva
               kinyújtott buzogányaikkal.</p>
				<p>Közel a Rása-házhoz, egy sötét épületnek ősz kapujából jövének ki néhány barna, bő
               zekékbe öltözött csatlósok; fejeiken magas, fekete, tekert csákókkal, kezeikben
               széles élű, hosszú kopjákkal. Közöttük lépdelt csendesen, leeresztett fővel egy
               magas, erős férfiú, hosszú, ősz szakállal; testét hófehér ing födé térdig; szárain
               meggyszín, gazdagul arannyal terhelt nadrág volt, kezein s lábain nehéz békók
               csörgöttek.</p>
				<p>- Ez Kendi Sándor! - mond egy a testőrök közül. - Hogy kell a tisztes öregnek így
               elveszni!</p>
				<p>- Nyugtalan, heves öreg - szól a másik -, egyébiránt nekünk mi gondunk rá!</p>
				<p>Néma csend fogá el az őrcsapatot.</p>
				<p>A fejedelem egykedvűleg nyúlt el a tágas karszékben.</p>
				<p>- Bucella - mond, egy fügét felvéve a fatálból -, a fügék rosszak, mint az emberek:
               rosszak, mert ép, virító külsejök, fűszeres illatot lehelnek; de belöl rothadásnak
               indultak.</p>
				<p>- Az öreg, büszke Kendi lép fel az alkotmányra - suttogá Bucella a térre tekintve s
               nem ügyelve a fejedelem megjegyzésére -, minő kevélyen tekint szét, mintha sajnálná,
               hogy ily kevés nézője van hős halálának. Ő sem kohol több tervet fejedelme vesztére,
               kit atyaként tanácsolni, vezérleni kellé, nem gonosz cimboraságba elegyedni
               vesztére.</p>
				<p>- Két jó füge sincs - szól a fejedelem - Carigli atyánk tálában. Látszik, hogy magas
               falakról visszavert napsugárok érlelték bosszújokban, nem a szép Olaszhon gyengéd
               szelletei. Ó, Bucella, mikor visz sorsom oda valahára e sok zűrzavarból!</p>
				<p>- Nincs többé! - mond Bucella, egészen elfoglalva az irtózatos szemlével. - Most
               mutatja fejét körül a vesztés embere.</p>
				<p>- Hirtelen bánt vele - jegyzé meg a fejedelem, arra nézve eggyel azon tekintetek
               közül, melyek borzadást s irtózást idéznek elő, durva, kielégített bosszúnak villámit
               szórván.</p>
				<p>- Nehéz a fejedelmi tiszt - szól Bucella, szemét hunyorítva erőltetett bánattal -, de
               égből szállt; s adja a seregek ura, hogy nagyságod soká viselhesse még, az Istennek s
               anyaszentegyháznak díszére!</p>
				<p>- Csak az erdélyiek is ezt óhajtsák! - viszonzá a fejedelem, dörzsölve homlokát,
               melyen sötét komolyság kezde szétvonulni.</p>
				<p>- A cél szentsége igazolja a keserű utat annak elérésére, uram fejedelem. A vallás
               nemtője jóváhagyólag int nagyságodnak. Ha ez a párt elenyészett, akkor a jég meg van
               törve, s több ellenkezéstől nem tarthatunk.</p>
				<p>- Kit hoznak most? - kérdé Báthori, lopva tekintvén a faalkotmányra.</p>
				<p>- Literati Györgyöt. A tudós úr nem oly bátran megy a hágcsókra, mint az előbbi...
               ketten vezetik.</p>
				<p>Egy-két perc múlva nevekedő moraj hallatszék az ablakon be. Bosszúság s harag vonult
               szét az ősz testőrök marcona képein, neme azon borzasztó komoly haragnak, mely oly
               fenyegető.</p>
				<p>- Mi történt? - kiált felegyenesedve a fejedelem, lángba borult arccal. - Tulajdon
               testőreim hangja ez?</p>
				<p>- Második csapásra esett el Literati - felel Bucella minden felindulás nélkül -, oly
               eset, mely kedvetlen, de nem első, s utolsó sem leend!</p>
				<p>- Ha végzi munkáját a hóhér - mond a fejedelem indulatosan -, Szamosújvárra vele! Nem
               szeretem a kínzást... Szágfi! - kiált mennydörgő hangon.</p>
				<p>Szágfi belépett.</p>
				<p>- Kornis Gáspár jöjjön tüstént!</p>
				<p>- Az most lovagol a rendek közt - szól Bucella gúnymosollyal, melyet a fejedelemnek
               sajátságos jószívűsége idézett veszélyjósló arcára -, ha jól vehetem ki - folytatá
               közelebb lépve az ablakhoz s összehúzva szemeit, mint ki röviden lát -, mellette jő
               Keresztúri.</p>
				<p>- A moraj szűnik - szól a fejedelem -, maradhatsz, Szágfi! No - folytatá, arcát
               megcsipkedvén két ujjal Szágfinak -, mit csinálnak a szép hölgyek Kolosvárt, hányat
               ismersz már?</p>
				<p>- Keveset s csak az ablakból, nagyságos uram! - felelt az apród, majdnem reszketve,
               mint aki ezen irtózatos pillanatban ily kérdést nem várt.</p>
				<p>- Úgy kötélhágcsóról gondolkozzál, fiú - mond vállára téve kezét Báthori -, vagy
               lantról, hogy ők jöjjenek le. Kiléphetsz, Szágfi!</p>
				<p>Szágfi eltávozott.</p>
				<p>- A csend egészen helyreállott - mond Bucella -, amott Bocskai lovagol a Torda utca
               felől.</p>
				<p>- Kit vezetnek elő?</p>
				<p>- Kendi Gábort - felelt a kérdett.</p>
				<p>- Nem mondottam-e, hogy ő utoljára maradjon?</p>
				<p>- Már hadd menjen a többi után - válaszolt Bucella - elébb vagy utóbb... mit sem
               tesz.</p>
				<p>- Jó! - mond a fejedelem. - Forrót s Iffiút a tömlöcben végeztetem ki.</p>
				<p>- Félre, nyomorult! - hangzott a térről a szobába.</p>
				<p>- Ki ez újra? - kérdé a fejedelem, kezére nehézkedve emelvén fel magát félig
               üléséből, szikrázó szemekkel.</p>
				<p>- Kendi, mint látom, nem engedi szemét bekötni.</p>
				<p>- A makacs! -mond Báthori, visszaereszkedve karszékébe.</p>
				<p>- Félre, mondom - hallatszott újra -, nehogy kettőnk közül te lásd előbb a túlvilág
               kapuját!</p>
				<p>Zúgás terjedt a testőrök között:</p>
				<p>- Nem kell bántani! Ne kössék be szemeit, ha nem akarja.</p>
				<p>Kendi rémítő nyugalommal állt a bakó mellett a magas alkotmányon. Minekelőtte
               letérdelne a végcsapást kötetlen szemekkel fogadni, a Rása-ház felé fordult:</p>
				<p>- Gyermek fejedelem, nem vagy távul ide, gyanítom - kiált ismeretes, átható hangjával
               -, szálljon minden csepp ártatlanul kiontott vér reád s maradékidra, zsarnok kölyök,
               hetedíziglen.</p>
				<p>Báthori szemére tapasztá kezeit, arca vonaglott, bosszú s harag dühe lobogott
               szemében, inte kezével.</p>
				<p>- Végezz, hóhér! - sivított ki a Rása-házból a Bucella veszélyjósló hangja.</p>
				<p>Egy-két perc múlva körülkerült, üstökön tartva, a Kendi testetlen feje.</p>
				<p>Nemsokára az ég csatornái megnyíltak, heves zápor ömlött az alkotmányra, s a
               kivégzettek vérét mosta le. Ezt akkor időben Kolosvárt ártatlanságuk jeléül
               vették.</p>
			</div>
			<div type="chapter">
				<head>FOGADÁS KÖVETKEZMÉNYEI</head>
				<p>
               Szavamnak embere valék.
            </p>
				<p>Kind</p>
				<p> Előbb láttuk Abafit a Mikola-ház erkélyénél ellovagolni. Margit ráismert azonnal, de
               igen kevesen mások Kolosvárt. Nehéz is lett volna ez annak, ki őt ezelőtt egy évvel
               látta; a hosszú, száraz, elkényszeredett arc, lélek, szín s kifejezés nélkül, szép
               tojásdad gömbölyűséget váltott; a redőkbe vonult sápadt homlok redőtlen simává
               domborodott; a fésületlen összecsapzott haj fényes barna csigákban olvadt le vállain,
               s szemeinek veszélyes tűzök, vérmes karikáik eltűntek, s a szép, sötét, hosszú
               szálaktól fedett, tűzzel és lélekkel teljes szem parancsolni s hódítni látszék
               egyszerre. Kiegyenesedve férfias, hajlékony, keccsel teljes termete, széles vállai
               tartós erőre, karcsú dereka hajlékony ügyességre, kis kezei s lábai nemesb fajra
               mutatának. Így, mint most látjuk, nem volt szebb férfiú nálánál Erdélyben.
               Végigléptetvén az utcán, senki sem mehetett el mellette többszöri visszatekintés
               nélkül.</p>
				<p>Feljebb volt említve Abafinak egykor tett azon nyilatkozása, hogy három holdig
               mindentől elvonja magát, mi máskor szenvedélye volt. A mostani megjelenése előtt
               hősünknek Kolosvárt fél évvel tölt el a három hold, s a megromlott aljas Abafi
               szavának embere volt.</p>
				<p>Mi bírta őt ennyi öntagadásra, nehéz érteni; azonban lélektani szempontból kiindulva
               mégis magyarázható. Láttuk gondolatinak menetelét, s hogy neki, esetek, körülmények
               által történetesen tevén jót, már fogalma volt tett következményei közti
               különbségről. Ő akkortájban, mikor e nemét a fogadásnak vagy inkább nyilatkozásnak
               tevé, semmi sem volt kevésbé talán, mint nemes büszke; s így szinte bizonyosan
               állíthatjuk, hogy nem a nemes büszkeség sugallása, nem annak megmutatási vágya, hogy
               lelke erősebb szenvedélyeinél, bírta őt ily szilárd ellenszegülésre maga ellen.
               Könnyen meglehet s valószínű, hogy durva dac egy őt megszégyenítni akarót
               megcáfolni, ösztönözte őt kifakadásra, melynek egész terjedelmét maga sem gondolta
               meg; de ki lévén már mondva a fogadás, egy neme azon álszégyennek, mely ha alacsony
               tett kivitelét ígérte volna is, őt a fogadás megnyerésére szintúgy unszolná, erősíté
               s edzé szándékát.</p>
				<p>Nem kis feladat volt ez oly embernek, ki nem írt, nem olvasott, gazdaságát ugarban
               hagyta, kinek elmés beszélgetés, barátságos közlés élvezet nem valának, sőt ki a szó
               nemesb értelmében szeretni sem tudott.</p>
				<p>Az első hét unalom közt tölt el. Nemegyszer kiálta valamelyik apródjának bor s kanták
               után. A kantát előhozták, olykor ajkával érinté karimáját: de eszébe jutott elvont
               gúnykifejezése azon arcnak, mely őt boroskantának, szivattyúnak nevezte, s távul
               vetette el magától a teli edényt, hogy a padlón végigfolyt tartalma. Az estéket, az
               átásított ment-jött nap után, az udvari pappal tölté el, vagy cselédeivel perlekedve.
               Minden unalmára volt, s óriási erővel vonák szenvedélyei a szokott helyekre s a
               szokott kedvtöltésekhez; de óriási erő volt e durva tőkében, s nemes anyag, ha Isten
               és körülmény engedi, nagyra idomulandó egykor! S ezen őserő segíté őt adott szavát
               szigorú szilárdsággal a legapróbb részletekig megtartani.</p>
				<p>Néhány nap múlva Abafiban némi változás volt észrevehető. Jobban aludt, a sok
               éjszakázástól s a rendetlen élettől elgyengült test észrevehetőleg épült a rég
               elmulasztott álom után. Ő egy nemét kezdé érezni azon könnyedségnek és vidámságnak,
               mely többnyire a rendes életet követi. Derültebben ébredt föl, nem tetszék élte oly
               unalmasnak; szinte meg volt lepetve azon tapasztalás által, hogy így élve boldogabb,
               vidámabb, erősebb. Ezen önkénytelen s a testi nedvek egyensúlyba jövetele által
               előidézett jólétnek más boldogítóbb, de szintoly természetes következése is volt.
               Cselédjei, kik eddig benne csak a házsártos, zsémbelődő, mámoros parancsnokot
               ismerték, nem viseltetének hozzá azon szívességgel, mellyel kegyes, gyöngéd s
               engedékeny úr szokott szolgáltatni. Most többszöri jókedvét látván uroknak, mintegy
               újra születtek, kétszeres örömmel s készséggel teljesíték parancsit; megvolt
               cselekvésökben s alkalmaztatásokban iránta az a kiváló valami, amit durva úr
               cselédjeiben hiába keresnénk.</p>
				<p>Kezde Abafi, egészsége helyreállván, kedvet kapni munkásságra. Fogadása tiltá a
               lovaglást, vadászatot s így azon egy-két nemesb szenvedelmet is, mely éltének
               mámortalan hézagait pótlák ki azelőtt. Az idő üres és hosszú kezdett lenni az épülő,
               erőteljes ifjúnak. Gazdasága után látott, előre bizonyosan csak unalomból s jobb
               híján, később némi növekedő ingerből, melyet nem tudott magának megmagyarázni; de
               melynek gyökerére a gondolkozó könnyen rátalál. A siker s halkkal szenvedéllyé váló
               kedvelése a mezei foglalatosságnak okozá ezt. Két hold múlva a vidékben kíméléssel
               kezdték az egykor megvetéssel vagy szánakodással kísért nevet emlegetni. Még el nem
               tölt a három hold, s voltak, kik őt tisztelettel nevezték. Ki e változást vagy inkább
               nemesülését kedélyének figyelmes szemmel kísérte, nem tagadhatá meg tőle nemét az
               önkénytelen becsülésnek.</p>
				<p>Szerencséjére Abafinak - mert mi sokszor vezetnek körülmények az életben! - udvari
               lelkésze világos fejű, helyes nézetű férfiú volt, sok ésszel s tudománnyal. Ennek ily
               éleslátását nem kerülheté el az út, melyen hősünk haladott. Ő szerette az ifjút, kit
               sokszor horda ölében egykor - valami atyai volt ezen indulatban; adott szavának
               megtartására ő biztatá leginkább, tudta oly móddal e szép, férfias elhatározást
               kiemelni, mely Abafinak hízelkedett. Egyetlennek nevezé a maga nemében, s sokszor
               állítá: ő az a férfiú, kitől minden nagy, szép és nemes kitelik; mert sok lelki erő
               van benne, csak akarnia kell. Ő figyelmezteté később jó kinézésére, újuló erejére s
               több következményeire a rendes életnek. - Olivér szerette az öreg szerzetest; előbb
               ezen indulat durva lelkében csak belérzeti, állati ragaszkodás volt megszokott
               lényhez, kinek híja terhelő lett volna, mint sokszor vagyunk egy öreg házi arccal,
               melyet tíz-húsz évig látunk körülünk, s mely ha távul van, valaminek híjával érezzük
               magunkat. Sokszor hű eb vagy megszokott madárka s az udvaron árnyat szétömlesztő agg
               tölgy hasonló hatást gyakorolnak. De e szokásos szeretet halkkal becsüléssé nemesült,
               kezdé előbb megszenvedni, később ízlelni, végre óhajtani a tiszteletre méltó férfiú
               társaságát; s ha néha a tudományos lelkész figyelmezteté őt arra, hogy Erdély
               nagyjai fegyverrel ellenség előtt, ésszel-szóval a zöld asztal körül szolgálják
               honukat: bizonyos rejtett vágy keletkezett keblében, mely mindig erősebb, tisztább s
               nemesb alakban tűnt fel, honáért is tehetni valamit. Ily nemesedési fokon volt
               jelenben, midőn Kolosvárra érkezett.</p>
				<p>Darab idő óta egy bájos fiúcska volt az Abafi udvarában, udvari lelkészének
               felügyelete alatt. Senki sem tudá, kié a gyermek; de aki látta, védhetlen vonzalmat
               érzett iránta. Olivér szerfelett kedvelte, s annak hév ragaszkodása érzéseinek
               higgasztására nagy befolyású volt. Ki legyen a fiú, gyaníthatjuk.</p>
				<p>Már címe e könyvnek tudatja, hogy szerzőjének nem célja Erdély történeteinek
               részleteit megismertetni; azonban elkerülhetetlen azokról rövid, összevont említést
               tenni, mint amely a jelen történettel sokoldalú összefüggésben van, s némileg mérleg
               hősünk cselekvéseinek s viszonyainak megítélésökre.</p>
				<p>Báthori Zsigmond visszakerülvén Kővárról, hol kevés ideig tartózkodott, s azt
               gyaníttatá, hogy a fejedelemségről örökre mondott le, egyelőre mindenkihez a
               legnagyobb szívességet színlelé; de egyszerre megváltozott. Régen féltékeny
               aggodalommal nézte ő Báthori Boldizsárnak naponként növekedő befolyását, melyet
               hadi gyakorlottságának s nagy műveltségének köszönhetett. Boldizsár deli, lélek- s
               erőteljes férfiú volt, nagy gonddal neveltetve Báthori Istvántól, s ki fiatal korában
               beutazta Dán-, Norvég-, Angol-, Franc- s Spanyolországot. - A fejedelem vagy valóban
               hitte, hogy élete ellen törekszik bátyja, vagy legalább félelmes vágytársat
               gyanított benne. Ennek következésében huszonnyolcadik augusztusban 1594., egy
               vasárnap délelőtt, némely oklevelek közlésének ürügye alatt a rendekkel, azokat
               magához gyűjté; s míg az urak az irományok olvasásával foglalatoskodtak: Király
               Albert s Fekete János a terembe léptek, kiket a fejedelem nevében foglyoknak
               nyilatkoztattak. Ezek voltak: Kendi Sándor és Ferenc, Iffiú János, mostohaatyja
               Báthori István-, Boldizsár- és Andrásnak, mint férje Mailáth Margitnak, az idősb
               Báthori András özvegyének; Kovasóczi Farkas, Kendi Gábor, Forró, Bornemisza s Gerendi
               János, Lónyai Albert, Cseszeliczki Boldizsár, Szalánczi és Literati György. - Báthori
               Boldizsár és Kovasóczi kevéssel azután Szamosújvárra küldettek; azon urak pedig,
               kiknek kegyetlen s törvénytelen kivégeztetésüknek tanúi valánk, harmincadik
               augusztusban Kolosvárt veszték életöket; bár a fejedelem egyelőre Siger János- és
               Huet Albert-, a rendektől hozzá küldött követeknek megígérte, hogy velök törvény
               útján kívül semmi sem fog történni. - Azon nap, melyen a kolosvári téren a
               faalkotmány már hajnalban felállíttatott, még senki bizonyost a fejedelem szándékáról
               nem tudott. A nép, mint minden váratlan esetben, a térre gyűlöngött, ki egyet, ki
               mást gondolt. Azon néma gond süllyedt a lakosok elméjére, mely az embert
               ellenállhatlan nagy történetekkor szokta meglepni: hogy többen ki fognak végeztetni,
               gyanítá mindenki. S mivel éppen azontájban nevezetes havasalföldi rablók ültek fogva
               Kolosvárt, része a lakosoknak azoknak halálát jóslá.</p>
				<p>De térjünk Abafihoz, benne sok bátorság volt; gyakori vadászatok, melyek abban az
               időben nem egyszeri életveszéllyel párosultak, lélekjelenlétét idézték elő, s azon
               nemét az önérzetnek s önbizodalomnak fejték ki, mely a bátorságot edzi és neveli. -
               Első zsenge fiatal évei őt éppen romlottsága miatt helyzék durva, aljas körökbe, hol
               megtámadásoknak, pór bántalmaknak, gúnynak volt kitéve, s ezekre hirtelen kelle néha
               felelni vagy szóval, vagy tettel; adós ritkán maradt az ily viszontorlással, s ez
               egyelőre benne gyengétlen, heves feleletre készséget fejtett ki.</p>
				<p>Lassanként ezen aljas körökben sajátjává tett készség, minden gúnyt s kikelést maga
               ellen visszaidézni - elméjét elkészíté azon nemesb készségre is, mely a helytelen
               bántalmat méltósággal veri hátra; a feleletek neme nem nyert gyöngédséget mindjárt,
               csak elméje készséget, s így természetesen, mikor gondolkozása szebb irányt vőn, ez
               is nemesedni, higgadni kezdett. Abafi halkkal észrevette magában, hogy ő nemesebb
               tárgyakhoz is bír azon feleleti s észrevételi készséggel, melyet azelőtt durva
               tréfák visszatorlására használt csak.</p>
				<p>E készség s természetes bátorsága magyarázhatóvá s érthetővé teszik azt, hogy
               erkölcseinek szelídülésre indultok után némi ingert sejtett lelkében e tehetséget
               nagyobb, közhatásúbb esetekben is használni; sejté már, hogy ha egyszer életében azon
               helytelen álszégyent képes lesz legyőzni, mely őt köz helyeken szólástól tiltá eddig:
               ő a hon ügyében hasznos munkás részt veend. Megvolt az akarat benne Erdélynek akkori
               kétes viszonyaiba szóval s tettel beléelegyedni.</p>
				<p>Volt társalkodási szavalásaiban, mióta rendesebben élt, valami folyó s természetes:
               örömest hallá őt az ember szólani. Lovaglási, vadászati, szerelmi történetecskéit
               vígan, szeszéllyel tudta előadni; s így a nagyobb dolgokbani szóláshoz is bírt már
               némi tehetséggel; a durva anyag - hogy úgy szóljak - megvolt, csak tisztulni,
               higgadni kellett annak.</p>
				<p>Nevelése annyira el volt hanyagolva, mint láttuk, hogy ő keveset tudott; de
               szerencséjére, vettük észre azt is, hogy ő sok akarattal bír, hogy lelke lassanként
               önerejében kezde bizakodni: nem csudálhatjuk őt tehát, ha az elmulasztott évek űrét
               acélszorgalommal igyekezett betölteni. Nagy segítségére volt újra e szándékában nagy
               tudományú s művelt udvari lelkésze, s még többel a Mikola ház, melyhez vérség,
               szomszédság csatlák, s ennek nemtője, a remek, egyetlen Margit, ki iránt Abafi egy
               nemével a remegő, tartózkodó ájtatosságnak viselteték. Úgy állott előtte Margit, s
               méltán, mint elérhetlen. Ha valaki neki azt mondotta, hogy Margit szeret: ő azt nem
               hitte, s nem színlelés volt e nem hivés; nem annak gondolása, hogy oly érzékeny s a
               szó legnemesb értelmében asszonyi lény, mint Margit, ne tudna szeretni - nem! hanem
               azon cáfolhatlan meggyőződés lelkében, hogy nincs férfi, ki őt érdemlené, s különös
               merő képzete annak, hogy az érzések határa a Margittali érintésekben - a
               becsülés.</p>
				<p>Bizonyosan érdekteljes Abafi lelkének e fényülése és simulása mindenki előtt, kit a
               rény, az erkölcsiség nemes föltételekre hevít. Abafi kezde lelkében ily érdeket
               önmaga iránt sejdíteni; s így azon hiedelem, hogy neki nemesülnie kell, s emberien
               szólva a tökély délpontját elérheti: szinte folytonos, szinte kedvenc képzetévé
               idomult.</p>
			</div>
			<div type="chapter">
				<head>EGY SZÓNOK</head>
				<p>
               Ki vagy, s kinek hínak?
            </p>
				<p>M. Cottin</p>
				<p> Abafi szállásáról, hol keveset időzött, az egybegyűlt ország rendei közé
               sietett.</p>
				<p>Oly kétségben tudta Báthori Zsigmond a kolosváriakat tartani, mint fentebb láttuk,
               hogy senki sem gyanítá a fejedelemnek szándékát, s így a rendek az elfogott hon
               nagyjainak ügyökben szólának még akkor, mikor néhányan közülök már megszűntek
               élni.</p>
				<p>Abafi volt első, ki fölkelt. Minden szem rábámult; nagyobb része az ottlévőknek nem
               ismerhete rá; oly nagy volt a mosti s egykori Abafi közt a különbség. Egyszerű
               fekete selyemkamuka dolmány, mellény s nadrág födé deli, mérték- s idomteljes
               tagjait oly keskeny készülettel, mely szinte láthatlan volt. Csak szépőseitől
               rámaradt, drágakövekkel terhelt, görbe kardja láttatá benne az agg Abafi ház gazdag
               ivadékát.</p>
				<p>Bátran kelt föl helyéből, nagy, lelkes szemei körülszárnyalták a rá bámuló sokaságot.
               Neme azon habozásnak, mely szinte félelemmel párul első felszólaláskor nagy
               gyülekezetben, lepte meg őt; arca elhalaványult, komoly kétkedés vonaglott keresztül
               vonásain; szemei előtt, mintha hálózva lennének, szikrák szökdeltek, s a nagy, tágas
               egyház boltjairól, úgy tetszék néki, mintha az embertömegre alant sűrű köd
               ereszkednék.</p>
				<p>Rebegő volt a hang, mellyel megszólalt, de azon lelki erő, mely fő vonása volt
               lelkületének, halkkal győzedelmes lőn álfélelmén és álszégyenén. Mindig teljesebbé,
               mindig ércesebbé vált hangja, s végre minden szava a szép gót egyház legtávolabb
               rejtekeiben is hallható s érthető lett.</p>
				<p>Tiszta, minden keresettségtől ment s egyszerű volt előadása. Nem kárhoztatá a
               fejedelemnek azon óhajtását, hogy keresztyén frigyeseket keressen; kívánta, bár a
               szelíd, égből szállt vallás mindenhová terjeszthetné szárnyait, boldogítva s
               közelítve embert Istenhez. De éppen e tiszta, égből szállt hitből húzá ki
               bizonyítványait; adott szó s eskü megtartását e vallás parancsolja. Leírá röviden
               azon nyugalmat, mely Erdély völgyein terjedt a bölcs Báthori István idejében - s minő
               jó s nyugalmas szomszéd tud az ozman lenni, ha kívánatai teljesülnek; mennyiszer
               engedett, hol tisztán tudta Erdély a teljesítendők lehetlenségét bebizonyítani.
               Eleven színekkel festé azon hatalmat, mely ha felizgattatik, oly sokszor vesztére
               volt a honnak. Kinyilatkoztatá, hogy jelenben is az erdélyi rendek habozása s a
               fejedelemnek ismeretes szándéka, a török iránti hitet megszegni, tatárok csordáit
               csalta az országba; végre a természet egyszerű szavaival azon ínséget, melyet a
               tatárfutások okoztak, családokat s egyeseket nevezett, kik örök fogságra s
               szolgaságra jutottak. S ha - mond - van egy párt országunk megszaggatott keblében,
               mely az adott eskü iránti hűségből s a közel veszélytőli tartástól ösztönözve nem
               örömest áll vagy állott a fejedelem óhajtására: oly bűnös, oly kárhoztató-e? -
               Tagadá, hogy azok, kiket a fejedelem fogságra vettetett, élete ellen törekedtek
               volna; azon őszinte hódolás, visszatértekor Kővárról, eléggé bizonyította, mily
               készek a rendek választott fejedelmöknek hódolni. Lélekkel s erővel teljesen tére ki
               a hős Boldizsár, a lelkes Kendiek, az Iffiú és Forró dicséretökre, s kérte a
               rendeket, hogy követség által igyekezzenek a veszélyt hátráltatni, mely fejek fölött
               összevonult.</p>
				<p>- Ne féljen - mond szép hévvel szavaiban s lelkes kifejezéssel arcában - a Báthori
               István unokaöccse Erdélyben; vonjunk ércfalat, a hűség, a magyar bizalom s egyenesség
               ércfalát a fejedelem körül; de ő is feledje a múltat, adjon bizodalmat bizodalomért.
               A fejedelmi jogok legszebbike megbocsáthatni a vétkesnek vagy tévelyedettnek; s kiket
               ellenségeinek hive, barátjai lesznek, s ám legyenek, mert nagy szükség lesz közös
               akaratra s erőre, ha a török ellen hitet szegünk, ki emelt karddal áll készen
               határainkon.</p>
				<p>Minden ember bámult Abafira; nem az egyszerű beszéden, melyben sem erő, sem
               bizonyítvány elég nem volt a körülmények veszélyes nagyságához képest; de a
               bátorságon s nyílt egyenességen, mellyel Abafi ily veszélyes időben, midőn
               vélemények különbsége a vesztőhelyre vitte Erdély leglelkesebb férfiait, szólni
               mert.</p>
				<p>Többen is hallaták véleményöket, többnyire a kivégezendők ügyében; a gyűlés
               határozata szerint számos követség járult a fejedelemhez.</p>
				<p>A hirtelen zápor megszűnt, az ég tiszta volt újra; a Kendiek, Forró, Literati stb.
               megszűntek már élni, mikor a követség a Rása-házhoz érkezett, számtalan sokaságtól
               kísértetve. Báthori kijött eleikbe; Carigli állott mellette, egyszerű szerzetes
               öltözetében, komoly tekintetű férfiú, szabályos római arccal s mély tűzű szemekkel és
               Bucella, a fejedelem háziorvosa. Testőreinek szoros félköre képezett kék, zordon
               medvebőröktől áltfonott falat háta s oldalai mellett. Abafi szólalt fel újra az őt
               remegve s ijedten követő sokaság közül. Nyers, élénk, érthető volt már hangja, s
               szemében a lelkesedés szép tüze lobogott; hajtott fővel kezdé beszédét, inkább
               mellére a fejedelemnek, mint arcára sugárzó szemekkel; de később halkkal
               fölegyenesedék, s úgy tetszett, mintha magasról tekintene le az őt körülözönlő
               sokaságra; aki itt ismeretlen, őt tartaná a fejedelemnek: annyi méltóság, annyi
               fönség lebegett egész férfiasan szép alakján.</p>
				<p>Azon bátor tartással s szép, teljes hanggal, mely úgyszólván minden Báthorinak
               sajátja volt, szólt a fiatal Zsigmond a követséghez. Kinyilatkoztatá, hogy a
               kivégeztettek vesztére s életére törekedtek, méreggel, tőrrel, fegyverrel
               szándékoztak őt kivégezni, a tatárokat akarták az országba hozni; hogy a magokat
               kisebb csoportokban a széleken mutatni kezdő tatárok is az ő biztatásokra jöttek.
               Mindezeket, mint ígéré a fejedelem, oklevelekkel bebizonyítandó: de ami sohasem
               történt meg. Egyébiránt kérte, hogy ne nyugtalankodjanak, mert ő erőszakot nem kíván
               tenni; sőt amint hiszi, több szüksége van a rendek hűségére s együttmunkálatára a
               török ellen, mint hogy őket el akarná idegeníteni.</p>
				<p>Komoly tűnődéssel és sok veszély előérzetével széledtek haza a jöttek.</p>
				<p>A fejedelem Abafihoz fordult.</p>
				<p>- Mi a kegyed neve? - szólt azon a rezzent, megvető hangon, mellyel nagy urak szoktak
               valakit megszólítani, ki előttük kellemetlen, s kinek mutatni kívánják egyrészt
               hatalmok s helyzetök föntebbségét, másrészt azon kicsinylést, mely oly szégyenítő és
               sértő egyszersmind.</p>
				<p>- Abafi Olivér - felelt a kérdett szerényen.</p>
				<p>- Abafi Olivér! Még emlékezem - mond a fejedelem, hosszú tekintettel végigjártatván
               szemeit Abafin - egyre; Olivér; igen, igen; de az nem kegyed, a Gedeon fia, egy
               neveletlen, vesztegető, aljas ember, kit csak rossz híréről ismerünk?</p>
				<p>- Nagyságos uram - válaszol Abafi, nem rejthetvén el megszégyenülését, melynek lángja
               körüllobogá arcát -, hiszem, hogy valóban nem azon Abafi Olivért látja maga előtt,
               kiről a hír talán nagyítva, de nem egészen igaztalanul, annyi rosszat hoza nagyságod
               elébe. Legalább azon erős elhatározott akarat él keblemben: magamban soha amaz aljas
               Olivérre nem ismertetni.</p>
				<p>- Értem - viszonzá Báthori tetszhető megvetéssel vonásaiban -, egy megtért juhocska!
               Igen - folytatá gúnymosollyal -, az ilyen mindig kedvesebb a nyájőrnek! De ha még a
               tökély hágcsóin nem haladt kegyed oly magasra, hogy jó tanácsot be ne vehessen:
               jusson eszébe, hogy az egyszer eltévedtet szemmel szokták tartani, s hogy bármi
               nyájas legyen, nem üdvös a kolompot nyakába kötni, nehogy a nyájt maga után
               tévessze.</p>
				<p>Abafi értette a vágást, melyet a fejedelem szavai foglaltak magokban.</p>
				<p>- Minden óhajtásom az - felelt szelíd hangejtéssel, rezzentségét magába fojtva -,
               hogy tetteim ismeretesek legyenek, nagyságos uram, még a rosszak is, mivel azoknak
               megemlítésök vagy kárhoztatások nem fog süket fülre, nem zárt kebelre bennem lelni. A
               kolompra nem vágytam soha, s nem is engem, a serdülőt, érett férfiakat illet az -
               folytatá célzással teljes tekintetet vetve a fiatal Zsigmondra.</p>
				<p>A fejedelem rövid főhajtással érteté Abafival, hogy távozhat. Volt valami e
               veszélyjósló főhajtásban s a sötét tekintetben, mellyel mintegy átszegzé Abafit.</p>
				<p>- Még egyet - mond hirtelen megfordulva s igen közel lépve Abafihoz, lángba borult
               arccal s átható hangon. - El ne felejtsd, ifjú barátom, hogy a tévedt juhra ha valaki
               kolompot kötne, le szokták tépni nyakáról, s a hirtelenség miatt - folytatá a
               kegyetlenség sajátságos mosolyával - néha a nyak is odavesz.</p>
				<p>A fejedelem hirtelen eltávozott. Abafi néhány percig gondolkodva állott még, azután a
               Mikola-ház felé vevé útját.</p>
			</div>
			<div type="chapter">
				<head>VENDÉGLŐ</head>
				<p>
               Kész a vacsora.
            </p>
				<p>Balzac</p>
				<p> A Torda utcából jobbra kanyarodik be egy keskeny, tetszetlen utcácska, a kolosváriak
               szólásmódján sikátor, az úgynevezett Búza utca, melynek közepe táján egy magas,
               kiálló födelű, hosszú alházban lakott Gúti Mózes uram, kit már egyszer pillanatra
               láttunk: becsületes, középrendű polgár s első kovács Kolosvárt, hű nejével, Orsolya
               asszonyommal. - A műhely a háznak jobb végén volt, nyitott, égés jeleit s a korom
               bélyegeit előtüntető, rosszul összerótt ajtajával, melybe betekintve a széles, több
               mázsányi üllő, a tűzhely izzó szeneivel s hűtő mocsárkával s a két nagy, hatalmas
               tüdejű fúvók valának kivehetők; körülök több kormos, széles vállú legény sürgött,
               nehéz munkájokat könnyű kénnyel folytatva, s hol durva torokból gajdolva bús cifra
               dalokat, hol szurkos ajkkal fütyölve s nevetközve.</p>
				<p>Ezen egyszerű s amint látszék, gonddal meszelt, s az említett szégyenoldalt kivéve,
               tisztán tartott háznak bal végén nyílt a tágas kapu, egy tekintetet engedve a jobbra
               nyíló ajtóra, melyhez két idomtalan kőlépcső vezetett, s az udvarra hosszú, zárt
               színével s előtte feltornyozott fahasábokkal. A ház közepét hosszú, kisded ablaksor
               foglalá el, vértezve sűrű, cifra rostélyoktól, melyekről mint önművéről Gúti Mózes
               uram nem kis véleménnyel volt; s ahányszor háza előtt elment, olyan “anch’ io sono
               pittore” neműt gondola.</p>
				<p>Történetünk korában csapszékek, korcsmák, méhserszugolyok s több ezekhez hasonló
               aljasb gyűlhelyek voltak Kolosvárt. De a magyar vendégszeretetet gyakorló számos úri
               család szükségtelenné tette a vendéglőket. Azonban, mint tudjuk, van egy neme az
               embereknek, mely inkább szeret parancsolni, mint magát máshoz alkalmazni, s főként
               mikor mulat, a feszességet gyűlöli; még azon nemét is, mely csupa szívességből s az
               ember iránti gondoskodásból, marasztásból stb. áll. Ezekre számítá igen okosan Gúti
               Mózes uram azon tervét, hogy házánál jó fizetésért gyűlések, innepek s farsangi hetek
               alkalmára terített asztalt tartson; neje főzte ízes kolosvári étkekkel, főként
               káposztával s a már akkor ismert kolosvári kenyérrel s a vidék legjobb boraival
               rakottat. A magyar konyhának középrendű malasztjaival, az akkori csemegékkel, mint
               székely s tordai pogácsa, mézzel készített gyümölcsök, méhser s több effélékkel tuda
               mindig udvarlani vendégeinek. E bőség, a gazda vidám szívessége s Orsolya asszonynak
               ismert konyhai nézetei, ismeretei asztalát ritkán hagyák vendégtelen.</p>
				<p>Egy az utcára ablakzó hosszú terem volt e nem egészen haszonvágy nélküli
               vendégszeretetre szánva. Hosszú, keskeny tölgyasztal, mindig tiszta, bár nem finom
               abrosszal terített; magas kemence, négyszegű kályhákból összerakva s farostélytól
               védve, több szalmaszék, néhány kis lóca, melyekre a vendégek lábaikat helyzék, s egy
               rostélyzott pohárszék, felül üvegkarikákkal berakva s alul három széles fiókból álló
               - egészíték ki az egyszerű bútorozást, két kisebb asztalkával a jövőmenő ivók
               számára. Két ajtajának egyike a kapu közébe, másika az udvar felé nyúló mellékszobába
               nyílt.</p>
				<p>Három nappal az előbbi szakban történtek után látjuk Orsolya asszonyt tiszta kötővel
               s egy rakás közönséges tányérral az asztal körül sürögni. Mózes uram verejtéktől
               fénylő homlokkal érkezett nemrég a műhelyből, s a kemence közelében álló rostély
               mellett ült tág szalmaszéken, lábát egy kis lócán elnyújtva. Fényes bőrsipkája félre
               volt vágva fején, mellyel le-lemártogatott a padló felé, mint akinek szemhéjain
               önkénytelen álom mákjai nehezkednek.</p>
				<p>Míg Mózes a cyclopi munkát hevergeté ki, addig neje cifra, keskeny
               szalmaszőnyegecskét gombolyíta az asztal közepére, s óriási nagy kolosvári kenyeret
               helyzett közepére; sótartók s néhány cifra kancsók állák körül az Orsolya asszony
               sütői remekét.</p>
				<p>Már a gazda egészen elszenderedék, midőn hű nője a pohárszékből egy tányér keskenyen
               vagdalt s csinosan felmáglyázott székely pogácsát vett ki, s azt az asztalra helyzé.
               Míg így nagy gonddal készülne a közel vacsorára, s a tányérokat rakosgatná: a kis
               Tóbiás, a ház örököse, holdvilágképű, alig kilencévű piros gyerkőce, lopódzék be a
               csenddel nyitott ajtón, s az asztal alá suhanván, míg anyja előre-hátra tipegett,
               nagy ügyességgel kezdé a székely pogácsa szeleteit lesikkasztani az abrosz alá. Ez
               darabig szép sikerrel folyt; azonban egy ügyetlen odanyúlás a máglyát kihozván
               egyensúlyából: az egész mesterséges, eddig csak apadó építmény halk csörgéssel
               összeomlott. Ezt hallani s a félig nyílt ajtón kisuhanni Tóbiásnak egy pillanatába
               került. A csörgés oly észrevehetlen volt, hogy Orsolya asszony tágult fülhártyáit
               kikerülé. Néhány perc múlva látjuk a kis csenész gömbölyű arcát az ajtón
               betekingetni, s nemsokára a szürke cirmos, egy öreg házi eb, kullogott be a gyerektől
               nógatva. Arra az oldalára az asztalnak tekintvén később Orsolya, hol a mézes építmény
               állt, tüstént észrevette a romlást, s egy légyverővel a jámbor cirmost, melyre
               egyedül lehete gyanúja, hangos szidalmak közt kiugratá az ajtón.</p>
				<p>- Ej, kincsem - mond fölébredve s a szemét dörzsölgetve Mózes -, mi a manó baj van
               megint? Egy pillanatig sem szunnyadhat az ember a nehéz munka után!</p>
				<p>- Kedtől - szól bosszúsan Orsolya - az egész asztalt elhordhatnák! Nézze csak, mit
               művelt az öreg cirmos; nem is tud az már egyebet, csak enni s alunni.</p>
				<p>- Hagyd szegényt, eleget tett, míg megvénült; hadd heverjen már ő is; de - folytatá
               az ablakra tekintve - késődik az idő, s még egy vendégünk sem érkezik.</p>
				<p>- Ma kettővel mindenesetre kevesebb lesz - jegyzé meg a nő. - Nem hiszem, hogy Abafi
               és Bethlen urak eljönnének a tegnapi vita után. Csak azt bánom, hogy benn nem
               lehettem; bizony csendesebben végződött volna. Ked csak a szemeit mereszti; pedig a
               házigazda dolga a rendet helyrehozni - zsimbelt Orsolya, összerakva a mézes
               szeleteket, s feltéve a pohárszék tetejére.</p>
				<p>- Így la - mond -, ide csak fel nem ér az orra cirmos uramnak.</p>
				<p>- De affélékbe nem elegyedem - felelt kényelmesen elnyújtva lábait Mózes -, nehogy
               rám is kerüljön a sor. Aki pert oszt, ritkán teheti anélkül, hogy egyikét vagy
               másikát meg ne sértse. Eddig az a részrehajlatlanság, mellyel szenvedőleg viselém
               magamat, tartá fenn becsületét házamnak vendégeim előtt. Aztán, Orsolya, egy-két szót
               én is szólottam békéltetve, kérő hangon; de mit ér, főként Abafinál! Hallgat is az
               okos szóra, ha tele a feje.</p>
				<p>- Hát tegnap tele volt? Hiszen amióta ide jár, e napokban úgyszólván ő volt az az
               egy, ki mindig józanon ment haza, és rendesen viselé magát, alig ismertek reá a
               többiek. Emlékezik-e még ked, taval, mikor itt az asztalra vetettünk neki meg Vas
               Mártonnak ágyat, s reggel egyik sem tudta, hogy jött ide?</p>
				<p>- Igen ám! No, mi igaz, igaz, Abafi nagyot változott; de tegnap aligha nem szállt az
               utolsó pohár a fejébe; hiszen úgy felpattant Bethlenre, hogy mindnyájan azt hittük,
               az ablakon röpíti ki.</p>
				<p>- Hm, hm - mond Orsolya -, s olyan csekélységért; hiszen mi rossz van abban, ha
               valaki egy hölgynek falut ígér csókjaért?</p>
				<p>- Rossz? - szólt a gazda mosolyogva. - Teringettét! Nemhogy rossz volna, anyjuk, sőt
               jó, s ha minden csókodért falut adnának, enned sem maradna idő.</p>
				<p>- Bohó - mond ez, összeillesztvén képét egy szemérmes tekintettel -, de talán nem is
               az bántotta Abafit. Ugyan mondja ked, miként volt az egész dolog; tegnap úgy
               elhadarta, hogy egy szót sem tudok belőle.</p>
				<p>- Bethlen és Abafi a szép asszonyokról beszélgettek - felelt Mózes ásítva -, ki
               egyet, ki mást dicsért. A Mikola ház jött szóba. Vetted-e észre - mond Bethlen - a
               kis Gizellát Mikoláéknál? Égnek nincs szebb angyala nálánál!</p>
				<p>- Gyerek - felelt a másik -, szép, de ügyetlen; megszólításomra fülhegyig felpirul, s
               ha reá tekintek történetesen, úgy lekapja rólam szemeit, mintha bűnt követett volna
               el; s aztán a Mikola háznál ki vehetné őt észre!</p>
				<p>- Igaz - mond erre Bethlen -,neked csak egyre van szemed ott, Margitra. Az ízlés nem
               rossz. Tudok valakit, ki egykor azt nyilatkoztatá, hogy egy csókjáért Margitnak kész
               választva egy falut adni. Nekem nincsenek oly bővébe faluim, de egy öreg telket magam
               sem szánnék.</p>
				<p>Erre összeráncolá Abafi homlokát: Elég! - mond.</p>
				<p>De Bethlen folytatá: Nem szánnék; de a csóknak azon hosszúk, negyedóráig tartók,
               egyikének kellene lenni.</p>
				<p>- Elég! - szólt újra, fölkelve helyéből Abafi lángoló arccal. - Bethlen, ha barátok
               akarunk maradni, több tisztelettel szólj egy asszonyról, kinek én nevét sem merem
               hiába felvenni.</p>
				<p>- Te tréfálsz! - felelt Bethlen, különös tekintettel jártatván végig Abafin szemeit,
               melyben inkább valami kihívó, mint engesztelő látszaték. - Nem remélem, hogy itt az
               oktató szerepét akarnád magadra venni; s mi sértő lehet abban, ha Bethlen Mikola
               Margit csókjára vágyik?</p>
				<p>- Sem én, sem Bethlen; sem Isten, sem ember! Hacsak nincs szándéka oldalom mellett
               veszteglő törököm vasával ismeretségbe esni. Készen áll az mindig - mond Abafi mind
               arcának kifejezésében, mind egész tartásában dühösen - ellened, gyermek, s azon
               kérkedő szájhős ellen, kinek, azt hiszem, több a faluja, mint józan esze!</p>
				<p>- Ez furcsa! - kiált fel Bethlen. - S amint látom, a dombai bor szól belőled; de
               hibázasz, ha véled, hogy Bethlen valaha Abafi előtt hátralépjen: jó magyar vas lóg
               oldalam mellett, s a te pogányodnak megfelel mindig. Csak a másik ne feleljen meg
               neked oly hamar; annak több vasa áll készen. Az ily nyíltszívű nyilatkozók számára a
               falut Báthori Zsigmond ajánlotta. De nyugodt lehetsz, tőlem meg nem hallja.</p>
				<p>- Ő vagy akárki! - felelt Abafi durva kitöréssel. Így váltának néhány pár szót még, s
               kirohantak.</p>
				<p>- Hm! - sopánkodott Orsolya. - Sajnálom, hogy házamnál történt; de azt hiszem, Margit
               mélyebben nézett az Abafi szemeibe, s ez az oka.</p>
				<p>- Kell is - mond fejbillentve Mózes - neki az oly úri nő; ő nemigen válogat!</p>
				<p>- Ki tudja, ha igaz-e? Én nem tudok Abafiról annyi rosszat hinni, amennyit róla
               mondanak. Valami szeretetreméltó van abban az emberben, s ked maga ellen szól; még
               tegnap hogy eldicsérte.</p>
				<p>- Az igaz - viszonzá Mózes -, hogy ő más ember, mint csak egy évvel ezelőtt; de
               mégsem jó vele egy tálból cseresznyét enni, mint tegnap vevém észre. Egyébiránt a
               dolog nem ütne szeget fejembe, ha az a különös két ember, ki darab idő óta estenként
               negyed kupáját issza amott a kis asztal mellett, nem lett volna jelen; ezeknek
               különös gondjuk van Abafira, mindig szemmel tartják.</p>
				<p>- Ki tudnám én találni - jegyzé meg suttogva Orsolya -, kik azon sötét képű emberek;
               de jobb hallgatni.</p>
				<p>Az öreg fölkelt helyéből, halkkal folytatván, mintha félne, hogy valaki meghallja. -
               Csakugyan igazad lehet; de vajon mit véthetett Abafi, hogy ily gonddal kísérik
               lépteit?</p>
				<p>- Nem hallád - mond Orsolya, némi felsőség szellemét sugárzó arccal, mint ki érzi
               magában, hogy figyelmét semmi sem kerüli el -, hogy a fejedelem szándéka ellen
               szólott a gyűlésben? Az olyan embert most szemmel szokják tartani.</p>
			</div>
			<div type="chapter">
				<head>A KIS TÓBIÁS</head>
				<p>
               A világ egy bűzhödt mocsár.
            </p>
				<p>Shakespeare</p>
				<p> Még tovább is folytatná talán a házaspár beszédét; de a nyílt ajtón Bethlen,
               Kenderesi, Tolcsvai s többen jövének be, s otthonos könnyűdséggel tevén s vetvén le
               jobbra-balra a székekre s a pohárszék alsó részire süvegöket s kardjaikat, helyet
               foglalának az asztal körül. Orsolya asszony figyelmes szemmel nézett Bethlenre, kinek
               jobb karja fekete kendőn nyugvék nyakáról, azután étel után látott. Mózes gazda is az
               üres kancsókat kezdé szedegetni az asztalról.</p>
				<p>Az egész társaságon azon neme volt a komoly elszórtságnak, melyet egy szomorú
               közhatású eset szokott előidézni; s bár a jöttek közt volt néhány, ki a közdolgokban
               részt nem vett, s lelke nem ismeré azon együttérzést, mely egyesen történt bajt
               közössé varázsol, mégsem hangzék az öreg kovács szobájában a könnyelmű tréfaviadal s
               azon vidor zaj, melyet máskor a Torda utca szögletéig lehete hallani.</p>
				<p>E komoly odabámulást egy veszélyes időszak történeteire könnyen magyarázhatja az, ki
               a három nappal ezelőtt történtekre visszaemlékezik. Erdélyben majd minden családot
               vérségi s baráti kötelék olvaszt össze; s így ritka volt, ki vagy rokonát, vagy
               barátját ne siratta vagy féltette volna. Komoly, tompa tűnődés s a bosszúnak, a
               rezzentségnek egyes kitörései hatalmas indulatkiömlésekben nyilatkozának egyelőre,
               úgyszólván mindenki kárhoztatá a fejedelem tettét, és szomorú előérzettel edzé szívét
               több hasonlókhoz. A fájdalom s a meglepetés első sajgó szívszorulatai tágulván, ki-ki
               szokott élte fonalát fűzé odább; a fiatalság régi gyűlhelyeit kezdé látogatni; de az
               azokat más körülményekben körülsugárzó élénk kedvcsapongás hibázott.</p>
				<p>Orsolya nemsokára párolgó tálakkal raká meg az asztalt.</p>
				<p>Tolcsvai szembe ült Bethlennel, kinek arca halványabb volt a szokottnál. - Farkas -
               kezdé ez a részvét kifejezésével szép vonásaiban -, mély-e a seb, melyet kaptál?</p>
				<p>- Szót sem érdemel - felelt Bethlen -, csontot nem sértett, s anyámnak csalhatlan
               gyógyszere máris sokat könnyített fájdalmamon. De hol Abafi? Nekem ígérte
               idejöttét.</p>
				<p>- S ő sértetlen maradt? - kérdé Kenderesi, egy komoly tekintetű szőke ifjú,
               gazdálkodván magának az előtte párolgó tálból.</p>
				<p>- Most igen - felelt nevetve Bethlen -, hatalmas vágást ejtek vala karján, de kardom
               lapjára fordult, s a felelet reá ez volt - folytatá, karjára verve tenyerével.</p>
				<p>- Én az Abafi bátorságát s erejét - jegyzé meg Tolcsvai - tudom becsülni; megvallom,
               ha azon neme a bátorságnak, mely a kar erejében áll csak, egyedül létezik, mintegy
               elszigetelve, s a bátorság más, nemesb nemének híján, nem sokat tartok róla; a durva
               gladiátort csak megvetni tudnám.</p>
				<p>- Hibázasz - szól Bethlen -, ha benne csak gladiátort látsz; ő a szó nemesb
               értelmében is tud bátor lenni: mutatja azon félelmetlen nyilatkozás a gyűlésben s a
               fejedelem előtt, mely, adja az ég, vesztére ne vezesse.</p>
				<p>- Én egyszer bámultam lélekjelenlétét - mond Kenderesi. - Tudod-e, Tolcsvai, a
               belényvadászaton, midőn egy folt belényt azon borzasztó magasságról a mélységbe
               ugrattunk? Ő legelöl volt, szélsebességgel űzött két belényt maga előtt emelt
               kopjával, midőn hirtelen, alig kétlépésnyire tőle, ásíta az örvény feléje. Én közel
               valék, s elvesztettnek hivém. Ekkor hirtelen kantárrántással ada más irányt lovának,
               s mentve lőn. De ím, itt jő. Isten hozott, Olivér! Jer közénkbe, csillog a piros bor
               a kancsókban előttünk, s van ok búfeledésre, jer!</p>
				<p>Abafinak egész tartásában valami különös volt; aki őt tegnap látta, alig ismert volna
               reá. Egyszerű barna zekéje nyitva állott ingének felső részével, s láttatá széles,
               domború mellét; kardját egy szögletbe veté, veres süvegét az asztalra; arca lángolt,
               szemei szikráztak; leveté magát egy szalmaszékbe, közel Bethlenhez, némán nyújtva
               kezét neki különös kifejezéssel arcában, melyben részvét s vad dac valának
               vegyülve.</p>
				<p>- Isten köztetek! - mond Tolcsvaihoz fordulva.</p>
				<p>- Igen, bort ide, és sokat... Mit is tehetünk jobbat! - mond vad kacajjal. - Rossz ez
               a világ, gyáva és aljas. Aki itt jobbulni akarna, csörgősüveget kellene rakni
               fejére... Bort, mondom, bort!</p>
				<p>Bethlen s a többiek bámulva szegezték reá szemeiket.</p>
				<p>- Mi lelt, Olivér barátom? - mond az első. - Szólj! Mióta vér folyt közöttünk,
               szorosabban van szívem hozzád csatolva; felelj, mi a baj!... Őrt álljak-e egy zordon
               éjjel helyetted vagy megvíjak tízzel éretted? Mi bánt?</p>
				<p>- A világ, az emberek, magam s minden - felelt Abafi, az asztalra ütve öklével, hogy
               a kanták táncoltak körüle. - Egy fejedelmi gyermek öleti le hazánk első férfiait; egy
               gyermek szabja árát a Mikola Margit öleléseinek, melyek ördögöt istenítnének.</p>
				<p>Bethlen fölemelkedett helyéből, kérdőleg függesztve szemeit a szólóra.</p>
				<p>- Nem téged értelek! -mond ez, kezet nyújtva. - Hah, pokol, hogy ezt kell látnom s
               tűrnöm! Gyáva félelem fogja el az ősz férfiakat, kik a had viharai közt váltak
               azokká, s mindez kiért, miért? Ah, hagyjatok hallgatnom, mert szégyenleni kezdem,
               hogy rokka helyett kopját szorítok markomba... Bort, mondom, bort! - S az előtte
               álló kancsót felragadván, utolsó csöppig kiüríté s egy szögletbe vágta, hogy cserepei
               szétugráltak a szobába.</p>
				<p>- Ördögöt! - kiált fel Tolcsvai. - Te hadat izentél az emberiségnek, Olivér? Tudod-e,
               hogy veszélyes időkben kell helytállani az észnek? Hideg erő s fontolás ellenmérge az
               erőszaknak, nem bosszú, mely szavakban árad; s nemde Abafi-vér foly ereidben?</p>
				<p>- Értelek - felelt Olivér -, az Abafiak hűsége ismeretes. Nem gyűlölöm én Báthorit;
               de irtózom tetteitől, melyek minden szívet elidegenítnek tőle; s gyűlölöm Gesztit, az
               olaszokat, kik körülte sürögnek, s elébb-utóbb vízre viszik a habozó, ingatag
               fejedelmet... Legyen hideg, ki tud; én nem tudok. Egy pokol lángja feszíti keblemet,
               s amit visszafejték óriási erővel öbleibe, most tör ki.</p>
				<p>- Tudod-e, barátom - szól közbe Kenderesi -, jó lesz egy kis higgasztóval élni; ha
               forrásban a vér, hűtni kell: hűlt erő az igaz erő.</p>
				<p>- Bor - mond Abafi - s szép leányok! Ez kell nekem most, nem egyéb.</p>
				<p>A fiatal urak tovább is folytaták beszélgetésöket. Olivér lángolt; minden szava,
               minden mozdulata különös elegyét képezé a férfias méltó rezzentségnek s a nem
               férfias gyáva panaszkodásnak. A bor nem könnyen ártott nekie, de mégis jelenben némi
               hevülést érze tőle.</p>
				<p>Míg így beszélgetének, a kis Tóbiás besuhant az ajtón, s azon figyelmet, mellyel
               Mózes és Orsolya a beszélgetőkre ügyeltek, vagy megállva hátaik mögött, vagy
               kifordulva kívánataik teljesítésökre, igen tudta használni; szétjártatá nagy kerek
               szemeit a szobában, az asztalon, a székeken, az ablak párkányain, míg végre a
               pohárszék tetején biztosított mézesmáglyán nyugodtak meg, mely vágyainak
               világítótornyaként pillongata reá a magasból. A kis Tóbiás azon csintalan
               összeszedésével arcának, mellyel a gyerekek a figyelmet kívánják kerülni, emele föl
               egy faszéket, s közelíte vele a pohárszékhez, meg-megállva, s ha anyja vagy atyja
               arra tekintenek, a szék elébe vonulva, hogy kis termete azt elfödje. Így haladt ő
               halkkal, míg célt érve széke a pohárszék közelébe volt helyezve. Ekkor hasonló
               ügyességgel a kis lócák egyikét emelé föl, s a székre illeszté. Így a hágcsó készen
               lévén, csendesen felmászott előbb a székre s onnan a kis lócára, emelt karral
               próbálgatván, ha elérheti-e a tányért.</p>
				<p>Míg a kis Tóbiás ily csellel igyekezett a cirmosra kent csínben újra részesülni;
               ifjaink az asztalnál nekihevültek már, s főként Abafin egészen látszható volt,
               minként igyekszik elméjét elszórni s magát hajdani szenvedélyeinek átengedni.
               Nemsokára hangos hahoták s nem a legillendőbb tréfák válták fel a komoly indulatok
               kiömlését, mint ilyen helyeken s bor közt gyakran történik.</p>
				<p>Ekkor nyílt meg az ajtó, s két férfiú lépett be leemelt süveggel, szótlan foglalva
               helyet egy kisebb asztalnál. Az egyik barna, nagy szemű öreges ember, egészen kopasz
               homlokkal, bal szemét fekete szalag borítá, s állát hosszú, széles, sűrű szakáll
               födé; fekete dolmány simult izmos tagjaira, melynek nagyobb részét egy bő, sötét
               színű köpenyeg burkolá el; a másik fiatal, hadi tekintetű fickó volt; mindkettőjöknek
               álla sötét kendővel lévén körülkerítve, vonásaikat csak félig lehetett kivenni.</p>
				<p>Orsolya mérges tekintetet vetve a bejöttekre, valamit súgott férje fülébe. Mózes
               azzal az arckifejezéssel, mely a kénytelen szívességet jeleli, lépett közelebb
               hozzájok, kik halk hangon bort és sajtot parancsoltak.</p>
				<p>Míg a tisztes kovácsné a vett parancs teljesítésére sietett, Kenderesi fölkelt az
               asztaltól. - Barátim - mond -, tudok egy jó helyet közel a vár falához a Közép kapu
               felé, Sára asszonynál, hol jó bor s szép leányok, jámbor teremtések vannak. Itt -
               folytatá megvető tekintetet vetve a bejöttekre - fellegesedik az idő. Ki jő velem?...
               Abafi... bor s leányok! Jer!</p>
				<p>Mindnyájan felugrottak. A kis asztal mellett ülő, fiatalabb férfiú összeszorítá
               ajkait. - Ebben a pillanatban nyúlt fel kezével a kis Tóbiás, lábujj hegyen
               emelkedve, a pohárszék tetejére. De Mózes uram is ekkor vette észre, miben jár a kis
               ház örököse; s lekerítvén nadrágszíját, azzal a kárvágyó mosollyal, mely némely
               szülőknek sajátjuk, ha gyermekeiket csínben érik, közelített feléje. A kis csenész
               hátratekintett, s atyjának szándékát észrevevén, hirtelen el akarta bocsátani a
               tányért; azonban elvesztvén egyensúlyát, azzal együtt, melybe fogódzni akart, nagy
               csörömpöléssel a földre zuhant, s éppen az ajtó felé közelítő Abafinak lábáig
               hempergett fülhasító ordítással.</p>
				<p>A gyermek jót ütött az orrán, mely vérzett; de mindemellett is Mózes gazda szíjával
               szeldelni kezdé, szorosan tartván a kézzel-lábbal kapálódzó fiút gallérjánál, kinek
               az ajtón bejövő Orsolya segítségére érkezett, minden erejéből igyekezvén férjét
               lecsillapítani. Abafi darabig szótlan nézte a sajátságos jelenetet; arcán komoly
               felleg vonult el, úgy tetszék, mintha mély gondolatok lepnék meg, mintha valami kétes
               visszaemlékezés világolna agyában. - Ne kínozzátok a szegény gyerkőcét! - mond
               érzékeny hangon. - A kárt megfizetem én. - Ezzel a többiekhez fordult. - Isten
               veletek! - folytatá határozott hangon. - Én itt maradok.</p>
				<p>- S te nem jössz? - kérdé Bethlen.</p>
				<p>- Nem! -felelt Abafi kurtán.</p>
				<p>- Nem? S miért? - mond Tolcsvai s Kenderesi egyszerre.</p>
				<p>- Ej - szól Bethlen -. hagyjátok! Ő nem jő, ha kimondotta; ismerem az Abafi-főt. No -
               tevé hozzá nevetve -, Isten veled, Olivér!... máskor...</p>
				<p>Ezzel mindnyájan kimentek. Abafi csendesen foglalt helyet a kemence mellett.</p>
				<p>- Mi az idő, Orsolya? - mond, magához intve a kis Tóbiást s simogatva képét.</p>
				<p>- Tíz óra lesz már - felel ez.</p>
				<p>- Még egy negyedórát pihenek itt - mond Abafi -, aztán hazamegyek.</p>
				<p>A férfiak a kis asztal mellett suttogva beszélgetének együtt; az ifjabb néha-néha
               Abafira szegzé szemeit, s tekintetének vad lángja mély gyűlölségre mutatott.
               Nemsokára fölkeltek, s elhagyták a szobát.</p>
				<p>Mózes bizodalmasan közeledett Abafihoz.</p>
				<p>- Uram - mond -, vette-e kegyed észre ama két bagolyt a kis asztal mellett?</p>
				<p>- Nem először - felelt a kérdett. - Mi közöm velek!</p>
				<p>- Nem tanácsképpen szólok, uram - folytatá Mózes fél suttogó hangon -, de ezek nem
               jóban járnak.</p>
				<p>- S hiszed-e - viszonzá Olivér mosolyogva -, hogy két ily nyomorult
               megijeszthetne?</p>
				<p>- Azt nem, uram, de ki tudja, mi a szándékjuk, s hányan lehetnek!</p>
				<p>- Ne aggódjál, jó gazda - folytatá búcsúzva -, lelkem tiszta, kardom éles, szívem
               helyén: mitől tarthatnék?</p>
				<p>Mózes rázta fejét. - Én gyanítok valamit, de lelkem nyugodt, mert kimondám. Jó
               éjszakát! - folytatá, búcsúzva a távozó Abafitól, ki eközben kardját köté fel,
               valamit nyomván a kis Tóbiás kezébe, kinek arcát örömsugár borítá el.</p>
				<p>- Jó éjszakát! - viszonzá Abafi.</p>
			</div>
			<div type="chapter">
				<head>SIKOLTÁS</head>
				<p>
               Én egyedül vagyok ellenséged, nem más.
            </p>
				<p>Corn. Nepos</p>
				<p> Csendesen, mély gondolatokba merülve haladott Abafi a Búza utcán végig; a Torda utca
               szögleténél balra térve a piac felé vevé útját. Méltán bámulhat az olvasó hősünken,
               ki úgyszólván visszaesve hajdani szenvedélyeibe, lépett a Mózes szobájába, bort s
               leányokat óhajtva, s midőn talán némi keserű érzéssel láttuk őt egy kétértelmű ház
               felé indulóban, egyszerre megáll, s elhatározottan kinyilatkoztatja, hogy nem
               megyen.</p>
				<p>Ily visszaesések könnyen magyarázhatók. Nemegyszer süllyedt ő rövid időre régi
               életmódjába vissza; s nem mindig volt azon lelki éberség őrként gátlója
               önfeledésének, mely most tartóztatá hátra. Dicséretére állíthatjuk azonban, hogy
               darab idő óta minden ily visszaesés, ha az indulatok ingerültsége eloszlott, neki
               fájdalmat okozott; s azon keserű érzés, mely őt meglepte, midőn lelke mámorából
               ébredt, mindig élesebb, mindig fojtóbb lőn; s így azon erő, mely száguldó
               szenvedélyeinek legyőzésökre kívántaték, mindig edződött, a legtermészetesebb
               úton.</p>
				<p>Míg egy rossz vagy aljas tettnek megbánása neki kevesebb fájdalmat okozott, addig
               nehezebben is tudott annak ellentállni; de mióta mélyen szívében feszültebb húr
               pendült meg: a rossz tett megbánása által okozott fájdalom előérzete, mintegy segédje
               azon erőnek, mely kívántaték, hogy indulatinak ellentálljon.</p>
				<p>Többször az életben egy csekélységnek nagy következései vannak. A büszke ember
               hányszor tulajdonítja egyedül lelki fönségének s erejének néha egy kis körülményke
               következményeit.</p>
				<p>Gondolhatta-e Orsolya asszony, midőn gondosan szeldelé a tordai pogácsát vendégei
               számukra, hogy ezeket a kis Tóbiás fogja megtizedelni, s hogy e tettének
               következménye egy ember fejében oly eszmének fog életet adni, mely őt a helyes útra
               téríti, ki talán megízelítvén újra az aljas örömöket, örökre elveszett volna a
               jónak?</p>
				<p>Midőn Abafi a kis Tóbiást földön látta maga előtt: eleven színekkel állott előtte
               életének egyik legérdekesb jelenete, a kis Zsigának megmentése; jutott tisztán eszébe
               szívének, lelkének akkori aljas iránya. Emlékezett, hogy ez vala indulatinak
               úgyszólván napforduló pontja. Lassan, fénysugárokként világultak elméjében azon szép,
               nemes föltételek, melyeket még kevés napokkal ezelőtt oly forrón ölelt kebléhez:
               miként hivé, hogy lelke nemesülhet, s gondolá, hogy halad óriási léptekkel a
               tökélynek. Szorulva érzé szívét, szégyenleni kezdte, hogy abban oly kevés erő van
               azon az úton, melyet tüze ki magának, megmaradhatni. - Nem - mond szép felhevüléssel
               -, nem térek ki az útból többé. Mi pótolja, mi pótolhatja az életbe vissza azon égi
               nyugalmat, melyet jótettek öntudata önt el a kebelbe? Érzem az erőt lelkemben. Nem!
               Utálva legyen örökre minden aljas! S e pillanattól fogva erősen és szilárdul a rény
               tiszta ösvényét követem.</p>
				<p>Így fűződék gondolat gondolathoz. Abafi átlátá, hogy az, ami őt szinte
               visszasüllyeszté fájdalmatlan semmiségébe, még nem oly körülmény, melyet férfiú-erő
               le nem győzhetne.</p>
				<p>Az igaz, hogy szégyenülten tekintett szét a gyűlésben, s látva azon sok rémült arcot
               maga körül, neme a megvetésnek lepte meg szívét. Első fölléptének a polgári pályán
               nem volt sikere. S bármiként okoskodjunk, ott tettnek sikeretlensége, mely nagy lelki
               erőbe került, igen visszaijesztő, s mintegy cáfolatát tekinti első nézetre az elme
               azon cél helyességének, mely vezérlé tettünket. A fejedelem szavai szívét mélyen
               sebzék. Bár e szavak némileg helyzetének fontosb voltát jelelék ki, amit Abafi elméje
               igen is tuda észrevenni. Szándékának tisztasága szűz lobogásában tűnt föl képzetében;
               nemes volt, mint óhajta. Lelkes honfiak ügyében szólalt fel, s azon keserű érzet
               környezé őt, mely minden emelkedettebb kedély előtt oly ismeretes, s mely ólomsúllyal
               nehezedik a lélekre, midőn tetteink nemes célzása félreértetik, s midőn szép,
               boldogító remény helyett sivatag, lelketlen valót talál a cselekvő útjában.</p>
				<p>Így felhevülve s visszaidézve fellengéseiből a köznapi aljnak avába, nem bámulhatunk
               Abafin, ha beteg, szenvedő lelke, mint a sínlő test, érzékenyebb, bántalmakra
               rezzenhetőbb lőn. S talán a lelkes, érzéssel teljes, bár kissé könnyelmű Bethlen
               célzás nélküli enyelgése őt jobb órában szintoly enyelgő tréfacáfolatra bírná, milyen
               ártatlan volt a megtámadás. Az a szíves közelítés, mellyel Olivér fellobbanását s
               annak véres következését kívánta kárpótlani, s a regényes lángoló barátság, mely a
               két ifjút holtig csatlá egymáshoz, elég bizonyítványa az egykori s a mostani Abafi
               közti különbségnek.</p>
				<p>A Bethlenneli összecsapásban, lélektani elvekből kiindulva, visszaesést az
               emberismerő nem talál. A legnemesebb lelkekben vannak felhevülések, s a legjobb ember
               lehet pillanatokig igazságtalan, főleg ingerlett állapotban, s ha az indulat, mely
               vezérli, nemes. Ilyen volt minden tekintetben, amely Olivért lobbanásba hozta:
               nővédelem, lovagi tartozás.</p>
				<p>Az oly természetes visszaesések egyike leginkább hősünk panaszos kikeléseiben
               mutatkozott, s azon odaengedésben, mely őt szinte aljas örömök örvényébe süllyeszté.
               - A tökélynek indult Abafi mélyen érzett, hallgatott és cselekedett volna, ha azt
               szükségesnek látta vala; a tökély útjából kitörő panaszkodott, ingadozott szép
               feltételeiben, s kétségbe indult önmaga iránt; de a visszaesésnek legcáfolhatlanabb
               jelensége, az okokon kapkodás volt e visszaesések mentségére.</p>
				<p>Az ő nemtője: vagy történet, vagy egy kis körülmény azonban, mint láttuk,
               visszaigazíták őt a helyes ösvényre, s állíthatjuk, hogy azon szép elhatározás: többé
               aljast nem tenni, aljast nem gondolni, nem volt még soha ily szilárd, ily erő- s
               akaratteljes benne, mint jelenben.</p>
				<p>Csendesen haladt Abafi az éji sötétben; a roppant egyház szeszélyes tornyának árnya
               széles, reszkető vonalban olvadt keresztül az egész tér hosszán; magasról bámult le
               az éj kiránynéja fénylő udvarának seregéből a komoly, hadi tekintetű városra, s ezüst
               párázati átömledeztek a gót torony faragásain, dicskoszorút ívezve körülök. Minden
               utca néma s néptelen volt, s csak azon esti nesz, mely néha suhan a légen keresztül
               az aeolhárfa elhaló hangjaiként, enyelgett az Abafi hallóérzékével. Egy mécsesnek
               vereses ragyogványa látszék még a Rása-háznak nagy ablakából, kétes világot ömlesztve
               körüle, s egy hosszú árnyék vonult el s vissza a széles ablaknál, alkalmasint az
               álmatlan Cariglié. - Olivér folytatá útját. Amint a térnek majd közepe tájára
               érkezett, halk susogást hallott mögötte, olyat, mint a selyemszöveté a sima
               deszkázaton; hátratekintett, s csendes léptekkel sötét köpenyegbe burkolt lényt
               látott maga után haladni. Abafi megállapodék. Több bátorság s több bizodalom volt
               emberünkben ismert, úgyszólván óriási erejéhez, mint hogy e kullogónak követése
               némileg nevetséges ne lenne előtte. Azonban kardját előbbre rántá, s nyugton ment
               odább; alig ért a széles Közép utcába, midőn hirtelen egy sötét kapunak öbléből három
               ember rohant ki meztelen kardokkal. A támadók arcainak alsó része kendőkkel volt
               beburkolva, s öltözetük sötét színű. Olivérnek úgy tetszett, mintha kettejében a Gúti
               Mózes szobájában ivó kétes alakokra ismerne.</p>
				<p>- Add meg magadat! - mond az egyik mély hangon. - Minden védelem sikeretlen.</p>
				<p>Abafi kardot rántott, s a felelet e megszólításra hatalmas vágás volt, mely a szólót
               azonnal földhöz teríté. A más kettő heves viadalt kezdett. Hősünk nem feledvén az őt
               követő rejtélyes személyt, nehogy hátul támadtassék meg, a fal felé vonult, sebes
               kardcsapásaival hátrálva az ellentörekedők sűrű vágásait.</p>
				<p>Míg így vívna kétes szerencsével, a közel Mikola-ház erkélyének egyik ablakából halk
               sikoltás hasított az éj csendén keresztül.</p>
				<p>- Ördög szállt-e beléd! - mond egyik a vívók közül, félrevetvén kardját, s buzogányát
               ragadván elő, mellyel vad hévvel támadá meg Abafit.</p>
				<p>- Ketten egy ellen! - megszólalt ekkor egy, Olivér előtt nem ismeretlen hang, s a
               buzogányos férfiú földre terült.</p>
				<p>Abafi hirtelen torkon ragadá a megmaradott harmadikat, s visszafordult a védelemre
               jötthöz, kiben az őt követőre ismert. - Nem köszönöm - mond -, éji madár,
               közbejöttödet; hátulról ejted el támadómat, s az nem férfias.</p>
				<p>- Veszni hagyjalak-e? - felelt az ismeretes hang, félrelépve. - Egy ellen nem
               védnélek. Orgyilkosok ellen nincs lovagi szabály.</p>
				<p>- Te vagy! - szólt Abafi észrevehető meglepetéssel. - Te! Nem kértelek-e - folytatá
               szelíd, de mégis szemrehányó hangon -, hogy ne kövesd minden lépteimet?</p>
				<p>- Taníts meg előbb, érzéketlen, arra, hogy ezt tenni tudjam - felel a segítségére
               jött szép ifjú, s mély bánatos kifejezés ült keleti vonásain. - Nem kívánok én
               semmit, Olivér, de míg vér buzog ereimben, a nap, mely éltemet világítja, te vagy! S
               mégis mi csekélység az ahhoz mérve, mit én tehetek, mit te cselekedtél s
               cselekszel!</p>
				<p>- Elég! - mond Abafi kitérőleg. - Elég! - Ekkor kezét nyújtá az ifjúnak, s mondhatlan
               szívességgel hangjában folytatá: - Nincs balul vélve, te jó, hív, hálás lélek, de
               távozzál; jó éjszakát!</p>
				<p>A kétes lény hallható zokogással távozott, Olivérnek kebléből önkénytelen sóhaj
               emelkedett.</p>
				<p>- Te pedig - mond megtámadójához, ki meredten, mintegy kővé válva veszteglett
               vasmarkának súlya alatt -, harmadrésze azon nyomorult egésznek, mely Abafival akart
               mérkőzni, igen kicsiny vagy bosszúmra! Sem a te, sem a küldőd, sem társaid nevöket
               nem vágyom tudni. Itt - folytatá, erszényét a porba vetve -, emlékezzél ezen órára,
               melyben kezem tartott kőszoborként maga előtt! - S ezzel egyet fordítván rajta, a
               két másikra zuhantá, s távozott. A védelmére jött ifjú másfelé vevé útját.</p>
				<p>Ekkor fölemelkedett a lesújtott orgyilkos, fél ülő helyzetben öklére támaszkodva;
               arcán a dühösség lángja lobogott, s felragadván tőrét, Abafi után hajítá; a tőr
               ennek füle mellett sivított el, s egy-két lépésre előtte fúródott a földbe.</p>
				<p>Abafi egy lépést tőn hátra, megállt, s hosszú, megvető tekintetet vetve a nyomorult
               gyilkosra, szótlan távozott el.</p>
				<p>Az ifjú hirtelen felkapta a tőrt a földről, s a gyilkoshoz sietett.</p>
				<p>- Ne bántsd! - kiált hátra parancsoló hangon Abafi. - Távozzál!</p>
				<p>Az ifjú a tőrt keblébe rejtette, küzdeni látszék magával, s vontatva távozott el,
               mintegy varázshatalomtól nógatva.</p>
				<p>- Én, én egyedül vagyok ellenséged, Abafi - rebegte a gyilkos -, én, s leszek, míg
               vér forr ereimben! Átok reád s minden lépteidre, nyomorult. - Utolsó szava szinte
               fuldokló volt, s fájdalmasan hánykódott a földön még pihegő, vérbe ázott társai
               között.</p>
			</div>
			<div type="chapter">
				<head>A MIKOLA HÁZ</head>
				<p>
               Különbözők, de kedvesek mindketten.
            </p>
				<p>Moor</p>
				<p> Vannak arcok, melyek nemzeti bélyeggel bírnak, s mutatványai azon öszves családi
               arckifejezésnek, mely egész nemzet többségében feltűnő. “Ha angolt akarsz látni -
               mond Utasi -, nézd Master Bloomot; a hosszas arc, a kiálló hólyagos, igen világos
               szemek, verhenyeges haj, hatalmas orr, az ábránd elszórtság egész lényén s lelkesülő
               vonalai arcának, ha tárgya hevíti, benne egy tekintetre megismertetik az angolt. Vagy
               Don Velasco Hermosót tekintsd, s ha a kevély castiliaiban spanyolt akarsz megismerni,
               nézd barna, gömbölyű arcát, sötét, kerek szemeit, az egyenes, inkább rövid, mint
               hosszú, tompa végű orrot, a dagadó ajkakat, a méltóságot lépteiben, a keresettséget
               mozdulataiban s az egész alakján szétsugárzó rátartást - s őt azonnal spanyolnak
               fogod látni.”</p>
				<p>Így vannak egyes családok, egyes háztájak, melyeket ha megismerünk, általános
               képzetünk leend egy egész nemzet bizonyos osztályának háztartásáról.</p>
				<p>Ily mutatványi vagy mintacsalád volt Erdélyben a Mikola ház. Ki ezt látta, annak
               alkalmasint lehete általános képzete minden gazdag erdélyi család háztartásáról,
               szokásairól, kedvtöltéseiről azon korban, melyben történetünk mozog.</p>
				<p>Akár falun, akár városon mulatott ezen érdekes család, feltűnt körében azon egyszerű
               szíves emberszeretet, a fitogtatás nélküli vendégbecsülés, azon bájló mód, mely
               mindenkit kényelmes helyzetbe tud tenni, s kevés percek alatt házinak, ismerősnek
               varázsolja a legidegenebbet. Gazdag aranyozott bútorok, nagy értékű szőnyegek, nehéz
               selyemkárpitok; ezüst a legnagyobb bőségben, szinte minden szükségre, még
               konyhaedényekre s lópatkókra is használva; számtalan cseléd, az akkori ízlés szerint
               kiálló színekbe öltözve; egypár óriási csatlós, apródok, írnokok, tisztek,
               számtartók, kulcsárok; egy tisztes, vidám tekintetű, nyájas udvari lelkész s végre az
               udvari bolond mint szükséges kiegészítő része az akkori fényesb háztartásnak.</p>
				<p>Nyárban nyitott ajtó, ablak; könnyű, többnyire selyem- vagy rázsaöltözetek, nyerítő
               ló az udvaron, ugató ebek sokasága s egy barna, kurta, zömök pecér hosszú kürttel s
               rövid vaskos lábakkal, ásítva a sötét kapu homályában.</p>
				<p>Télben meleg, lobogó tűz a nyitott, szeszélyes alakú kemencékben vagy falba vájt
               kandallókban. Csinos, bő, finom prémzetű téli öltözetek. Egy tágas leányok-szobája,
               a nyitott kandalló körül gyűlt, fonó asszonyokkal, kik víg mesélgetéssel űzik a
               hosszú téli est unalmait, s köztük néha az annyira ismert, erdélyiesen holtig szép,
               éltes háziasszony vagy mosolygó, rózsapiros, galambszelíd leánya. S mind e kedves,
               házias jeleneteken a szép egyetértés, a gondos rend s a magyar otthonosság bájló
               ihlete állt ragyogva; a fagyos udvarról belépő, zúzos bajuszú vadász vagy
               lovaglásából csatakosan hazatérő, kedvelt, várt és félt háziúr, számtalan mosolygó
               arctól fogadva, s az udvaron borzas, fülhegyig burkolt medve- vagy belényvadászok
               izmos kopjákkal, toporzékoló, apró lovakon.</p>
				<p>Nem volt Erdélyben látogattabb, szerettebb, becsültebb háznép akkor, mint a Mikola
               ház, s oly varázzsal bírt azon kedves elfogadó szellem, mely rajta elömlött, hogy
               ki-ki azt magáénak tekinté. Jólesett a szelíd hölgynek, ha szép dolgozással
               szaporíthatá ékítményeit; a zordon vadásznak, ha őzet aggathatott a konyha előtti
               fogasra, vagy buzogányt, kopját cserélhetett az öreg Mikola Miklóssal, kinek arca az
               ő mindenkori vidám, kényelmes, egészséges kifejezésével szinte jólesett a
               szemnek.</p>
				<p>Mikola Miklós mintegy ötvenhat évű, középtermetű, teljes, erős, ideges férfiú volt,
               félig őszbe vegyült s a feje tetején igen ritka haját többnyire gazdagon zsinórral
               terhelt bársonysüveg födé, melyet csak asztal előtti s utáni imádság közben s az
               egyházban szokott leemelni. Arca kerek, piros, egészséget lehelő s igen vidám
               kifejezésű volt, kék szemeiben a szívesség sugárzott; szép horgas orra, ép fogakat
               előtüntető ajkai s többnyire redőtlen homloka azon kellemes érzést idézék elő, mely
               az embernek oly jólesik valakinek ellenében, kit többnyire vidámon talál.</p>
				<p>Mint mindenütt azonban, úgy a Mikola háznál is emelkedtek fellegek néha, melyek a
               házi csend, az otthonos örömök egét, mely ez életvidor család fölött boltozott,
               alkonyíták. Margitnak férje, Gyulafi Bálint történetünk kezdete előtt négy évvel
               hunyt el; nemsokára követé őt Mikola Miklósnak neje, Abafi Mária, Erdély egyik
               legszebb s leglelkesb asszonya. Mindkettőnek halála mély gyászba borítá nemcsak az
               egész családot, de az egész háznépet. Ezek az emberek nem úgy örültek, mint mások.
               Volt valami összes s valami sajátságos e közös bánatban, melyben az utolsó cseléd is
               részt vőn. Az első fájdalmat később ábránd komolyság követte, s végre az idő enyhíté,
               s a Mikola családba az otthonos öröm köszönt be újra.</p>
				<p>Egy fia s egy leánya volt Mikola Miklósnak. A fia jelenben alig tizenhat évű, Báthori
               Zsigmond udvarában nemes apródi szolgálatot tett, s majd mindig a fejedelem
               közelében volt, hol találkoztunk véle. Leánya, Margit, Gyulafiné (ezt is láttuk a
               Mikola-ház erkélyében), a szép özvegy, mintegy huszonhét évű lehetett.</p>
				<p>Margit egy volt azon ritka, regényes lények közül, kik mindenütt, hol megjelennek,
               élénk érdeket s tündéri bájt terjesztenek magok körül. Szépsége, a méltóság, mely őt
               körülsugárzá, bizonyos eredetiség minden mozdulatában s tettében őt a köznapi
               világtól elválasztva, mintájaként jövendő, felvilágosodottabb század élőinek tünteté
               elő; s ezen átszivárgás a jövendőből a jelenbe oly hajdanszerű, oly szabályteljes
               alakban mutatkozott, hogy benne egykori századok asszonyát jövő századok világától
               körülfénylve lehetett képzelni.</p>
				<p>Volt valami Margitban, ami távol tartá a legmerészebbet. Nem kevélység, nem hidegség,
               nem tekintetének méltósága, hanem azon báj, mely varázsihletként sugárzott ki belőle,
               s nemét a mesés igézetnek képezé.</p>
				<p>S e lelkes, remekszerű lény, kinek minden tette hibátlan, minden mozdulata festői,
               minden hangja égi, nem volt szerencsés. Feltűnt valami benne, főként fiatalabb
               korában, mondhatni túlvilági, földön nem honos, ami okozá, hogy őt földi öröm egészen
               boldoggá nem teheté. Alig tölte be tizenhat évet, mikor férjhez ment. Férje gazdag,
               szép, talán jó is bizonyos tekintetben, de könnyelmű ember volt. Se nem érté, se nem
               méltánylá nőjét, kit atyjának óhajtása s nézetei vezetének karjai közé. Egy
               fiacskájok volt, ki Gyulafi távollétében jött világra; s úgy látszék, azon hév
               ragaszkodás, azon szenvedélyes szeretet, mellyel Margit a kisdedhez viselteték, őt
               honosítani kezdék a földön, s kibékélteni sorsával; de férjének halála előtt még
               elveszté fiacskáját. Az udvari pap meghittjeinek megjóslá a gyermek halálát jóval
               előre, mire őt különös körülmény indítá. A kis Bálintnak jobb vállán születésekor kis
               fekete kereszt vala látható, mely különös és sok beszédre alkalmat adó jel azonban
               születése után néhány hét múlva eltűnt, s a fiú, bár vonásaiban keveset változott,
               jóval szikárabbá lőn.</p>
				<p>Férjének halála bizonyos ábránd komolyságot áraszta Margit képére. Ő Gyulafit talán
               sohasem szerette; de oly hibátlan teremtés, kinek egész lelke csupa gyöngédség volt,
               nem élhetett ily közel viszonyban valakivel anélkül, hogy lelke teljes erejéből ne
               igyekeznék azzal a képzettel megbarátkozni, hogy szíve is vonz férjéhez. A lelkes
               hölgy e hármas veszteség után is nem volt megtörve; s habár az emberismerő bizonyosan
               erőtetésre akadt is reá egész magaviseletében: a többség benne mégis a komoly
               ugyan, de nyájas, semmiből magát ki nem vonó háziasszonyt, a mindenkihez illően
               szíves hölgyet találá. Sokan igyekeztek a gazdag, felséges özvegynek szerelmét
               megnyerni, de célt távulról sem érhettek; s ami ezen egyetlent oly kiválólag
               különbözteté több nőtársaitól, az volt, hogy őt egy visszaidézett kérő sem
               gyűlölheté. Mindenki szinte nevetségesnek tartotta Margit ellen szólani vagy őt
               hibáztatni; oly önkénytelen, oly legyőző volt az irántai közvélemény.</p>
				<p>E feltűnő tulajdonokat Margit egyrészt lelkes anyja nevelésének, másrészt
               veleszületett gyöngédségének köszönheté. Hamari özvegysége s anyjának halála őt jókor
               önállóvá tevék. Az öreg Mikola sem volt ment azon tartózkodástól, mely Gyulafinak
               ellenében önkénytelenné vált; s így azon elsőségi viszonyt akaratlan s öntudatlan
               gyakorlá Margit, mely egy családban a feltűnő tulajdonokkal jár, akkor is, ha ezeknek
               birtokosuk idejére fiatalabb azoknál, kikre lelkének fönségével hat.</p>
				<p>E két gyermeke mellett volt még Mikola Miklósnak egy közel rokona, Csáki Gizella a
               háznál; tizenöt évű leányka, ki, gazdag szüléi elhalván, Mikolánál mint nagybátyjánál
               s gyámnokánál lakott. Előző szelídséggel s rokonszeretettel ölelte az angyali
               gyermeket Mikola s lelkes leánya, Margit, ki özvegysége óta atyjánál
               tartózkodott.</p>
				<p>Ha Gyulafiné, mint idomteljes szobor remekebb korból, hajdanszerű, tisztult,
               szabályos vonásaival, szobrászi tagjaival, visszaemlékezetként művészibb századra,
               lepte meg a nézőt: Gizellában, az egész női, gyöngéd Gizellában is sajátságos érdek
               volt. Mint a fejlő rózsa, mely a tavaszi harmat gyöngyeit szívja először félig nyílt
               kelyhébe; mint a madár, mely anyafészekben első kirepte után pihen, körülbámulva
               azon légkört, melyet egykor szabad országként hasítand szárnyacskáival keresztül;
               mint a lázas betegnek első éber gondolatja, mely őt magának az életnek s kedveseinek
               adja vissza: oly varázs, oly tündéri báj ömledt el e bájos gyermeken. Érzékeny a szó
               legszebb, legnemesebb, lágyabb értelmében: olyan volt szíve, mint az aeolhárfa,
               melyet egy gyönge szellet sóhaja hangokra olvaszt. Ami mást komollyá tett, az a
               Gizella sötétkék szemeibe könnyeket csalt, s mi másnak édes kínnal szorítá keblét, az
               őt felmagasztalá, túltevé a világon. Egy angyal volt ilyenkor, akin át- s
               körülsugárzék a mennyek mennyének dicse. Tagjai mintha nemesb anyagból olvadtak volna
               össze; érzékei mintegy kapcsolatban lévők égiebb, emberen túlibb szellemekkel, oly
               finomak, oly benyomást fogadók, oly hirtelen izgathatók valának. Félénk külső
               veszélyekkor: egy csattanás elejté lábáról, egy ismeretlen fény remegésbe hozá, s
               mégis poklát a kínnak tudá szótlan hókeble alatt szendergetni.</p>
				<p>Ártatlan, mint angyal, tiszta, mint a liliom tavaszi leple. Ő mint tizenöt évű,
               gyermekebb volt sok nyolcévűnél; oly tisztult, oly szentesült volt e kedves teremtés,
               hogy mindent átlátszóvá szűrt, megnemesített maga körül, s a legdurvább szóhajtó
               nemét a védhetlen varázsnak érzé körében, mely őt tiltá ezen égből szállt előtt
               illetlent vagy szögest vagy tisztátlant szólani, bár szólhatott volna bátran; mert
               neki, a tisztának, minden tiszta volt.</p>
				<p>Abafi Olivér, mint egyik legközelebbi rokona a Mikola háznak, megjelent ott néha, már
               igen fiatal korában s atyja életében. Első megjelenései a Mikola háznál egészen érdek
               nélküliek voltak. Sokkal fiatalabb volt az öreg Mikolánál; vadabb, neveletlenebb,
               mint hogy a lelkes Margit, vagy annak később férje is, ki bár szeszéllyel teljes és
               könnyelmű, egy volt Erdély legműveltebb ifjai közül, vele örömmel társalkodhatnék. Ő
               a Mikola háznál többnyire a szótlan, asztal végén ülő, bús magyar szerepet játszá,
               duzzadt arccal, melyen könnyen látható volt, mennyivel jobb szívvel mulatna bagoly
               gunyhójában vagy ismert kopók s agarak társaságában.</p>
				<p>Az öreg Mikola volt első, ki az akkor ép, ideges, elhatározott tekintetű gyermekre
               figyelmes lőn, s másokat is figyelmeztetett; de mindemellett is Abafi sem kedves, sem
               kedvetlen jelenés nem volt, s egy maradt azon szánandók közül, kikről, elmentük után,
               a jelenvoltakat elszámlálván utoljára szokjuk mondani: “ő is itt volt”.</p>
				<p>Azonban az emberismerő, ki e durva gyermeket némi figyelemre méltatá, veheté észre,
               mint függeszti ájtatos bámulással olykor nagy, sötét szemeit Margitra, mint örül, ha
               ez megszólítja, milyen kész lángoló arccal parancsit teljesítni, s hogy mindez nem
               azon gyöngéd szerelmet lehelő odaolvadással, hanem egy nemével a remegő tiszteletnek
               történik, mellyel néha tanítvány viseltetik oktatója iránt, kitől félni tanult, de
               kit tisztel is, s kinek kedvét keresi, mert jóváhagyásával tisztelve érzi magát.</p>
				<p>Szinte lehetetlen gondolni, hogy a bár ritkán megjelenő, de iránta mindig egyaránt
               hév tisztelettel viseltető Olivérnek legfiatalabb korában s durvaságának ellenére is
               szinte fellengő, bár többnyire néma hódolását Gyulafiné észre ne vette volna. Az a
               Margit, ki senkit meg nem különböztete, ki mindenkihez angyali szelídséggel s
               méltósággal teljes nyájassággal viseltetett: Abafi iránt némileg el látszék elveitől
               térni. Az igaz, hogy iránta sem volt melegebb, közelítőbb, sőt talán hidegebb,
               figyelmetlenebb; de mivel őt mégis észrevette, mivel néha önfeledéseit, helytelen
               tetteit mentegeté; mivel néha egy- vagy másnak teljesítésére felszólítá az úgyszólván
               megvetettet, senkitől észre nem vettet, s ki iránt legközelebb rokoni bizonyos
               felsőségi viszonyt vevének föl; ezt Abafi természetesen mint megkülönböztetést
               tekinté, ha nem is maga iránt, legalább a mások vele bánásokkali egybehasonlításban;
               s ebből világos, hogy Margit csak az Abafi szemében tért el szokott módjától, a
               valóságban mindig hasonló maradt magához.</p>
				<p>Atyjának halála után Olivér gazdag birtokába lépett. Féket eresztvén ekkor
               szenvedélyeinek, mindig mélyebben és mélyebben süllyedt. Aljas cimboraság, durva
               kedvtöltések tölték be a napok s éjek mámoros hézagait. Csak vadászat s lovaglás
               válták fel nemesb foglalatosságként néha az előbbenieket, s edzék meg benne azon
               természetes makacs bátorságot s azon szinte óriási testi erőt, melyek természet
               ajándékai valának. Ritkábban jelent meg a Mikola-háznál, hol az öreg Mikolának jól
               vélt gúnymosolya s a lelkes Margit csendes, szomor, feddő tekintete terhére valának.
               - Így haladt több idő szennyes örömök közt, aljas körben átélve vagy áttombolva, nem
               egészen világos percek híján, addig, míg őt ezen történet elején a fejérvári úton
               találtuk először. Ezen idő óta láttuk gondolatainak menetelét, s e villámsugára egy
               nemesb iránynak lelkében őt újra a Mikola-házhoz kezdé vonni. Tündér fénykörében
               tiszta erkölcsiségének állt újra Margit előtte, gyermeki éveinek bálványa, kit félt
               és imáda; serdülő fiatalságának horgonya, mely őt szebb, nemesb világhoz ragasztá, s
               Kolosvárt létekor már majd mindennapos volt a Mikola-háznál.</p>
				<p>Gyulafiné igen jól ismerte azon szelíd hatalom erejét, mellyel ő Olivért hódolásra
               bírta, s némi érdeket kezde keblében sejdíteni, már Kolosvárra érkezte előtt is, oly
               ifjú iránt, ki csupán lelki erejének sugallásából önállást kezdett nyerni magának,
               alapot lépteinek, irányt gondolkozásának. Margit érzé magában, hogy ő nem volt üres,
               szótlan személy e nézőjátékban; tudta, hogy egy tekintete, jóváhagyó mosolya,
               kézszorítása minő hatásúak; tudta, hogy egy szava szívesen adva s a maga helyén nincs
               elveszve soha. Bámulhatunk-e, ha mindezek összevéve érdekessé tevék előtte azon
               férfiút, ki közfigyelmet kezdett gerjeszteni, s kinek minden tette jóslás volt nagy
               jövendőre.</p>
				<p>Ritkán fejlik érdek férfiú iránt asszonyi szívben azon gyöngéd szellemi elegyék
               nélkül, mely az arcra bíbort, a szívbe melegebb dobogást idéz elő; s így nem lelke
               egyedül Margitnak, szíve is részrehajlóvá lőn Olivér iránt. Talán nem volt szerelem,
               amit Margit érzett, de bizonyosan igen rokon indulat a szerelemmel. Sokszor kétség
               keletkezett a hölgy kebelében iránta. Lehet-e ember nemes valaha, ki már nemtelen,
               aljas volt egykor? Megbírja-e földi kebel azon harcot, mely szükséges, hogy valaki
               úgyszólván önmagából nemesüljön ki? S e kétség őt komollyá tevé pillanatokra. De a
               hölgyi szívnek sajátja azon bizodalom, mellyel ragaszkodik az iránti képzeteihez, ki
               érdekes előtte. Így Margit is bízott Abafiban; kezdé hinni, hogy ő győzend, s lelki
               ereje letiporja végre minden aljas szenvedélyek rugodozásait: s e hiedelem nevelé,
               magasztalá, edzé azon gyöngéd részvétet, mely őt kegyencéhez vonzá; s néha ejte
               szót, villant tekintete, emelkedék sóhaj, melyek gyaníttaták, mennyire érdekes
               Abafi előtte. Annyi bizonyos, hogy Margit önérzetei iránt nem volt tisztában, midőn
               már némelyek bizonyosnak hitték, hogy ő Olivért szereti.</p>
				<p>Abafiban azonban ily indulat nem volt. Gyermekkora óta Margittal növekedvén,
               legközelebb rokona a háznak; szeretetében valami testvéri, valami egészen szellemi
               volt. Ő, mint föllebb is láttuk, Gyulafinénak lényét még fellengőbb szempontbúl fogta
               föl, mint a többi látogatói a Mikola-háznak. Már azon ájtatosság neme, mellyel ő
               Margitot tisztelé, minden földi vágyat kirekesztett kebléből; s bár különös, de mégis
               igaz, hogy ő nem hihette, hogy Margit valakit szerethessen a szó földi értelmében, s
               a szentségtörés egy nemének hitte volna: az inkább anyaként tisztelt iránt hiú
               vágyakat édelgetni keblében; azért változhatlan tartózkodás jelelé azon ájtatosságot,
               mellyel ő Margitnak hódolt, s melyben a nemnek különbsége egészen ki volt
               feledve.</p>
				<p>Leghűsebb s -zártabb Olivér iránt a kis Csáki Gizella volt. Tudjuk, hogy ő volt első,
               kinek Abafi szemébe tűnt, midőn a Mikola-ház erkélye alatt ellovagolt. Ha a vidám
               Judit ezt néha enyelgésből említé Gizella előtt: fülhegyig felpirult, s néha meg is
               haragudott. Ha Abafi megszólítá, úgy látszott, mintha szégyen borítaná el, s a vidám
               gyermek Abafi jelenlétében szinte duzzadt s szótlan volt. Margit azt hitte, hogy
               ellenállhatlan idegenkedés az, amit Gizella Olivér ellen érez, s ez sebzé őt.
               Nemegyszer szólt magasztalva róla, Gizella lesüté szemeit s hallgatott. Szembetűnőleg
               kerülé az Abafi társaságát, s ha néha történetesen szeme a deli, gyönyörű ifjún
               nyugvék: hirtelen megszégyenülve kapta le róla.</p>
				<p>Sokan különbözőül magyarázták a serdülő szűznek e különös magaviseletét. Tudni,
               hallani kellett neki a Mikola-háznál Abafinak előbbi rendetlen életét; s gyöngéd
               tisztasága lelkének kellemetlenül lehetett érintve oly ember jelenléte által, kit ő
               megromlottnak hitt, bár Gizellának arról, mi a romlottság, tiszta képzete nem volt,
               s ő attól csak mint ismeretlen rossztól borzadott. Már azt hitte, hogy talán Abafinak
               kevés figyelme iránta okozá e visszavonulást: mert Olivér úgyszólván rá sem nézett, s
               őt egészen mint gyermeket tekinté; s mind megszólításban, mely ezeriben egyszer
               történt, mind enyelgéseiben volt valami, ami Gizellának ellenében csak gyermekhez
               szólott.</p>
				<p>Sem dicsérni, sem gyalázni, sőt még említeni sem hallá senki Gizellától Abafit, mióta
               többször járt a házhoz; s ha néha víg kedvvel beszélgetett leánytársai között vagy a
               fiatalabb férfiakkal: Olivérnek csak meg kellett jelenni, hogy Gizella azonnal
               elnémuljon.</p>
				<p>Egyszer kérdé Margit: miért gyűlöli Abafit, aki, bárminő megromlott is lehetett
               egykor, most egészen megváltozott, s egy a legérdekesebb fiatalemberek közül
               Erdélyben.</p>
				<p>- Én nem gyűlölök - felelt lesütve szemeit Gizella - senkit. S mi érdeke lehetne ily
               gyermek becsülésének Abafi előtt, ki engem észre sem vesz?</p>
				<p>- Okát én sem tudom megfogni - viszonzá Margit -, de azt hiszem, becsülni fogod, ha
               mélyebb tekintetet vetsz szívébe. Ő mindenesetre nem mindennapi ember.</p>
				<p>- Kérlek - mond Gizella lángba borult arccal -, kedves Margitom, ne említsd őt; én
               még gyermek vagyok, nincs is annyi ítélőtehetségem, valakinek érdemeit átlátni. S ha
               szeretsz, ne szólj Abafiról többet; ígérd ezt nekem! - mond, angyali jósággal nyújtva
               szép kezecskéit Margitnak.</p>
				<p>- Nem tudlak megfogni, Gizella! Ám legyen, én elő nem hozom többet; de ha jön, légy
               barátságosabb iránta: észrevehetné hidegségedet, s fájna nekie!</p>
				<p>- Fájna! - mond Gizella kétkedő mosollyal. - Ő azt nem fogja észrevenni, Margit! - S
               ekkor kérve emelé szemeit Gyulafinéra, mintha az egész beszélgetés terhére esnék.</p>
				<p>Margit elhallgatott, s halkkal meggyőződött arról, hogy Gizellának hidegsége Olivér
               iránt orvosolhatlan vagy ismeretlen körülménynek okozatja, melyet kifürkészni tiltá
               gyöngédsége.</p>
			</div>
			<div type="chapter">
				<head>ELEVEN SZOBOR</head>
				<p>
               Oh, mit keressz itt?
            </p>
				<p>Wieland</p>
				<p>Az éjjel, mikor Abafi Gúti Mózes uramtól hazaballagott s megtámadtatott, sikoltást
               hallottunk a Mikola-ház erkélyéből, s így gyaníthatjuk, hogy valaki az Abafi viadalát
               észrevette. Ez úgy is volt.</p>
				<p>Mióta a véres jelenetek kétes aggodalomba süllyeszték az elméket Kolosvárt, az
               ijedség s borzadás a kis Gizellára veszélyes befolyást gyakorlott. Nem alhatott, néha
               szorult keble mély sóhajjal látszék magán könnyítni akarni, s az egész lényén
               szembetűnő elcsüggedés mutatkozott. - Később fekszem le - mond egykor Margitnak -,
               talán jobban elalhatom. - S ez fel nem tűnt senkinek, mivel Gizella nemegyszer varrt
               vagy font, ami akkori időben a legnagyobb házaknál divatban volt, késő éjfélig.</p>
				<p>Ő a szép, fűszerteljes augusztusi éjeket az erkélyben virrasztá, míg önkénytelen
               süllyedt késő álom szemhéjaira. Miért ült ő itt s nem másutt, mi űzte álmát, mi emelé
               szűz keblét, miért csillogott ragyogó gyöngye a fájdalomnak titkon s látatlan
               selyempilláin? Ki tudná megfejteni. Egy világ az emberi kebel, s érzések ezrei
               számtalan vegyületben hullámzanak titkos redőiben.</p>
				<p>Azon éjjel is, midőn Olivér a tiszta hold világította éjen csöndesen folytatá lépteit
               a néptelen téren keresztül: az erkélyben volt Gizella; az oda nyíló tágas szobának
               egyik nehéz, faragásokkal terhelt asztalán haldoklott a félig olajtalan mécsesnek
               hármas lobogványa, mint az aggkor végnapjai, néha-néha percegve föl, halk nesszel s
               elsötétülve megint.</p>
				<p>Ott ült a szép gyermek, gyermek alakban s ártatlanságban, szűz vágyakban s
               érzésekben; szép halavány arcán a zsenge, fejlődő vonalak szunnyadtak, előérzeteként
               egy szebb, egészen kifejtendő idomteljes jövendőnek; félig bágyadtan nehezkedtek nagy
               éjsötét szemeire annak héjai; s így tekinte föl az ég csendes királynéjára, mely
               sugárpalástjának közepette komoly nyájasan olvada földhöz, ezüst habokban. Ki az ő
               keblébe látott, ki tudta volna, mi zajong ott, mi fenyeget azt szétrepeszteni? Bámult
               volna rajta: ah, de ezt senki sem tudta!</p>
				<p>Látta Abafit csendes haladtában, s fölkelvén székéről, kísérte szemeivel: ábránd
               komolyság tűnt fel vonásain s valami fájdalmas egész tekintetében. Sikoltása
               bizonyítja, hogy a viadalt látta; igenis látta, miként támadtaték meg Olivér, minő
               nyugodtan nyúl kardjához, miként rogyik össze előtte az első, ki kardot emelt reá;
               mindezt látta, de többet nem. Neme a lázas hidegnek szaladott végig minden idegein;
               tagjait feszülve érzé; hirtelen forróság szinte perzselve ömlött el, váratlan követve
               a tagjain zsibbadó fagyot; ólomsúly nehézkedett szemeire, térdeit érzé megtörni, s
               egy sikoltással rogyott végig az erkélyen; válla egy széknek szögletét súrlá
               hullásában, s vakító haván keresztül fiatal vére serkedezett.</p>
				<p>Minden mély álomban volt a Mikola-háznál. Margit, aki már a múlt napokban megszokta
               Gizellának késő lefektét, rég az ágyban pihent; lelke álom karjai közt merengett, s
               álmak űzték egymást, létesítve avagy semmisítve legtitkosb vágyait lelkének.</p>
				<p>Éjfél után lehetett: az éji őr az akkor divatos, hosszú kürtön hallatá kísérteti
               énekét; s még hangzék távulabb s távulabb egyhangú dala, több társainak mindig
               halkabb visszhangjától ismételve.</p>
				<p>Gizella megmozdult, fölveté égi szemeit, a mécses el volt aluva; a halvány hold adott
               ezen éjjeli jelenetnek kétes festői világítást; fölemelte fejét, maga elé bámult.
               Valami őrült volt e hideg, fagylaló tekintetben. Végre fölemelkedett, egyik kezére
               támaszkodva, és így ült némán gondolat, szó, nézés nélkül egy szoborkővé vált
               tekintettel: Phidiás vagy Praxiteles a kétségbeesés odabámulását így véste volna ki
               a hideg márványból.</p>
				<p>Darab ideig ült így ő; azonban Margit fölébredt, s a szobájában pislogó mécses világa
               meggyőzé őt, hogy Gizella még le nem feküdt. A hófehér ágynak kárpitjai szétvonva
               tünteték ki a nehéz, arannyal áttört szövetű paplant, mely félig hátra volt vetve, s
               a nyomatlan dagadó párnákat láttatá. - Hol Gizella ily későn? - gondolá, s a termeken
               áthangzék dalszerű hangján Margitnak: - Gizella! Gizella!</p>
			</div>
			<div type="chapter">
				<head>SZESZÉLY3</head>
				<p>
               Igen, igen, igen! mondá, a szavakat
            </p>
				<p>
               hirtelen s gyorsan ejtve ki.
            </p>
				<p>Walter Scott</p>
				<p> Másnap estefelé középnagyságú terem nyílik fel előttünk; falait sötétveres kamuka
               födi. Egyetlen magas, felül festett üvegekkel, alant fehér ónas karikákkal berakott
               ablaka a kolosvári térre néz. A szoba hosszas négyszeget képez; az utcára nyíló
               ablakkal szemben áll egy magas, cifra faragású ajtó aranyozott párkányokkal. Ezen
               ajtótúl jobbra-balra látunk két magas kárpitos ágyat: hófehér patyolat szép redőkbe
               szedve foly le rólok; ezeken túl két hosszú, nagy virágú szövettel bevont pamlag
               nyúlik kétfelől, szemben egymással, s mindegyike előtt csinos mívű asztalka, rakva
               asszonyi munkákkal, ollóval, selyemmel s félig végzett hímzésekkel. Az ablaktól
               jobbra-balra két, fehérrel bevont asztal simul a falhoz, mindkettő nagy
               ezüsttükörrel, melyek fölül gömbölyűk, s hátulsó támasz segedelmével állanak. Ezek
               körül sok apróbb s nagyobb ezüst, többnyire hólyagos mívű edények és szelencék félig
               vagy egészen megaranyozva s néhány becses kövekkel kirakva. Ezen öltözőasztaloknak
               egyik fő ékességök a nagy ezüstkorsók; egyik a Mikola-, másik a Csáki-címerrel.
               Alakjok alant öblös, gömbölyű, felül nyúlánk, vékony; s egy pár tömeges, aranyozatlan
               gyertyatartó.</p>
				<p>A magas ablak előtt nehéz, veres kárpit foly le, jelenben azt egészen eltakarva, s a
               szoba közepében négy lánggal ömlik el a lenyúló mécsesnek világa.</p>
				<p>A magas ajtótúl balra helyzett ágynak kárpitjai félrevonvák; lábánál tágas karszék
               nyugszik, s ebben látjuk Mikola Margitot ülni: lelkes szemei a legmélyebb részvéttel
               vannak az ágyra függesztve. Egyszerű házi öltözet foly le szép tagjain könnyű
               redőkben, s egyik karja a szék jobb párkányán nyugszik. Az ágyban látjuk, mint egy
               patyolatfellegben, a kis Gizellát fekünni. Aki Guido angyalait látta, ki Correggio
               Ámorát bámulta, annak lehet némi fogalma azon látványról, mely itt tűnik szemünkbe. A
               szép gyermeki fő behunyt szemekkel s reszkető mosollyal ajkai körül pihent a párnák
               közt, melyek mintegy kerítvényt képeztek körüle. Sűrű fürtei szétválva, gazdag
               hullámokban gyűrűdzék körül havát homlokának, hajnalát arcának s márványát keblének s
               vállainak. Karjai a paplanyon kívül nyúltak el, s félig feltüremlett inge alól
               idomteljes gömbölyűséggel igézék a szemet, mely félig kitűnő vállain, keblének liliom
               halmai s karjai közt szédelgő kétkedéssel andalgott, választni akarva s nem
               választhatva. Csendesen látszék szunnyadni. Ekkor megnyílt a szobának magas ajtaja, s
               egy éltes, komoly férfiú széles, őszbe vegyült szakállal s hosszú, redőzött
               öltözetben lépett be, melyet derekához sima szíj szoríta; hóna alatt kis céderfa
               ládácskát tartott, rakott mívűt s néhol gyöngyházzal ékesítettet. Csendesen
               közelített az ágyhoz, helybenhagyó fejintéssel viszonozván a Gyulafiné
               figyelmeztetését az alvóra.</p>
				<p>- Hogy van betegünk? - kérdé az öreg férfiú suttogó hangon.</p>
				<p>- Álma, úgy látszik, csendesebb, mióta az erkélyből magánkívül idehoztuk - felelt
               Margit fojtott hangon. - Még ily nyugodtan nem volt. De jó volna, édes Áron, ha
               üterét megtapogatná; én úgy látom, most sem egészen ment a forróságtól.</p>
				<p>- Azt hiszem - viszonzá Áron hasonló hangon -, ez a láznak közelítését jelenti,
               egyébiránt az álom legjobb orvosi szer, ne háborítsuk. Néhány óra múlva újra
               idejövök: addig az előbbi szert jónak látnám mással fölváltani. - Ezzel kivévén
               ládácskájából egy üvegecskét, odanyújtá Margitnak. - Itt - mond - a csillapító nedv,
               melyből nem több öt cseppnél tiszta vízben lesz adandó; de csak a láz közti
               nyugodtabb szakában a betegnek. - Margit helybenhagyólag intett, s Áron csendesen s a
               betegtől észrevétlen távozott.</p>
				<p>Akkori időben, ha voltak is néhol honi orvosok, a legnagyobb házaknak több bizodalmuk
               volt külföldről számos bizonyítványokkal érkezett idegenekhez, kik között nemegy
               zsidó vala. Ilyen s méltán nevezetes volt Áron, s azért mind a fejedelemnél, kit
               Kőváron veszedelmes torokfájástól mentett meg, mind számos erdélyi úri családnál
               bejártas.</p>
				<p>Az orvos távozása után úgy látszék, hogy azon nyugalmas alvást, melynek édjét
               mosolygó ajkakkal éldelé a kedves Gizella, nyugtalan lázzal hánykolódás váltja fel.
               Szemeit félig nyitá meg, s föl-fölemelgetvén fejét, kezét jobbra-balra voná el képe
               előtt, mintha füstöt akarna elhárítani tekintete elől. Ajkai mozdulni kezdettek, mint
               azé, ki szól; de hang nem hallatszék.</p>
				<p>- Ó - mond végre megrázkódva, s felnyitva szemeit, melyek hirtelen béhunyódtak újra
               -, minő égi lakhely ez! Olivér, nézd!... Ott a rózsabokor!... Mennyi nyílt rózsa!...
               Minő színvegyület? - Elnémult újra; kis szünet után arcát a legszebb pír futá el,
               szemei ismét felnyíltak, egész tekintetében sugárzó magasztaltság tündöklött. Égi
               volt valóban, égi s szinte félelmes, avatlan szem előtt; mint azon nemében a
               betegségeknek, mely a kórt testin felüli tehetségével a tisztánlátásnak ruházza
               fel. Leírhatlan szép arcának öröm s boldogság lehelt minden vonásaiból.</p>
				<p>- Kedves, héven szeretett Olivérem - mond -, szívem választottja, jer, ülj ide
               mellém!... Hogy háláljam meg neked szerelmedet? Ó, boldogság - folytatá szinte
               dalhangon -, te szeretsz, te enyém vagy! Ez álom?... Nem, nem!... Ugye nem?... -
               rebegte, előrenyújtva két kezét, mintha más kezeket szorítana. - Ezek a te kezeid,
               Olivér? Azok, melyekkel támadóidat sújtád a porba, s melyekkel Gizelládat oly édesen,
               oly lágyan, oly forrón szorítod szívedhez!</p>
				<p>Margit eszmélt.</p>
				<p>- Egek! - mond. - Most értek mindent: ő szeret! - S kezeit szemeire tapasztván,
               fakadó könyűket törle azokon szét. - Igen - ismétlé -, ő szeret! Ami lángolva ég,
               bár elfojtva, keblemben: most érzem egész védhetlen erejében én is... Szegény
               gyermek! Ó, több ez láznál, ezek jelenségei az őrültségnek. Istenem! Mit tegyek?
               Hívjak-e valakit?... Most csendes újra - folytatá tűnődve. - Nem, nem!... E tiszta,
               ez angyali gyermek legmélyebb, legrejtettebb titkát adjam másoknak?... Nem!... Ez
               szentségtörés lenne.</p>
				<p>Gizella újra fölriadt álmából; arca elhalványodott, ajkai remegtek; olvadékony
               sápadtság futá el tagjait, félig nyitott szemei meredten néztek, s kezei
               összeszorítva maga elébe voltak feszítve mintegy védőleg; harsány éles sikoltás
               hangzott ki ajkairól.</p>
				<p>- Ó, egek - kiált fel -, három egy ellen!... Ó, az ő, az Olivér!... Ő és én! hiszen
               az csak egy - s kebléhez szorítá kezét, s ájultan rogyott vissza párnáira. Nem soká
               hevert így, újra hajnallott arcában, újra eltűnt a fakó sápadtság, s az ég szellemei
               mosolygottak ajkai körül; s gyöngéd ezüst hangkiejtéssel, szerelem lángjában izzó
               szemekkel szólalt meg: - Ó, ne, nem, jó Olivér! - mond, kezét védőleg emelve föl. -
               Ládd, az nem szabad!... Ó, ne kívánd! - Újra hallgatott, s kis szünet után folytatá:
               - Igazad van, ó, mindenem... hiszen te az én kedves egyetlen férjem vagy! Az az
               Olivér, kit első megpillantásától fogva forró hévvel ölel szívem!... Igen... -
               rebegte, s szeráfi mosoly játszék ajkai körül -, házasok adhatnak csókot egymásnak,
               ugye, Olivér? Vagy ők is vétkeznek, ha teszik? - mond mély szeméremmel lesütve
               szemeit. - Ó - folytatá lángoló arccal -, te ámítasz, Olivér? Vagy nem, én hiszek
               neked, jer - ismétlé, terjesztett karokkal -, jer! - A levegőt csókolá meg maga
               előtt, s szemei félig bezáródtak, arca havát sötétebb pír borítá el, majdnem kereken
               tűnve ki bőre liliomán, mintha elvarázsolva egy eddig nem ismert gyönyör által, azon
               édes, szenderítő andalgás nehézkednék érzékeire, mely az élvezet édjét követi. - Ó! -
               mondá vagy rebegé.</p>
				<p>Mit kelle Margitnak érzeni e bájteljes, de rá nézve keserű, szívszorító jelenetkor,
               nehéz leírni. Világos talán most először, hogy Olivért szereti. Lelkéből olvasott
               lázas hevében a kis Gizella, s minden szava az ő ártatlan, több mint gyermeki, az ő
               angyali tisztaságában a Margit szívéhez szólott. Ő asszony volt, s talán nem érdemes
               annyi becsülésre, ha minden gyengeségtől ment lett volna. Neme a féltékenységnek
               kezdé keblét összefűzni; de az erényes nő mintegy önmagától borzadva szegzé minden
               lelki erejét ezen őt meglepő eszmének ellenébe.</p>
				<p>- Ah - mond hallhatlan, mintegy lelkében -, én is asszony vagyok, gyenge asszony, s
               én hihetém... balgatag csalódás, hogy ment vagyok minden gyöngeségtől. Minő érzet ez,
               mely engem meglepett! Én Olivért szeretem, én Olivért féltem; neme a gyűlölségnek
               emeli fejét érzésim zajából e tiszta angyal ellen, ki némán tud ennyi szerelmet szűz
               keblébe fojtani, s ki most sem szól, hajh, csak őrültsége függeszt szavakat ajkaira!
               S van-e jogom Olivért félteni? Szeret-e ő engemet?... Ó, ne csald meg magad, hiú nő!
               Nem szerelem, nem azon gyöngéd, égből szállt indulat az, mely őt hozzád vonja:
               megszokott tisztelet, nem egyéb; s én szeretem, én imádom! - folytatá kitörő
               könnyekkel. - De nem! Ne lássa soha senki Margitot gyengének, ne a világ, ne Abafi -
               tevé lágy, szerelemteljes hangon hozzá -, ne senki!</p>
				<p>Gizella azonban nyugtalan hánykódott az ágyban; a forróláz teljes mértékben fogta
               körül. Ajkai fölcserepesedtek, arca lángolt, szemei őrült meredten álltak félig
               felnyílva, s hókeble gyorsan emelkedék föl s le. Újra felrázkódott lázas mámorából;
               borzadva szorítá össze ajkait, kezei jártak, mintha valamit tapintana velök.</p>
				<p>- Egek! - mond alig érthetőleg. - Be mély e seb! Légy nyugton - rebegte gyöngéd
               hangon -, lelkem Olivérem! A szer, melyet reá illesztek, hatós; enyhülést fogsz
               tapasztalni. Magam szedtem sziklás bérceken a fűszeres növényeket, s Margit utasítása
               szerint készült az ír. Légy nyugodt! - ismétlé a részvét legjelentőbb kifejezésével
               arcában. - Ugye sajog, kedvesem, nagyon? Mintha magam érzeném. Nyugtasd ide vállamra
               fejedet! Félresimítom sűrű fürteidet homlokodról. Ó, be forró homlokod! - mond,
               kezével simogatva a paplant maga előtt. Újra elhallgatott, s csendesen látszék
               szunnyadni. - Te nem szólasz? - kérdé rebegő hangon, mintegy eszmélve. - Nem
               ismersz-e engem, kedvesem? Én vagyok Gizella, a te hív nőd, a te kis Gizellád, ki
               tégedet oly forrón, oly kimondhatlanul szeret! Gizellád, a te Gizellád, kinek annyi
               kedves nevet tudsz adni! Kinek nincs gondolatja, csak te és mindig te!</p>
				<p>Margit változó érzések közt merengve hallgatá a szép angyali beteget, s hol lágy
               kezecskéit szorítá gyengén, hol homlokát törülgeté.</p>
				<p>- Szegény - mond -, ily ifjú, ily mélyen érző, ily szenvedélyes! Hová vezethet ez? Ó,
               ha őt boldoggá tehetném, őt és Olivért! Igen, ez igen kedves, igen boldogító lenne
               reám nézve is.</p>
				<p>Margitban nem volt azon lanyha, beteges érzelgés, mely oly sok hölgyben feltűnő. Ő
               szeretett, önmaga előtt sem tagadhatá többé, s e pillanatban mélyen s cáfolhatlanul
               nyilatkozott lelkében ezen öntudat. De miként maga minden köznapin túli fenségével
               bírt az érzésnek, úgy benne az indulatok is nemesek voltak, s lelki ereje nem engedé,
               hogy szenvedélyei őt ferde útra téveszthessék.</p>
				<p>Érzé mélyen lelkében Margit, hogy minden nemes lélek az életben bizonyos célra
               törekszik, s ha nem teszi, nem élt, vagy élte állati tengéssé aljasuk. Atyjának
               hanyatló napjait otthonos örömök szelíd bájaival körülövedzni, gazdag birtokaiban a
               nép jóllétére mindent elkövetni, fohászokat szüntetni, könyűket törülni titkon, nem
               látva senkitől: az vala azon szép, azon jóltevő kör, melyben szerényen s zajtalan
               éldelé szívörömeit. Most, midőn a Gizella titkos szenvedélye ily különös úton
               nyilatkozék előtte: komolyabb gondolatok környezék lelkét. Kezdé fontolgatni, hogy ő
               Olivérnél idősb, s talán egykor nem tudná őt oly egészen boldogítni, mint azt nemes
               szíve óhajtá, s mily mérhetetlen fájdalom lenne neki azt, kit annyira szeret, maga
               iránt hűlve látni; de hátha azon hódolás, így fűzé odább gondolatit, mely sokkal
               szembetűnőbb volt, mint hogy észrevétlen maradhatna, nem is szerelem!... Volt egy
               szózat a Margit keblében, mely ezt neki mindig s mindig újra sugallá: “Ő testvéri
               szeretetet érez irántad, ő tiszteleten épült barátsággal vonzódik hozzád, s miért
               szenvedélyek lobogását elegyítni ezen érzések szelíd melegéhez! Így mindig fog ő
               irántam érezni! Igen, s talán mindig forróbban, s én leszek legigazabb, legmeghittebb
               barátnéja.” Így űzte egy gondolat a másikat. Minden föltétele Margitnak a jövendőre
               nemes lelki erővel teljes s hozzá illő volt.</p>
				<p>Ő látta, tudta, hogy Olivér Gizella iránt semmit sem érez, sőt az ártatlan gyermeket
               szinte észre sem veszi.</p>
				<p>- Ó - mond magában -, nem volna-e isteni, dicső e két szívet egymáshoz közelíthetni?
               - Újra mélyen látszék Margit gondolkozni: - De - folytatá - ha Abafi kitörne azon
               útból, melyet magas lelke szép pályaként tűze elébe, s ha visszasüllyedne aljas
               szenvedélyeinek özönébe: Gizella, az ártatlan, a tiszta, az égi, csak köznapi ember
               közelébe jutna, s mindazon fájdalmakért s azon keserű csalódásért magamat kellene
               vádolnom. Nem, nem, ez irtózatos lenne.</p>
				<p>Szép, nagy tervnek vázlata kezdett a Margit nemes lelkében alakulni.</p>
				<p>- Igen! - mond, s könny ereszkedék szeme héjaira, s keble magasabban emelkedett. -
               Gizellát kimívelni, a nemes anyagot a tökélyre felvezetni s hatni az Olivér lelkére,
               megedzeni szép föltételeit, biztatni útjában; s ha így egymáshoz érdemesekké
               idomultak, ha egymást észrevették, megismerték, talán szeretik: kezeiket egybetenni
               s a mennynek gyönyörét éldelni egykor oly boldogságban, melyet, legyőzvén
               önszenvedélyét, maga teremte elő. - Ez volt terve Margitnak, s bár szíve megtörnék,
               kivívandó a sors és maga ellen.</p>
				<p>Gizella felnyitá újra szemeit; Margit csöndesen fogta meg kezét.</p>
				<p>- Hogy érzed magadat, édes jó angyalom? - kérdé.</p>
				<p>- Szomjas vagyok - szólt föleszmélve Gizella. - Ó, ne - mond -, ne azt a sűrű italt,
               vizet adj, Olivér, kristálytisztát, mint az én szerelmem.</p>
				<p>- Gizella - mond újra Margit, vizet adván neki egy pohárban, melyet az mohón vive
               ajkaihoz -, nem ismersz-e engem?</p>
				<p>- Igen, igen, igen! - mond őrült sebességgel Gizella. - Hogyne, hiszen te királyné
               vagy. Nem, nem, te hatalmas tündér vagy, üvegből van öltözeted, mely szép redőkben
               olvad tagjaidra, s aranyrózsák ingának halántékaid körül. Igen - folytatá maga elébe
               bámulva -, öltözeteden át látom szívedet verni. Ó, mely tiszta az!... Ó - kiált fel,
               félig fölemelkedve, kis szünet után -, hiszen te Margit vagy, a jó Margit... - s
               ekkor lázas hévvel foná gyöngéd karjait a Gyulafiné nyaka körül.</p>
				<p>- Reám ismersz-e, kedves? - szól Margit újra, könnyel tölt szemekkel, simogatva s egy
               csókot olvasztva ajkaira.</p>
				<p>- Reád? - felelt a gyermek, szenvedéllyel legeltetve szemeit a Margit szép vonásain.
               - Te, jó angyal, ha ismerlek-e? Hiszen minden boldogságomat neked köszönhetem. Te
               szereted őt, úgy, mint én szeretem, vagy nem... ó, nem, úgy nem szerethet senki. Az ő
               lelke enyém, vére dobog szívemben, s egy tekintete... ah, nincs szó kifejezni, minő
               boldoggá tesz, s te lemondál róla, érettem, az egyszerű gyermekért, te, Margit, az
               asszonyok elsője, az imádott Margit!... Miként háláljam meg én azt neked? Ó -
               folytatá s könnyek ereszkedtek szemeibe -, jól tudtad te, hogy én nélküle nem
               élhetek! Láttad néma keservét szívemnek, láttad álmatlan éjeimet! Mindezt láttad -
               mond, s mintegy elfáradva képzeteiben elhallgatott újra. Kis szünet után folytatá,
               szorosan szorítva a Gyulafiné kezét szívéhez -, te mindent tudtál, és hallgattál,
               mint én!... és cselekedtél!... Te tevéd össze kezeinket, te nyitád meg a mennyek
               mennyének kapuit előttünk! - Gizella arcát dicsfény látszék körülsugározni.</p>
				<p>Láza szűnni kezdett halkkal, lehelete csöndesebb lőn, a lobogó tűz szemeiben gyöngéd
               lánggá olvada, s álom nehezkedék szemeire. Margit néma tűnődésben ült mellette. Egy
               kép terjedt előtte, s lefejlődésében láta egy rajzot, s képzete népesíté azt, s
               mindenütt magát látta mint jóltevő tündért - s komolyan látá magát s némán. Csak
               olykor villant örömsugár szét arcán, s az örömsugárt nem az ő ege lövellé körüle.</p>
				<p>- Igen - mond Margit, s gyengéd csókot nyoma újra a Gizella homlokára -, teljesülni
               fog álmad, ha teljesülhető, s én élni fogok nem gyáva panaszok közt, nem utálva az
               életet, bár reményfosztva s képzelt egemből kirekesztve - folytatá mély sóhajjal -,
               élni s munkálni, míg dobog ez a szív; míg hat, szól, izgat a lélek keblemben!</p>
			</div>
			<div type="chapter">
				<head>CSETÁTYE BOLI</head>
				<p>
               Mi az újság?
            </p>
				<p>Victor Hugo</p>
				<p> Ha Péter egyházát Rómában, vagy a westminsterit Londonban, tekinti a szem: bámulva
               hódol az emberi kéz, az emberi elme műveinek. Óriási boltozatok, roppant s mégis
               karcsú oszlopokon nehezkedve, az ájtatosságra hevítő szent homály belöl, a bámulatos
               méltóság, a bátor emelkedés külről, az építészet nagyszerű fogásaiban a lelket
               emelik, az ember kevélyebbé lesz, mintegy látva magát odább s túlélve munkáiban. Szép
               a művészet, jeles, bájoló; de eredményeivel hasonlítva, mi és mekkora a természet,
               minő roppant művek keletkeznek titkos műhelyeiből! Vízözön, tűzhányó hegyek,
               földingások munkásai. Hegyeket zúz, völgyeket tölt, barlangokat váj, s bármit tesz,
               legkisebb művei kicsinységekben nagyok csodás voltok miatt; s a legnagyobbak, ha
               fegyverkezett szem tekinti azokat legapróbb részleteikben, elérhetlen finomságúak.
               Egy angol tő nagyítóüvegen által nézve durva, egyenetlen vasdarab; a méhnek fullánkja
               milliomszor nagyítva sima s görötlen, mint a gyöngyház.</p>
				<p>Szóval az emberi kéz munkálatainak szépsége csalódás, a természetéinek valóság. Művei
               kevéllyé teszik az embert, a természetéi megszégyenítik: itt a mérleg különbségök
               méltánylására.</p>
				<p>Hegyek ormain szabadabban lehel a tágult kebel, szárnyakra vágy, s a szem bűvös
               tükrébe egy világot fogad fel, alatta terjed a vidék, s a magosban oly nagynak hiszi
               magát a kis ember! A tenger síkján, ha rubinkoronával emelkedik a királyi nap, vagy
               violaszín fellegek közt hanyatlik vízsírjába, végigcsillogva hosszú, fénylő vonalban
               a zöld elem hánykódó zománcán: a kebel elfogódik, mintegy elszigetelve a lakott
               földtől, s eltépetve azok köréből, kikhez szívvágyai olvasztják ezer lánccal s
               érzéssel; minden tartalékja önmaga! A ház, mely hullámokon nyargal vele,
               önkészítménye; a tő, mely röptét vezérli, öntalálmánya; s a cél, melyre törekszik,
               önidézetű.</p>
				<p>De a barlangok sötét odvában, a mély hegytüdőkben, körülbámulva roppant, függőleges
               sziklaszeletektől, körüllehelve a mély sötétség avától: különös, mondhatlan báj
               varázsolja le az embert; elfogódás, vallási gerjedelmek emelkednek, tűnnek s
               jelennek. A pokol torkaiban a lélek mennyről gondolkozik, s láthatatlan szárnyakkal
               emelkedik ördögi tanyáról Istenhez föl, azon örök szellemhez, ki mindezt teremté, s
               műveiben önmagát teremti, idézi, állítja elő, elragadván s érzékenyítvén az embernek
               lelkét, felszívja magához a földit, s leszivárogtatja az égit a földhöz.</p>
				<p>Erdélynek egyik legszebb barlangja messze a havasalföldi szélektől, a Volkáni-szoros
               közelében van, s jelenben neve Csetátye Boli, ami magyarul Boli várát teszi, s egy
               Boli nevű pórtól veszi nevezetét, ki itt egyedül több hétig védé magát száguldó
               törökök s tatárok ellen.</p>
				<p>Hegyes, egyenetlen sziklahegy, majdnem meztelen hever, virító zöld fatömegekkel
               borzadozó halmok közt, mintegy biztos helyzetében kevélyen éghez tekintve föl. A nagy
               útról kanyargó ösvény vezet a hegy túlsó oldalához, hol feketén, avult torokkal
               tátong a Boli barlangjának sötét nyílása. Néhány lépéssel beljebb hirtelen kiöblül,
               magasan dagadva fel óriási egyházként mutatkozik a vándor előtt: kiálló sziklaormain
               két oldalról természetes karzat vonul magasan, számtalan üregekkel. A tág öböl éjféli
               végein zuhogva csattog kövecseken keresztül egy hegyi folyam; szélessége több ölnyi,
               mélysége ritka helyt kevesebb könyöknyinél. A barlang keblében ásott utat magának a
               jéghideg folyam sötétzöld habjaival, s meredek falait nyaldosva hajlong bús morajjal
               jobbra kanyarodva a sziklák alatt, s medrével utat képezve a hegyeken keresztül, vagy
               barlangit, vagy ahol födetlen, az ég azúrjától kárpitoltat.</p>
				<p>Azon időben, melyben a jelen történet fonalát felfogtuk, a barlang élénk képet bájol
               előnkbe: magasan, füstgomolytól fátyolozva, tűz lobog annak hűsében, nagy hasábokon
               átrecsegve; oldalaiban hosszú sorban lovak rágódnak eleikbe halmozott zöld füvön
               nyerítve s topogva; a tűzhez közel lombokra terített farkasbőrökön hever hordócskára
               könyökölve egy meglepő tekintetű férfiú; amennyire ezen helyzetben kivehetjük, teste
               zömök s ideges, arca komoly; magasan költ homlokán kevés hajszálak tengenek, nyíltan
               hagyva fejének egész felső részét; kora mintegy hatvan évre mutat; fejének alsó
               részét sűrű, sötétveres haj födözi, tömött csigákban lapulva nyakához; homlokának
               felső része sima és hófehér, mint azoké, kik azt többnyire födve tartják, közel a
               szemöld íveihez azonban tetszhető redősor mutatkozik, keresztülmetszve két
               mélyebbtől, melyek szemöldei közt vonulnak fölfelé, s indulatos hevességre mutatnak.
               Vékony, magas, vége felé hirtelen legörbülő orra tekintetének némi sajátságot ad,
               melyet kihólyagzó, igen világos, nagy, kék szemei még növelnek; finom ajkai széles
               szájának félig nyitva állanak, s hosszú hófehér fogsort tüntetnek elő, erőre s
               épségre mutatva; állát sűrű, veres bajusz és szakáll födi. Öltözete egyszerű, nyitott
               barna zekéből áll, mely alól szétnyílt inge fehérlik szőrös, naptól sült mellét
               kitüntetve; szárait bőrnadrág folyja körül, évek szennyével fénylő, s lábain durva,
               tág csizma van.</p>
				<p>Nem messze e férfiúhoz, kinek némi felsőségi tekintete látszaték lenni a többiek
               közt, a tűz körül festői csomókban állanak magas, napsütötte képű emberek, vagy nehéz
               vasfonal ingekben, vagy hófehér farkaskacagányokban, súlyos fegyverekkel s azok
               nélkül; tovább az itt-ott halomzó romokon ülnek néhányan komoly arccal s élénk
               kézmozdulatokkal; egy-két lapos követ vagy üres hordót, melynek feneke fölfelé van
               fordítva, könyöklenek vagy térdelnek körül, mások harsány szóváltás és kacaj közt
               kockákkal űzve unalmokat. Ezen elcsomózott embertömegek közt szállonganak egyesek
               föl-le a tűz s lovaik körül.</p>
				<p>Az egész arc- és alakvegyületen némi durva erő szelleme lehelt, s a sajátságos
               csoportozatok körül a máglya sötétpiros lobogványa ömleszté kétes habozó fényét,
               óriási rémekként nyújtva fel a barlangnak szirtoldalain sötét árnyait a bennlevőknek.
               A jelenet nagyszerűen regényes volt.</p>
				<p>Körültekintve e veszélyjósló tarka tömeg közt az ember, őket tolvajoknak vagy
               hadfiaknak vélné.</p>
				<p>Különösen szembe tűnt két csinos férfiú, mind arcoknak fehérsége, mind öltözetüknek
               finomsága által. Tagjaikon sötét színű, térden fölül érő dolmányok voltak, vert
               aranyozott s kövekkel terhelt széles boglárokkal, melyek kapocs gyanánt szoríták
               azokat össze; oldalaikon drága kardok csüngöttek, s egész tekintetök arra mutatott,
               hogy nem rég vannak e vad sereg közt. Keresztbe font karokkal nyugton, sőt szinte
               vidáman álltak a tűz mellett egymással beszélgetve s keveset figyelve a
               többiekre.</p>
				<p>- Boldizsár - mond az idősb, mintegy negyvenévű férfiú, kerek, piros, egészséges
               kinézésű arccal s ideges tagokkal -, kinek kezére jutnak a szép
               Cseszeliczki-jószágok?</p>
				<p>- Ki tudja - felel a fiatalabb egykedvűleg a másikhoz fordulva, hogy a máglyának
               lángja egészen láttatá szép, fiatal, jelentő arcát, tűzzel teljes kék szemeivel -,
               valami sehonnainak az olasz földről, Béla bátyám, mint a Lónyai-birtok nagy
               része.</p>
				<p>A két beszélő valóban Cseszeliczki Boldizsár, előkelő, igen eszes fiatalember és
               Lónyai Béla voltak. Az első eszéről, az utóbbi vitézségéről ismeretes férfiú, kiknek
               megkegyelmezett ugyan a fejedelem, de jószágaikat elszedé, s Lónyait iraműzé.</p>
				<p>Sólyomnak nevezek Cseszeliczkit gyorsaságáról, Csatárnak Lónyait hadi híreért. E
               seregben mindenkinek álneve volt.</p>
				<p>Sólyom hallgatott kis ideig. - Ej, bátyám - mond -, ki tudja, mit hoz a jövendő. Míg
               jókedv s erő van, addig két ily férfiú keresztülúszhat az élet hullámin!</p>
				<p>- Igaz - felelt Csatár végigvonva kezét szép, hosszú szakállán -, míg bő vagyonunkban
               ültünk, csatát és bajt óhajtánk; most benne vagyunk. Búsuljon, aki akar és tud, én
               nem!</p>
				<p>- Soká kalandoz Villám - szól a farkasbőrökön ülő férfiú Csatárhoz fordulva -, aligha
               nem szúrt le egypár tatárt útjában; csak baja ne lenne.</p>
				<p>- Ne féltsd, Markó - vígasztalá Csatár -, a tűzről pattant leányt; ez is jobban
               illenék férfiúnak, mint hölgynek. A minap két kóborló tatár vette űzőbe; de alig
               vette észre szándékjokat, azonnal visszafordult. Úgy segéljen, nem bánta volna a két
               tatár, ha ment volna; egyik otthagyta fogát, a másik jó nefelejcset vitt magával.</p>
				<p>- De Villám is jó ütleget kapott kopjanyéllel - szól közbe Sólyom közelebb lépve -,
               szekéren vontuk a barlangba. Most is látszik a nehéz keréknek vágása a patakban.</p>
				<p>Aki Csetátye Boliban járt, e kerékvágást mai napig is láthatja; talán azóta sem járt
               több szekér arra.</p>
				<p>- Igaz - viszonzá Markó -, de esküt is tőn, hogy idehozza fejét a tatárnak, ki akkor
               megszabadult.</p>
				<p>- Ej - mond nevetve egy zömök férfiú, közel Markóhoz kopjára támaszkodva -, ki is
               lehet azt szemelni a sok közül! Meglakol az első érette, kit talál.</p>
				<p>Tompa kürtrivallás hangzott be a barlangba, százszorozva az öblökbe vonult
               visszhangtól. A férfiak azonnal fölugrottak, s fegyvereikhez nyúltak, a barlang
               nyílásához vonulva, melynek sötét torkán ugratott egy komoly tekintetű lovag be.
               Öltözetének keresetlen egyszerűsége, kék dolmány s egy körüle kanyarított
               medvekacagány őt az ittlevők egyikének jelelé. Mintegy harmincöt évű lehetett, arca
               szabályos, hideg, komoly, de jelentő volt; a szenvedély kora redőket szántott
               homlokára, mely ritkás hajjal nyúlt fel magasra.</p>
				<p>- Halló, Dandár - kiált rá a vezér visszatérve a tűzhöz -, nem vártalak ily jókor! Mi
               a hír Kolosvárt? Látom, jól megszalasztád a Karvalyt, szakad a tajték róla. - Ezzel
               újra leheveredett a farkasbőrökre.</p>
				<p>- Jól jöttem - felelt a megszólított, leszállva lováról. - Vezessétek, de csak itt a
               barlangban; kívül nem tiszta a lég: tar főket láttam a sűrűben bolyongani, s mint
               baglyoknak, csillogtak szemeik a rengetegből felém!</p>
				<p>- Úgy szerencséről szólhatsz - jegyzé meg Sólyom, közelebb lépve hozzá -, hogy
               bántatlanul hagytak.</p>
				<p>- Messze láttad-e őket ide? - kérdé Markó nyugodtan.</p>
				<p>- Mintegy kétórányira - felelt Dandár, közeledve a tűzhöz. - Aligha valami tervök
               nincs! Mert bár észrevettek, nem bújtak ki a sűrűből, s még kopját sem vetettek
               felém.</p>
				<p>- Kevesen lehetnek - mond egykedvűleg a vezér -, ez az oka.</p>
				<p>- Én is azt hiszem, mert csak megzaklattak volna; bár a Karvalyomnak egy sem hágna
               nyomába.</p>
				<p>- Hányan mentek el innen Törővel, Botos?</p>
				<p>- Nyolcan - felel a zömök férfiú, ki az előbb szólalt meg.</p>
				<p>- Mindenesetre - folytatá Markó - készen állunk. Bár Villám volna már itthon!</p>
				<p>- Villámot nem féltem - szól közbe Botos -, száznak is túljár az eszén!</p>
				<p>- Ülj ide, Dandár - szól Markó az újon jötthez fordulva -, a tűz mellé, s ti is
               közeledjetek! Itt a kulacs! Tudom, szomjas vagy, vad toborzó, igyál s szólj!</p>
				<p>Dandár jót húzott a kulacsból, s leheveredett, végignyújtva ideges tagjait a bozontos
               farkasbőrökön.</p>
				<p>Az egész csoport a tűz körül tódult, szemeik figyelemmel voltak Dandárra
               szegezve.</p>
				<p>- Tudjátok-e - kezdé ez -, mi a legújabb hír? Déván hallottam, Szalánczi Lászlót
               tulajdon kastélyában, Branyicskán, a fejedelem emberei összevagdalták.</p>
				<p>- Mióta a törökkel bomlik a frigy, keveset gondol a fejedelem az okos követtel.4 S
               hát a fejedelem? - kérdé Markó.</p>
				<p>- Ő készül - felelt Dandár. - A törökkel, mint mondják, egészen felbomlott a
               béke.</p>
				<p>- Úgy gyűlni fog dolgunk! - kiált fel Markó. - Gondoltam én azt előre, mihelyt a
               Boldizsár és Kovasóczi kivégeztetésöket Szamosújváron hallottam; s a Kendi Ferencét s
               Bornemisza Jánosét Gyaluban.</p>
				<p>- Nem jó hírt hozok nektek is, Sólyom s Csatár!</p>
				<p>- Mi rosszat hozhatnál? - mond nevetve Csatár. - Míg kardom lóg oldalamon, s szívem
               nem ficamlik ki helyéből, nincs baj!</p>
				<p>- Míg bor s szép hölgyek vannak - folytatá Sólyom -, min aggódnánk? Mi túlvagyunk
               úgyis már mindenen.</p>
				<p>- Jószágaitokat elosztotta a fejedelem, s te, Csatár, száműzve vagy
               Magyarországra!</p>
				<p>- Oda közel vagyok, s mehetek ma - felel Csatár, Markó felé fordulva kérdő
               tekintettel.</p>
				<p>- Jó helyt vagy itt! - nyugtatá meg Markó, s képén azon önbizalom tűnt fel, mely
               nekie sajátja volt. - A határok királya én vagyok - folytatá felállva, s büszkén
               tekintve maga körül -, Deli Markó. Ha jó dolga van Zsigmondnak, nem fog ujjat húzni
               velem!... Itt, Sólyom, ezt hozták a napokban Kornis Gáspártól. - Ezzel egy tekercset
               nyújta Sólyomnak.</p>
				<p>Sólyom a tűzhöz hajolva végigfutotta a sorokat.</p>
				<p>- Hm - mond -, a fejedelem jókor gondoskodik magáról: Mihály s Razván vajdákkal már
               kezet fogott, s a szélek óriásának tesz most ígéretet. No - folytatá vígan -, szép
               birtokaim, kincseim, pénzem, minden oda! A fejedelem vette el; ő tudja, miért; de
               mégis - mond kirántva kardját s lobogó arccal körültekintve - éljen Erdély! Éljen a
               Báthori István rokona! Én Erdély mellett állok, míg szívem dobog, míg karom feszül; s
               ki úgy érez, mint én, rántsa ki kardját!</p>
				<p>S a kardok csörtetve zajgának ki sok hüvelyből, s a barlang odvai rivallák vissza:
               “Éljen Erdély!”</p>
				<p>Markó komolyan tekintett maga körül. - Éljen Erdély - ismétlé nyugodt hangon -, de ne
               hirtelenkedjünk! A török hatalmas. Jó lesz őt darabig kétségben tartani az iránt,
               melyik párt legyen az, melyhez állni szándékozunk; amit úgyis - folytatá kevélyen -
               én fogok elhatározni!</p>
				<p>- Emlékeztetlek - szól Csatár - ígéretedre: én Erdély ellen kardot nem rántok
               soha.</p>
				<p>- Én sem, én sem - mond Sólyom és Botos egyszerre.</p>
				<p>- Mi sem! - zúg még néhány szózat a tágas öbölben.</p>
				<p>- Legrégibb baj- s hadtársad vagyok, Markó! - kiált fel Dandár. - Nekem senkim sincs
               a világon, atyai házam a te sereged, világom a baj s a csata! Én követlek, merre s
               hová akarod!</p>
				<p>- Tudom - felelt Markó komolyan -, mi köt le hozzám, vad kopjavető, mennyire s meddig
               számolhatok reád - s egy gúnymosoly vonult le ajkai körül.</p>
				<p>- Ti pedig, zajgók, tudjátok, hogy csak annyit kívánok tőletek, amennyire
               köteleztétek magatokat. Ez így szokás nálam! Most csend legyen! - szól mély hangon,
               s mint villám csapása után, néma csend lőn.</p>
				<p>Újra letelepedének a tűz mellé.</p>
				<p>- S mi egyéb hírt hozasz, Dandár? - kérdé tovább Markó.</p>
				<p>- A fejedelem házasodni fog; mondják, stíriai Károly leányát várja.</p>
				<p>- Hogyan? - jegyzé meg Markó fél mosollyal. - Hiszen Jósika Istvánt nemrég küldé
               Olaszországba hasonló célból.</p>
				<p>- Igen - felelt Dandár -, de míg ő visszatér, a szép Cristiernát hozzák Kolosvárra. A
               fejedelem, mint hallatszik, álruhában elébe ment, egyjével olasz bohócai közül. A
               készületek szerfelett nagyok; Bognernek,5 mondják, amennyi kék és sárga szövete volt,
               mind megvette a város; s még Szebenből is hoztak a sorompók behúzására.</p>
				<p>- S mire a sorompók? - kérdé Sólyom.</p>
				<p>- Lovagi játékokra, melyekben több lengyel s német urak vesznek részt.</p>
				<p>- Karddal? - kérdé Csatár. - Úgy megugratják a lengyel urakat.</p>
				<p>- Hosszú dzsidákkal, németesen - felelt Dandár -, a német hercegi hölgy tiszteletére,
               s talán kelevézzel is, ha arra kerül; úgy a lengyeleket ne féltsd!</p>
				<p>- A német dzsidaviadalt - jegyzé meg Sólyom - gyűlölöm; többnyire testi erő határoz
               benne, nem ügyesség s bátorság. Én a kardot kedvelem. De mégis szeretnék egypárt a
               homokba dönteni a vendég urakból. Ördögöt! Mégis bosszús, hogy ebből ki kell
               maradnunk!</p>
				<p>- Mit gondolsz - kérdé Csatár, Sólyomhoz fordulva -, víni fog-e Abafi?</p>
				<p>- Ó - felel ez -, nincs kétség benne! S ha igen: győzni. Az ily viadal éppen neki
               való; ő kettőt is leterít egyszerre!</p>
				<p>- Aligha vehet részt benne! - szól Dandár nehezen rejtett bosszúsággal.</p>
				<p>- Talán száműzték őtet is! - vág közbe Sólyom. - Úgy hozzánk kerül, fogadom.</p>
				<p>- Azt nem hiszem - mond Dandár, s arca szinte kékké sötétült -, nem is közünkbe való!
               Poharak és lágyszívű hölgyek közt helye, nem a barlangok arszlányának férfiai
               körében! Egyébiránt is - folytatá redőkbe vonva homlokát - hatalmas ellensége lehet.
               - Ekkor elbeszélte Abafinak megtámadtatását a kolosvári piacon.</p>
				<p>- Bucella, mondják - szól Markó -, titkos ellensége, s a fejedelmet bujtatja.</p>
				<p>- Ha ez igaz - mond Botos -, jó lesz, ha jókor gondoskodik magáról; csak azon
               bámulok, hogy a fejedelem oly titkon járat nyomába; másokkal rövidebben bánt.</p>
				<p>- Annak tudnám én okát - felel Dandár, nem egészen habozás nélkül, melyet azonban
               lehetőségig el akart titkolni. - Mikoláékkal nem akar ujjat húzni Báthori. Abafi
               közel rokon a házhoz, de ez sem fogja őt megmenteni - folytatá összeszorítva
               ajkait.</p>
				<p>- Ha darabig kikerüli a fejedelem haragját - jegyzé meg Sólyom -, minden el lesz
               feledve; ismerem én Báthori Zsigmondot.</p>
				<p>Amíg így beszélgettek a barlangnak sötét hadfiai, két lövés hallatszék külről. Újra
               fölugrottak mindnyájan azon készséggel, mely gyakori váratlan esetekre mindig éber
               lényeket jelel.</p>
				<p>- Ez tatár vagy Villám! - mond Deli Markó, körültekintve a félkörbe szorult hős
               tömegre.</p>
				<p>- Villám, mondom én - szól mély hangon Dandár, s valami nyugtalanság tűnt fel egész
               alakján.</p>
				<p>- Villám vagy tatár - felelt Markó nyugton -, nem más.</p>
			</div>
			<div type="chapter">
				<head>VILLÁM</head>
				<p>
               Félre, nyomorult!
            </p>
				<p>Szilágyi</p>
				<p> A barlang száján vágtatott be e pillanatban egy fiatal lovag; a bennlevők előtt mint
               szeszélyes festvény tűnt föl, körülölelve a nyíláson beömlő légnek azúrjától.</p>
				<p>Szép karcsú volt a mén, mely játszva hordá könnyű terhét; igaz erdélyi faj, nem a
               későbbi ivadék korcsos anyagjából gyúrott, fél spanyol, fél mecklenburgi, fél arab...
               szóval minden, csak erdélyi nem. Száraz, egyenes, kis feje, tágan nyílt, pirosló
               orröblökkel, karcsú, nyúlánk nyak, vékony fátyolként rajta elfolyó sörénnyel;
               nyílegyenes derék, száraz, de ideges, nemigen vékony lábak, erős, biztos alj. Ilyen
               volt a lovag paripája, tiszta csíki faj, tizennégy markon jóval felül. Elevenzöld
               cafrangja veres rojtjaival lógott le fején, s szépen illett almásfakó színéhez;
               magyar nyereg magas kápával, medvebőrrel födött, szorult karcsú derekára; előrekapó
               lába s eleven vidám szemjárása a könnyűség s délceg negéd képzetét létesíték.</p>
				<p>A lovag meggyszín rövid dolmányban volt, melyen fölül ezüstfonalból láncozott hadi
               ümög fénylett, szabályteljes tagjaihoz olvadva, félkönyökig érő ujjakkal, s derekához
               hosszú, keskeny, török szövetű kendővel övezve; szárain szerfelett bő, törökös
               nadrág folyt le majd szoknyaként, s kis lábaihoz nyalkán sárga saruk szorulának;
               fején rövid csikóbőr kalpag hosszú strucctollal, három- s többől összetoldva, mely a
               hátulsó nyeregkápáig érhetne; de most önokozta szellőtől keringetve, messze nyúlt
               lovagja után.</p>
				<p>- Ez Villám! - mond egyhangon az egész csoport, s előre nyúlt kopjákkal állt rendítő
               nyugalomban.</p>
				<p>- Honnan, kóbor gyermek? - kiált elébe vígan Deli Markó. - Porverejték lepi
               arcádat.</p>
				<p>- Nem jő Villám üres kézzel! - kiáltott fel Botos, feléje lépvén s lova kantárát
               megragadván, mely lesütött fővel vonszolá a váratlan feltartóztatót egy-két lépéssel
               előre magával.</p>
				<p>Lángoló arccal állt a szép ifjú a hadi tekintetű vad férfisereg közt; baljában a
               kantár, jobbjában vért csepegve tátongott borzasztón, üstökénél tartva egy tatárfő; s
               nyergén elöl szép mívű török kard volt keresztülfektetve.</p>
				<p>- Itt, apó, a vásárfia! - mond Villám, mert ő volt; s egyet csóválván a fővel, a
               porba sújtá Markó elébe. - S itt - folytatá, a cifra ezüstös kardot emelve ki
               nyergéből - magamnak is valami! - Sólyom általvevé a kardot, azonban Villám könnyen
               szökellt le lováról, veregetvén nyakát. - Ma meg vagyok elégedve - hízelge, csókot
               nyomva homlokára. - Fecske, nem lesz panaszod az abrakra. - Ezzel intett Botosnak, ki
               a lovat beljebb vezeté a barlangba.</p>
				<p>Villám csinos, karcsú termetű volt, inkább nagy, mint kicsiny, s mintegy huszonkét
               évű, bár különös férfias öltözetében alig látszék húszévűnek. Arca tojásdad, keletien
               barnás és szerfelett érdekes. Víg könnyelműség kis rátartás ködével lebegett eleven,
               jelentő vonásain. Mozdulatain, szókiejtésein sajátságos kecs volt, melyet szép ezüst
               hangja növelt.</p>
				<p>Visszatérvén a férfiak előbbi helyzetökbe, Markó kezét nyújtá leányának, ki kínálás
               nélkül nyúlt a farkasbőrökön végig a tűz mellett, levetvén kalpagját, mely alól mint
               fogházból omlottak ki gesztenyeszín, bokáig érő hajtekercsei.</p>
				<p>- Oldjátok le saruimat! - mond fél parancsoló, fél mosolygó hangon.</p>
				<p>Dandár azonnal közeledett.</p>
				<p>- Nem te! - mond egy kemény tekintetet villantva a lehajló Dandárra Villám, s
               hirtelen rántá vissza lábát.</p>
				<p>Dandár fölegyenesedett, egész lényén elfojtott bosszúság volt feltűnő.</p>
				<p>A hölgy küzdeni látszott magával, ajkai mozogtak, mintha szólni akarna.</p>
				<p>- Nem - szólt kis szünet után, szembetűnő megvetéssel jártatva végig Dandáron szemeit
               -, nem árullak el, de, az egekre, őrizkedjél, mert ismerlek.</p>
				<p>Dandár némán állott előtte; tekintete átszegezte Villámot, s valami oly mélyen bús és
               egyszersmind dühös volt e tekintetben, mi a vért fagylalá.</p>
				<p>Sólyom udvariasan hajlott le eközben kiszabadítni a szerfelett kicsiny s keskeny
               lábacskákat sárga födelökből.</p>
				<p>- Mi lelt benneteket? - kérdé Markó odabámulva, s váltva Dandárra s Villámra
               süllyesztve tekintetét.</p>
				<p>- Ő tudja! - felelt Dandár daccal.</p>
				<p>- Semmi! - szólt Villám röviden, mindig szemmel tartva Dandárt. - Te pedig, apó -
               folytatá -, bort hozass! Szomjús vagyok.</p>
				<p>- Eredj, Vidor - parancsolá az egy közel álló ifjúnak -, nézd körül a kamrát, van-e
               még abból a pirosból; mert kényes a gyermek, bár elég röviden tartottam!</p>
				<p>- Fejedre nőtt, vezér! - jegyzé meg a fiatal, szőke Vidor, sietve menvén a barlangnak
               egyik kisebb öble felé, honnan nemsokára fakantával tért vissza. - Itt - mond -, ami
               megmaradt! Fehér van elég mindnyájunknak.</p>
				<p>- Idd meg magad, ha kell! - szólt Villám; jót ivék az odanyújtott kantából, s letévén
               azt közel magához.</p>
				<p>- Hol jártál, beszéld el! - szólítá fel Markó, simogatva homlokát. - Hol tevél szert
               azon üstökös gombra? Az sem lehetett bakja a tatárnak.</p>
				<p>- Eléggé megforgattak a pogány ebek - felelt Villám. - Alig egyórányira innen
               észrevettem három kóborló tatárt; úgy látszék, sietve kotródtak a hegyek felé.
               Fecske, mondám lovamnak, jó volna elvágni útjokat; de egy három ellen!... Ej,
               gondolám, aki mer, az nyer!... Sarkantyúmat nekiszegzém a fakónak, s míg ezt mondom,
               szemben valék a három ebbel, kik azonnal kopját eresztének utánam. Tudjátok, hogy
               veti a tatár kopjáját: elébb megcsóválja a feje fölött, aztán célra néz, megáll, s
               úgy robbant. Míg a kopja repült, a fakó nem hevert; s a három kopja Villám helyett
               földet ért! Ekkor sivítá az enyém mellyben az egyik tart, ki azonnal földre zuhant.
               De két másik rám rohant görbe kardokkal, s míg vívtunk jó sokáig, port keverve magunk
               körül: szemben egy csoport hadfia tűnt elő.</p>
				<p>- Törő volt - szól közbe mosolyogva Markó.</p>
				<p>- Igen - felelt Villám -, ő és társai! Ahogy a két tatár megpillantá őtet,
               tovaillant. Én is le a lóról. Gombodat itt nem hagyom, mondám: arany bére Fehérváron.
               S leoldva a tatár kardját, lenyiszáltam, mint tudtam: a kard s fő idejött velem! Hé,
               nem elég ez hölgytől, férfiak?</p>
				<p>- Istenemre, elég - mond kezet nyújtva Markó - férfiútól is. Már halomra gyűlt a
               tatárfő: húsz van, ugye, Csatár? Holnap küldjük Fehérvárra.</p>
				<p>- Nemsokára sűrűdni fog bajunk! - szólt vígan Sólyom. - A török készül, s az
               erdélyiek sem hevernek.</p>
				<p>- Ej - mond Villám -, minél több, annál jobb! Csak kedv legyen s egészség, ugye,
               fiúk!... Éljen a baj s a csata! - kiált, vígan emelve föl a fakantát.</p>
				<p>“Éljen!” zúg.</p>
			</div>
			<div type="chapter">
				<head>FEKETE LOVAG ÉJFÉLKOR</head>
				<p>
               Éjfélkor, midőn rég nyugszik mindenki.
            </p>
				<p>Körner</p>
				<p> De térjünk a fejedelemhez vissza. Báthori Zsigmondnak ismeretes, túlságig habozó
               cselekvései, kegyetlen ölettetései őt nagyobb részénél az erdélyieknek, sőt a külső
               udvaroknál is, gyűlöletessé tevék. De mindemellett tagadni nem lehet, hogy bizonyos
               varázs ömlé körül a Báthori nevet Erdélyben, mely részint a Báthori István bölcs s
               Erdélyre nézve mindig emlékezetes uralkodási szakából magyarázható, másrészt azon
               egyes kijelelt tulajdonokból, melyeknek híjával - úgyszólván - egy Báthori sem volt.
               Ezek okozták, hogy mindegyiknek felekezete volt, regényes hűséggel
               hozzáragaszkodó.</p>
				<p>Ha Báthori Istvánt, a bölcs ésszel s erénnyel dús fejedelmet imádta Erdély, mint
               később Lengyelország: úgy bámulta Andrásban tudományát, tapasztalásait; szereté azon
               fényt, mely egyházi építéseiben mutatkozott. Boldizsárt hasonlóul sokan kedvelték. A
               szép, élénk, bár könnyelmű s cselszövénytől nem ment férfiúban hajdanszerű lovagi
               szellem vegyült finomabb s az akkori időben ritkább műveltséggel; s neki, főként
               Erdély szebb s fiatalabb női közt, nem kis pártja volt.</p>
				<p>De Zsigmond maga is tudott olykor egyeseket lekötelezni, s bírt nemcsak azon
               közvitézi személyes bátorsággal, mely oly mindennapi a katonai életben, hanem némi
               vezéri felsőséggel is, mely nála némely esetekben szinte meglepő volt, amint ezt a
               törökök ellen folytatott, darabig szerencsés háborúi bizonyítják.</p>
				<p>Innen magyarázható, hogy a Báthori névhez még mindig ragaszkodó erdélyieknek nagy
               része hajlandó volt jó reménység fejében Báthori Zsigmondnak kegyetlenkedéseit ha nem
               egészen megbocsátani, legalább mentegetni, s fiatal korának vagy rossz tanácsadóinak
               tulajdonítani, kik igen ismervén ingatag gondolkozását, azt hasznokra tudták
               fordítani, s néha önszenvedélyeik aljas viszonttorlását vagy bosszúvágyát a fiatal,
               gondatlan fejedelem rovására kielégíteni.</p>
				<p>Szembetűnő bizonyítványai valának e személyes gyűlölség mutatkozásainak azon sokszerű
               üldözések, melyeknek többen ki valának téve, anélkül hogy üldöztetésöknek okát
               tudnák.</p>
				<p>Nagyobb része a kolosváriaknak az Abafi megtámadtatását a fejedelem titkos
               bosszújának tulajdonítá, kinek meghitt orvosa, Bucella, Abafit egy gondatlan
               nyilatkozásaért személyesen gyűlölte. Abafi egykor ország mételyének nevezé őt, s ezt
               a korzikai viszonttorláshoz szokott komoly olasz nemigen látszatott feledni
               akarni.</p>
				<p>Még valószínűbb lett e hiedelem azon körülmény által, hogy Bucella Lengyelországba
               küldetvén a fejedelem által, Abafin több baj nem történt.</p>
				<p>Mások gyanítják, hogy Bucella ezen orgyilkolásra nem volt megbízva a fejedelem által;
               de hitték, hogy ha célt érhete, Báthori a dolgon inkább örült, mint neheztelt volna,
               fel lévén ingerelve Abafi ellen, kinek bátor felszólalása az országgyűlésen s a
               fejedelemmel szemben kellemetlen volt előtte.</p>
				<p>Aki Báthori Zsigmondot ismerte, egyáltalában nem csudálhatá, hogy az Abafi elleni
               üldözések egyszerre megszűntek; még akkor sem, ha ezeket egyenesen a fejedelem
               parancsolta volna. Szokott dolog volt Báthori Zsigmondnak kegyében látni azokat
               holnap, kiket ma gyűlölt s viszont. Minden tette e szeszélyes uralkodónak ingatagság
               bélyegét horda homlokán, s kegyének, mint gyűlölségének állhatatlansága közmondásos
               volt Erdélyben. Egyébiránt a Mikola ház egy volt azok közül, melyeket a fejedelem
               legtöbbször látogatott meg, s Margitnak magas lelke vele szemben is kitünteté hódító
               varázsát. Ő a fejedelmet önkénytelen vonzá magához, s mégis illendő távolságban tudta
               tartani. De mindamellett is, hogy Abafit, mint a Mikola ház közel rokonát, kímélni
               látszatott, nem legörömestebb szólt róla, s őt nyugtalan, bár nem veszedelmes
               embernek tartotta.</p>
				<p>Ha voltak sokan, kik ezt s ehhez hasonlót gyanítanak, s ha valószínűek valának e
               gyanítások: mások azt hitték, hogy az Olivér megtámadásának más az oka. Mert ha ő
               ellenére lenne a fejedelemnek, vagy ez tartana tőle: bizonyosan vele is úgy bánhata,
               mint másokkal, kiket veszélyeseknek tartott; vagy módot lelhete őt kevesebb zajjal
               árthatlanná tenni. Szintoly hihetlennek látszék, hogy Bucella orgyilkosok által
               kívánta kivégeztetni, kinek kevésbe került volna a fejedelmet nyílt erőszakra bírni
               ellene. S ha a regényes hűséggel a Báthoriakhoz ragaszkodó Abafiak egyike a fejedelem
               szándéka ellen szegzé is magát, s ez őt bosszontá: Olivérnek egész föllépte új volt,
               s Báthori többet elégnél gondolt tenni, midőn őt meg akará szégyeníteni; miben célt
               is ért... S így némi titok látszék az Abafi viszonyain lebegni.</p>
				<p>A fejedelmet naponként várták. Nevezetes nap volt a kolosváriakra Báthori érkezése
               szép angyali nejével, kinek híre jóval előzte meg jöttét, s kit az akkori lovagi
               erdélyiek hozzájok illő méltósággal kívántak fogadni. A fejedelem, miután őt
               álruhában látta, Szászsebesen várta be, hova sietve tért vissza, megelőzvén
               Cristiernát.</p>
				<p>Ha most valahol nemzeti ünnep tartatik, vagy más alkalommal sokan és sokképpen
               akarnak vigadni: kevés fejtörésbe kerül ezereknek látni s hallani, vágyát kielégítni.
               Remek színészek, híres énekesek, műlovagok, kötélen s földön táncolók, nagy lovagi
               vagy katonai gyakorlatok és szemlék napokat s heteket töltenek be; s habár mindezen
               látványok mentek azon őskori erőtől, azon élénkebb indulatokra s érzékekre hatástól,
               mint hajdan: éppen műveltebb, higgadtabb gyöngédségök egy más, szelídebb s talán
               bajosabb módon hat az emberre.</p>
				<p>Történetünk korában egy nevezetes napnak hézagait kellemes idő- s kedvtöltésekkel
               betölteni nehéz feladat volt, főként a távol Erdélyben, honnan a gyakori
               nyugtalanságok a művészi élvezet szelíd lengését messze tilták.</p>
				<p>Néha vetődtek alakosak, kik szabálytalan s nem legillendőbb darabjaikkal mulattaták a
               közönséget, s az ország egyik végétől a másikig űzték kalandos éltüket; egyes
               nagyobb tehetségű uraktól pártolva vagy a fejedelmi háztól messze földről s nagy
               költséggel rövid időre oda rendeltetve. Egy híres erős ember vagy íjász vagy
               kopjavető láttatá olykor ügyességét; vagy cigány hangászok űzték el a hosszú téli
               estvék unalmait; de néha, nagyobb alkalmakkal, mint országszerte hangzó egyes eset,
               történtek lovagi s gyalog viadalok, vagy hosszú dzsidákkal lóháton, egészen német
               tornák szellemében, vagy kardokkal, a magyar könnyűlovag-viadalt képezve, vagy
               kelevézzel törökösen, mely mind irányzótehetségét, mind lélekjelenlétét a lovagnak
               volt képes kifejteni. Az estvéket népes, arany- s ezüsttel pompás táncmulatságok
               tölték be. Ezek s egy ünnepélyes kíséret, lakadalmi vagy egyéb alkalmakkor, valának
               azon kedvtöltések, hol az erdélyi, akkoron jóval keletiebb fényűzés mutatkozott.</p>
				<p>De míg a fejedelem megérkezik, nem lesz érdektelen egy tekintetet vetnünk a Mikola
               házra s Abafira.</p>
				<p>A kis Gizella nem könnyen ugyan, de mégis néhány hét múlva kiépült betegségéből, mely
               egyedül váratlan rémülés következése volt. Margit éjjel-nappal ápolá őt, s volt
               valami magasztaltság azon részletes gondoskodásban Gizella iránt, melynek
               nagyobbrészt köszönheté kiépülését oly betegségből, melynek egyes szakai
               veszélyjóslók valának. S nem testvéri, baráti, hanem anyai volt a szorgalom, mely
               Margitnak minden tettéből tetszék ki, s a benső jutalom égi gyönyöre sugárzott lelkes
               vonásain, midőn e szép gondosságnak sikerét látta. Gyulafinénak természetes
               gyöngédsége tiltá őt Gizellával csak távulról is sejtetni, hogy avatottja titkának.
               Kettőzteté barátságát iránta, kiben felgyógyulása óta nagy változás történt. A láz
               megnyújtá tagjait; ágyból felkölte után bár gyenge s halvány, de egészen kifejlettnek
               látszék; s midőn halkkal, szép tagjait az egészség újra kiidomítá, bár kedves arcáról
               a rózsák elköltöztek, ő volt Erdély legszebb leánya; de azon vidámság, mely őt
               annyira vonzóvá tevé, azon gyermeki kedvesség, mely minden csekélységben örömét
               találja, melyet minden oly hamar izgat s lobogtat, eltűntek. Szelíd, nyájas maradott
               az angyali teremtés; de komoly ábrándozás s neme a bús elszóródásnak vona felleget
               egész lénye körül. Ő nem gyanítá, hogy Margit őt áttekinti; titkát szívének
               legmélyebb redőiben vélte elrejtve. Ő szerencsétlen volt, mert remény és kilátás
               nélkül szeretett. Gyulafinéról hivé, hogy Olivért szereti; azért mindenképp titkolta
               szerelmét, mert Margitot imádta s becsülte. Ő nyugodtnak látszék.</p>
				<p>Sokkal tisztább tapintata volt Margitnak, mint hogy a Gizella lelki erején ne
               bámulna, s azon áldozatot, melyet ezen angyal érette tenni kívánt, ne érezte s
               méltányolta volna. Ő mindezt látta, tudta, s lelke bámulásba olvadt össze
               Gizelláéval.</p>
				<p>Ő, a serdülő leányka, múlja-e őt felül lelki erőben? Ő tegye egy reményteljes,
               fejlődő élet egész hosszú boldogságát mérlegbe, a Margit minden tekintetben kisebb
               áldozatjával? - ezt kérdé Gyulafiné magától. Mert bár ő lelkének teljes erejéből
               szerette Abafit, amit már maga előtt sem tagadhatott, de nem hivé, hogy közte s
               Olivér közt egy házasság - ha valaha annyira jőne is - boldog lehetne. Abafinál jóval
               idősb, lelkének gyöngéd szerénysége tiltá sorsát az ifjúéval összeolvasztani, mi
               egyébiránt talán akaratjától függött; oly mély vala Olivérnek ragaszkodása a nemes
               hölgyhöz, bár mint bizonyost állíthatjuk, egészen másnemű a szerelemnél. S így
               Margit föltéve magában, lassanként a Gizella elméjét azon gondolattal
               megbarátkoztatni, hogy ércfal a bájos gyermek s álmainak hőse közt nincsen, s hogy
               Margitnak nincsenek tervei a jövendőre.</p>
				<p>Sokszor, de mindig a legszelídebb kímélettel szólt Gizellával Abafiról; mondá,
               mennyire becsüli őt; de egyszersmind oly fordulatot tudott adni beszédének, melyből
               Gizella gyaníthatá, hogy a szép özvegy férjhez többé nem fog menni. S ha ilyenkor a
               remény mennyei sugara múló villanyával szaladt minden idegein keresztül a szelíd
               gyermeknek, s szép arcának havában a boldogság derűje hajnallott: ki csudálhatná? De
               oly igen el tudta Gizella lelkének, szívének önkénytelen izgását rejteni, hogy néha
               Margit maga kétkedővé lett indulatai iránt.</p>
				<p>Gizella halkkal meg kezde győződni arról, hogy nénje Abafit inkább becsüli, mint
               szereti; de nem soha arról, hogy Abafi is így érez. Ő kegyetlen öntagadással hiteté
               el magával, hogy Olivér Margitot imádja.</p>
				<p>Abafi gyakorta látogatá meg Gyulafinét, ki őt néha Gizellára is figyelmezteté. Hősünk
               a bájos gyermeket szépnek s érdekesnek találta; bár szívében egy húr sem pendült meg
               élénkebb hévvel érette. Többszöri látás azonban s az Abafi figyelmesb alkalmazása
               iránta kezdék őket közeltetni egymáshoz; többször s néha komolyabb tárgyakról szóltak
               együtt. S valami oly jósággal teljes, oly nyugodt, oly szelíd volt a Gizella egész
               alkalmazásában, hogy Abafi örömest kezde véle mulatni s némi érdeket iránta venni. De
               csalatkoznék az olvasó, ha e közelítésben távulról is a gerjedő szerelem első
               sugárait gyanítaná. Mindig kiválólag feltűnő volt a különbség azon élénk, forró
               csatlakozás közt, mellyel szerelmesek keresik egymást, mely némaságában oly jelentő s
               boldogító - s azon nyájas, udvarias alkalmazás közt, mellyel Abafi Gizella iránt nem
               hódoló, hanem kellemes, vidám társalkodó volt csak.</p>
				<p>Így teltek hetek s hónapok. Olivér nagy részét ezen időnek falun tölté gazdaságával,
               szép lovaival s nagy vadászataival elfoglalva. Bethlen Farkas volt leggyakoribb
               látogatója, kivel barátsága naponként szorosb lőn.</p>
				<p>Abafit mindenki kezdé színlés nélkül becsülni, s már nemcsak a szép, lovagi,
               mindenütt finom magaviseletű férfiút, hanem a tudományost, az idegen nyelvekben
               jártast s az olvasottat; mert Abafi idejének nagy részét új, fontos ismeretek
               megszerzésére fordítá, s nagy sikerrel.</p>
				<p>Minden héten egy nap elzárkózott; Abafi magas várának rostélya le volt eresztve;
               senki sem volt ilyenkor nála szokott látogatói közül, még Bethlen sem, ki e
               szeszélyét barátjának kímélettel tűrte; de midőn a vár ősz tornyában éjfél kondult
               el, átrázvaérchangjait néma éjjeleken: egy lovag közeledett az Abafi várához - lova,
               öltözete egyszerű, fekete volt; háromszor fútt rövid kürtjébe, s a felvonóhíd
               leereszkedett. Ha fellegek csatáztak az éjféli égbolton, ha villám futosta át a
               fekete fellegkárpitot, ha vihar dühöngött, s az óriási bükkök nádként ingadoztak: a
               fekete lovag nem maradt el; s ha zápor özönlött vagy a jég zuhogott le fényes
               fellegekből, vagy üvöltve álltak őrt éhes farkasok, vonítva szirtgerinceken: a sötét
               lovag éjfélkor a kapu előtt állott, s a toronyőr a hármas kürtjelre leereszté a
               felvonóhidat. S ha néha utas találta a néma lovagot jőni, s az ábránd hold világítá
               keleti vonalait fakó fényével: arca oly vidám, oly örömteljes, oly sugárzó volt; de
               ha találta, midőn a várból tért vissza, könny csillogott szemeiben; s ha menve
               sivító fellegként tűnt el sebes száguldtában: megtérve halkkal léptetett csak - s
               vissza mindig - mindig visszatekinte.</p>
				<p>Az egyszerű természetes eset sok mondára nyújtott alkalmat, s a babonás nép ajkain
               néhol regévé alakult.</p>
			</div>
			<div type="chapter">
				<head>TÁNCTEREM</head>
				<p>
               Ő
               szelíd, nyájas és jó.
            </p>
				<p>Scuderi</p>
				<p> A szép Cristierna eközben gyorsan közeledett Kolosvárhoz. Mihelyt a határokba
               lépett, azonnal tapasztalá azon lovagi szellem mutatkozását, mely akkor, távol léte
               mellett is Európa műveltebb tartományaitól, sehol otthonosabb nem volt, mint
               Erdélyben. Magyar őszinte szívesség tevé e lovagi tisztelkedéseket a szépnem iránt
               még érdekesbekké. Minden helységben, minden nyughelyen újabb meglepetések várták a
               fejedelmi hölgyet, kinek szelíd erkölcsétől s már hírében ismert szépségétől jóltevő
               következményeket jóslottak az erdélyiek a nyers, habozó s túlságig változékony
               Zsigmondra. Megérkeztének estéjén egész Kolosvár ki volt világítva; több sorokban
               fénylettek az akkori kisebb ablakokból a mécsesek, s néhol a világítónak szeszélye
               kiáltó színekre mázolt képekben vagy a történet jelességére célzó írásokkal kívánta
               örömét kifejezni.</p>
				<p>A fejedelmi csarnok minden teremei s szobái pompásan ki valának bútorozva, s a szem
               mindenütt nehéz selyem- s bársonyszöveteken nyugvék. Arannyal áttört kárpitok,
               aranyozott székek, acéltükrök, török szőnyegek voltak mindenütt láthatók, s a falak
               kamukáin sárkányok s griffek bámultak ezer vegyületben a nézőkre.</p>
				<p>Erdélynek völgyeiből ide gyűltek a tehetősb családok, s vetekedve kívánták az
               óhajtott fejedelemasszonynak rövid ott mulatását kellemessé tenni.</p>
				<p>Nagy körtisztelkedés előzé meg a pompás vacsorát, melynek alkalmával Erdélynek
               hölgyei mutattak be Cristiernának. Ezek közt volt Gyulafiné, a szép Mikola Margit; s
               első megjelenése azon kellemes benyomást idézé elő a Cristierna szemeiben, melyet
               Margit sehol sem hibázott el megtenni. A fejedelmi nő középmagasságú, finom termetű
               hölgy volt, arcéle nemes, római; fürtjei selyemsimák s világosszőkék, szemei gyönyörű
               vágásúak s égszínűek valának. Egész tartásában feltűnt azon nyugodt önbizalom s
               szerénység, mely nem ereszkedik le máshoz, de azt emeli gyöngéd figyelemmel föl
               magához. Mindenkivel szólott, a férfiakkal többnyire latinul, mely nyelven ha nem is
               tökéletesen, de igen csinosan beszélt; a nőkkel franciául, használván néha azon
               szavakat, melyeket útjában a magyar nyelvből sajátjává tőn.</p>
				<p>Elvégződvén így azon körtisztelkedés elfogadása, mely egyes kérdésekben s rövid
               feleletekben áll: a fejedelmi nő Mikola Margittal, Kornis Gáspárral, Keresztúrival
               s másokkal beszélgetett. Valami oly szelíd és hódító volt egész alakján elöntve,
               hogy ezen első megjelenéskor soknak megnyerte szívét, még azoknak is, kik a
               fejedelemnek más nőt óhajtottak Olaszhonból. Az akkoron számos olaszok Zsigmond
               udvarában nemzetöknek egész műveltebb hódolásával kívánták a fejedelemasszonynak
               kegyét sajátságokká tenni, kinek azonban kiválólag nyájasb maga alkalmazása az
               erdélyiek iránt feltűnő volt.</p>
				<p>Abafi ezen ünnepen nem volt jelen. Sokan úgy vélték, hogy vagy átall a fejedelem
               előtt megjelenni, kinek neheztelése még emlékében van, vagy nem akarja magát újabb
               tőröknek kitenni s ily nevezetes alkalommal ezáltal figyelmet gerjeszteni.</p>
				<p>Margitnak mindjárt feltűnt távolléte, s Bethlen Farkastól tudakolá őt, ki maga sem
               tuda egyebet mondani, mint hogy néhány nappal ezelőtt vadászaton látta barátját épen
               s egészségesen.</p>
				<p>Báthori azon közidőt, melyet a szép Cristierna másokkali beszélgetéssel töltött el,
               használni kívánván, Margithoz közeledett, s az est nagyobb részét velei
               társalkodással töltötte. Lehet, hogy a lelkes nő ezen alkalmat használta a fejedelmet
               Olivér iránt megengesztelni; annyi bizonyos, hogy Bethlentől - kit Zsigmond,
               bátorságaért s azon regényes szellemért, mely őt oly érdekessé tette, szenvedhetett -
               tudakolá hollétét.</p>
				<p>Bethlen újra erősíté, hogy őt a vadászaton látta.</p>
				<p>- Örülök - mond a fejedelem nyájas mosollyal -, ha leventéink edzik erejöket s
               bátorságukat; lehet, hogy rövid napon komolyabb alkalom fogja azt szükségessé tenni,
               mint vadászat.</p>
				<p>- Erdélynek fiai -viszonzá Bethlen azon szép, férfias tartással, melyben kecs és
               méltóság párosultak - örülni fognak, ha nagyságod őket csatákra vezetendi, s bizonyos
               vagyok benne, hogy Abafi barátom nem lesz az utolsók egyike, ki a Báthori-ház és
               Erdély java mellett fegyvert fog.</p>
				<p>- Igen akarjuk - szól Báthori nevetve -, hogy igazat mondjon kegyed. Inkább szeretjük
               őt - folytatá gúnymosollyal - buzogánnyal kezében, mint szónokszéken látni, hol
               nemigen látszik helyén lenni.</p>
				<p>Bethlen csöndesen állt a fejedelem előtt, s úgy látszék, hogy felelni akar; de ez
               folytatá:</p>
				<p>- Holnap, reménylem, hogy a lovagi Bethlen nem fog hibázni a sorompók közt. Jeles
               kelevézhajítók vannak vendégeink között: a fiatal Zamojszki, s amott ki Kornisnéval
               beszél, Szápia Kázmér; ezektől a babért elragadni igen szép volna.</p>
				<p>- Nagyságos uram - felelt Bethlen -, a kelevézjátékra be vagyok írva, s az egyik
               csapat vezérségével tisztele meg.</p>
				<p>Báthori jóváhagyólag intett fejével. - Sajnálom - jegyzé meg bosszúsággal
               arckifejezésében -, hogy a nemes játékból ki kell maradnom, nem a legjobban érzem
               magamat, s Bucella minden hevesebb mozgást eltiltott. - Ezzel nyájas főhajtás után a
               közel álló Lugosihoz fordult a fejedelem.</p>
				<p>A teremnek egyik oszlopa mellett a szép Zsombori Juditot látjuk, deli tagjain
               szalmaszín bársonyváll s szoknya foly le gazdag ezüsthímzéssel, s egy remek művű
               párta, drágakövektől s gyöngyöktől csillogva, őt valamivel magasbnak láttatja, mint
               aminő valóban. Ő ezen este közfigyelmet gerjesztett. Mellette állt Bánfi János,
               magas, halavány ifjú, szép, magyaros vonásokkal s nagy barna szemekkel. Diószín
               dolmánya az akkoron divatos, nehéz selyemkamukából volt, arany törökös levelekkel
               áttörve; aranyozott, vert ezüst, kék kövekkel gazdagon terhelt készület pótlá ki a
               zsinórozást, s öltözete egyjét tevé azon apáról fiúra szálló díszöltözetek közül,
               melyek minden időben szépek maradnak. Violaszín nadrág zsinórozás nélkül s zöld
               egyszerű topánka egészíték ki öltözetét.</p>
				<p>Beszélgetésök tárgya Cristierna volt. - Úgy látszik - mond Bánfi fél suttogó hangon
               -, hogy a mi kedves fejedelemnénk nem oly vidám s boldog, mint új nő közönségesen
               szokott lenni; amint hallom, a fejedelem maga is nem azon szorgalmas előző, ki ily
               szelíd teremtéssel el tudná távol honát felejtetni.</p>
				<p>- Fejedelmek - mond Judit részvevő tekintetet vetve Cristiernára - nem olynemű
               férjek, mint más emberek. Őket titkos érdekek, családi viszonyok vezetik nőjeik
               karjai közé; s várhatni-e Zsigmondtól, ki virágról virágra száll, kit minden szép
               hölgyi szem rövid lobbanásba hoz, hogy példás férj legyen?</p>
				<p>Bánfi gondolkozni látszott.</p>
				<p>- Margit - mond kis szünet után - még most is érővé teszi azon hatalmát, melynek
               Báthori mindig hódolni látszott.</p>
				<p>- Hibázik, Bánfi, ha ezt hiszi Margitról; nincs nő, ki kevésbé számító lenne, mint ő.
               Azon felsőség, melyet gyakorolni látszatik, önkénytelen, s lehet észrevenni, hogy ő a
               fejedelmet sohasem keresi, sőt közelítését oly természeti egykedvűséggel fogadja,
               mely őt minden gyanútól felmenti; ő más iránt is ilyen.</p>
				<p>- Az tagadhatatlan - viszonzá Bánfi -, ő mindig nyájas; maga a szép fejedelemasszony
               is, amint látszik, igen örömest mulat vele.</p>
				<p>- Én - mond Judit - nem a legjobb napokat jóslom Cristiernának, egész lénye különböző
               a fejedelmétől; nemigen remélhetni köztök valaha azon gyöngéd viszonyt, kölcsönös
               bizodalmat s engedékenységet, mely egyedül képes házasokat boldogítni. A fejedelem
               változékony fog maradni végig; s azt hiszem, egynek azon hölgyek közül, kiket meg
               szokott különböztetni, nem sokba kerülne őt angyali hölgyétől elidegenítni.</p>
				<p>- Ez - mond Bánfi egy finom mosollyal - alkalmasint közbenjárás nélkül is meg fog
               történni: ha igaz, amit hallok.</p>
				<p>- S az volna? - szól Judit, reá függesztve tekintetét.</p>
				<p>- Egy gyöngéd titok, melyről nem örömest szólok, főként hölgy előtt - mond Bánfi
               jelentő arckifejezéssel. - A viszony köztök aligha valaha több leend, mint
               testvéri.</p>
				<p>- Úgy megkímélem a közléstől - felel Judit, hirtelen közbeszólva s könnyű pirulattal
               a föld felé. - Csáki Gizellát - folytatá, el akarván fordítni a beszélgetés tárgyát -
               holnap fogják a fejedelemnének bemutatni.</p>
				<p>- Egészen egészséges tehát?</p>
				<p>- Igen, kissé halvány még, de szép; oly szép, minél szebb nem lehet! A fejedelemné
               néhány hölgyet óhajt az elsőbb családokból maga körül; aligha Gizella ki fogja
               kerülhetni választását, pedig ő nem örömest válna meg a Mikola-háztól; Margitban ott
               testvért, barátnét s anyát lelt egyszerre.</p>
				<p>- S Gyulafiné is, úgy hiszem, nehezen tudná őt nélkülözni, bár vigasztalhatlan nem
               maradna... Abafi sokszor van a Mikola-háznál, s Margit az ő szemeiben a hölgyek
               elsője.</p>
				<p>- Magam is azt hivém - jegyzé meg Judit -, hogy azon tisztelet, mellyel Abafi iránta
               viseltetik, nincs egészen szerelem híjával; de később meggyőződtem arról, hogy Abafi
               valóban nem érzi azon gyöngéd indulat hatalmát Margit iránt.</p>
				<p>- Ó - mond Bánfi -, a szerelem egy Proteus, ezer alakba öltözik; s megvallom, mindig
               veszedelmesbnek hiszem, ha kezdete lassú, s más alakot vesz fel, mint például
               tisztelet vagy barátság. Azon neme a hirtelen szerelemnek, mely pillanat munkája,
               sokszor hirtelen is lobog el.</p>
				<p>- Az igazi szerelem - mond Judit némi magasztaltsággal -, legyen évek vagy pillanat
               műve, egy és örök!... s ha szűnik... nem volt soha szerelem!</p>
				<p>Többen közeledtek e pillanatban az érdekes párhoz. A beszélgetés közönséges lőn: a
               fejedelemasszony útjáról, a holnapi lovagjátékokról, a terem eddig ismeretlen fényű
               s ízlésű bútorairól s díszítményeiről folyt a beszéd változtatva. Itt-ott a
               szögletekben fontosb érdekek s országos viszonyok jövének szóba. A mellékteremben
               megzendült a hanga, s egyenként a fiatalság a gazdagon világított mellékosztályokba
               vonult.</p>
				<p>A fiatal Zamojszki, a Báthori-háznak rokona (mert bátyjának neje Báthori Gizella
               volt), a fejedelemnéhez járult, s őt lassú lengyelre szólítá fel.</p>
				<p>Keleti öltözete még emelé az érdekes leventének termetét. Majd bokáig érő, redőkbe
               szedett s derekához gazdag hímzésű pánttal szorított kurtkája a legszebb hófehér
               selyemszövetből volt, mellén sűrű, apró aranygombocskákkal; ezen fölül volt az
               úgynevezett lengyel kontus öltve, s ennek hasított ujjai hátralógtak vállai mögött; a
               felső öltözet égszín bársony volt, s gyöngéd hattyútorok folyá körül. Kezében tartá
               könnyű süvegét égszín bársonyból, keskeny hattyútorok prémzettel, melynek lekonyuló
               teteje négyszegű volt.</p>
				<p>A fejedelmi nőnek deli tagjait almaszín selyemkamuka öltözet gyönyörű hímzésekkel
               folyá körül; a főkötőjébe szúrt boglárok gyémántoktól ragyogtak, s hófehér nyakát
               nagy keleti gyöngyök számos sorai keríték.</p>
				<p>Ezen első párt követék a fejedelem Mikola Margittal s többen különböző öltözetben,
               melyek közt feltűnők voltak még azon német lovagok, kik a fejedelemasszony
               kíséretében érkeztek Kolosvárra, s kik között Zobel s Tattenbach közfigyelmet
               gerjesztének, mint több tornákban győzedelmeikről nevezetes lovagok.</p>
				<p>Bucella, az orvos, egyszerű, fekete, olasz öltözetében; Bazili, egy olasz festő s
               több idegenek adának a jelenetnek részint árnyat, részint tarkaságot.</p>
			</div>
			<div type="chapter">
				<head>TRENCSI-VÁR</head>
				<p>
               Sok nép, nagy várakozásban.
            </p>
				<p>Walter Scott</p>
				<p> Kolosvárnak a Közép kapu előtti külső tere, a most úgynevezett Trencsi-vár, volt a
               lovagjátékokra előkészítve. A Magyar kaputól kezdve e tágas tér felé hosszú,
               széles, fenyő sétasorok vezettek, s ezek közelében jobbra-balra hirtelen készült erdő
               terjedett - egy meglepetés, mellyel a kolosvári tanács a fejedelemnek kedveskedett. A
               megkívántató fenyvek a nem távoli havasokból hozattak, s rejtett helyen valának
               lerakva; a lovagi játékot megelőző éjjel szúratták a földbe festői csomókban, hol
               ritka csoportozatot, hol sűrű tömeget képezve, hol egyenként állva: s így a széles,
               tágas térségben egy egészen természetes ligetet képezve, melynek közepében volt a
               lovagi csatatérre vezető út hagyva.</p>
				<p>A Trencsi-várban egy tágas négyszeget látunk, magas deszkasorompókkal körülkerítve,
               melyek kék és sárga szövettel vannak bevonva. Felettök hézagonként kék- és sárgára
               festett oszlopok emelkednek sisakokkal, vérttel s paizsokkal fölékesítve. E
               kerítvények azon részén, mely a város felé nyúlik el, magas, széles páholysor
               rostélyzott karzatokkal van emelve, hasonlóul sárga s kék szövetekkel bevonva, veres,
               sátor alakú menyezettel boltozva. A váras felől tágas, menedékes lépcsők vezetnek a
               külön erkélyekbe; ezeknek középsője a többinél sokkal több pompával s
               választékonysággal van ékesítve, s azokat terjedségben háromszor meghaladja.</p>
				<p>A leírtakkal szemben egy magas, egyes páholy emelkedik, hasonló készületű, a
               harcbírák számára. A csatatérnek közepette egy magas, gót mívű faoszlopot látunk,
               torony alakút, tetején négy lobogóval, az erdélyi, stíriai, lengyel s császári
               színekkel, melynek üres, öblös közepében azon számtalan szép díjak vannak lerakva,
               melyeket a fejedelem a győzőknek készíttetett, mint fegyverek, billikomok,
               tigriskacagányok, gyönyörű nyeregtakarók, több rendbeli cafrangok, csujtárok, mind
               selyemből, arannyal s ezüsttel terhelve.</p>
				<p>A Torda kapu felőli oldalon a sorompók felnyithatók; a magas páholyok előtt ülések
               foglalják el a helyet, a számos nézők számára, melyek közül a hátulsók mindig
               magasabbra emelkednek. A négyszegnek más két oldala szabad, nehogy a hajított
               kelevézek sértők lehessenek.</p>
				<p>Azon pillanatban, melyben a sorompók elébe érkeztünk, az egész igen élénk, meglepő
               képet mutat.</p>
				<p>A fejedelem nőjével már elfoglalta a középső páholyt, mögöttük Kornis Gáspár, Geszti,
               Keresztúri, erőteljes férfiúalakok díszes öltözetben, s a fiatal Zamojszki láthatók;
               Cristierna mellett két vidám képű éltes nő sisak alakú főkötőikkel s hosszú
               fátyollal. A többi páholyok is tömve voltak csinosan, sőt részint gazdagon öltözött
               nézőkkel. Ezeknek egyikében, mely jobbra a harmadik volt a Báthoriétól, Mikola
               Margitot veheté a néző észre; jobbjára Zsombori Judit, baljára Gizella ült. A
               szegletben foglalt az öreg Mikola helyet, Gizella mellett, s mellette állott szép
               fia, ki ma nem volt szolgálatban. Judit mögött látjuk a csinos, magas Bánfi
               Jánost.</p>
				<p>Gizella szembetűnőleg halvány, de valami oly bájló van egész lényén, hogy minden szem
               rajta csüng, s mindenki vágyik ezen érdekes teremtésnek nevét tudni.</p>
				<p>A sorompók körüli lépcsőkön pezseg a néptömeg, nincs egy üres hely is; hézagonként a
               fejedelmi őrsereg hadfiai állanak medvekacagányaikkal s nehéz fegyvereikkel.</p>
				<p>A nézők sorain körültekintve több ismerősre akadunk. A fejedelmi páholysor mellett
               emelkedő lépcsők egyikén látjuk azon tisztes polgárt, kit a kolosvári piacon hallánk
               egy szerzetessel és falusi úrral beszélgetni. Nem távul ettől ül a becsületes
               kovács, Gúti Mózes uram az ő hű bordájával, Orsolya asszonyommal, mindkettőjök ünnepi
               öltözetben s örömtől sugárzó arcokkal; mellettök mint nem legkényelmesebb ragasztékot
               pillantjuk meg félig térden, félig ülve Tóbiást, kinek fészkelődései és ügyetlen
               kérdései Orsolya asszonyt szokott egykedvűségéből néha felrázák.</p>
				<p>A harcbírák erkélyének közelében egy ismerős arc foglalja el figyelmünket. Aligha e
               vaskos, duzzadt képű legény, rövid, réteges gombú zöld dolmányban, világoskék
               nadrágában, csúcsos báránybőr süveggel fejében, nem Timár Miska, kivel Alvincen
               ismerkedtünk meg. Alakján komoly tűnődés tűnik fel; úgy látszik, mintha nagy terv
               kezdene agyában alakulni; néha emeltebb fejtartása, szikrázó szemei s öklözött kezei
               készülő ökölbajnokra gyaníttatnak, ki még nincs tisztában az iránt, kiálljon-e a
               síkra, vagy magában s képzetében vitézkedje ki magát, mindenesetre olcsóbb áron.</p>
				<p>Közel a Mikola-páholyhoz áll egy szerfelett érdekes arcú ifjú, kit ha jobban
               megnézünk, úgy tetszik, mintha e keleti vonásokat, e sötét szemeket, ezt a karcsú
               termetet s az egészen sajátságos lényt már több ízben s több alakban láttuk volna, s
               mégsem merjük ráfogni, hogy ő az; annyira különbözik e kétes lénynek minden
               megjelenésekor alakja az előbbitől, hogy szinte biztosabb most is őt idegennek
               hinnünk; mert talán csak némi visszaemlékezéseket idéznek elő az érdekes vonások. Az
               alig húszévű ifjún egyszerű, fűszín, térdig érő zeke van, mely tagjaihoz simulva
               azoknak szobrászi szabályosságát még emelni látszik, s hasonló színű a nadrág;
               szerfelett kis lábait fekete szattyán borítja. Bővebb zeke, hasonló színű, tágas,
               felül hasított ujjakkal, van alsó ruhájára öltve, melyet sima bőröv, gazdag
               boglárokkal elhintve, szorít derekához; kerek, hasonló színű süveg keskeny
               tigrisprémmel s ingadozó, hosszú, széles, vörös tollal nyugszik barna fején;
               gesztenyeszín haja vagy nyírott, vagy süvege alá van rejtve; csinos mívű ezüstkard,
               melyet mintha már láttunk volna valahol, lóg válláról, veres, különös csomókba fűzött
               kardkötőn; keresztbe font karokkal áll csendesen, néha-néha vetve fürkésző, szinte
               kérdő tekintetet az őt körülbolygó embertömegre, mintha valakit keresne.</p>
				<p>A várfalak taréját számtalan nép lepi el, s a sorompókon kívül, a magas fenyvek
               alatt, apróbb tömegekben állanak a különböző színekbe öltözött emberek, az
               úgynevezett Felek hegyének azon részét, mely a váras felé tekintőnek baljára
               emelkedik, a szomszéd falvak lakói lepték el, a nagyszerű szemlének életvidor, tarka
               s változatos tekintetet adva, melyet a körös-körül felállított hintók, cifra
               készületű paripák s cselédek még elevenebbé varázsoltak.</p>
				<p>A harcbírák páholya mellett kétfelől állított trombitások végre dobszó által kísért
               jelt adának, melyet a város bástyáira szegzett tarackok dörgése viszonozott.</p>
			</div>
			<div type="chapter">
				<head>TORNYA MÁTÉ</head>
				<p>
               A sorompó nyílik.
            </p>
				<p>Arthur</p>
				<p> Ekkor a sorompók megnyíltak, s egy majd ölnyi magas, vállas férfiú, kijelelt
               vonásokkal, lépett elő csendesen a küzdhely fövenyén. Hófehér ing födte derekát,
               szárait egyszerű, vörös nadrág, s lábaihoz sárga topánka volt sűrű szíjsorokkal
               szorítva. Veres, majdnem lángoló haja tömött csigákban hullt le vállaira, s egész
               tekintetének oroszláni alakot adott. Széles szemöldei, világoskék, kisded szemei s
               borzas hosszú bajusza megjelenésének vad méltóságát még növelték, s a könyökén felül
               tűrt ing szabadon láttatá ideges, erőteljes karjait.</p>
				<p>E roppant ember, kinek egész alakján összehangzó kifejezése az erőnek s
               önbizodalomnak nem kis érdekű volt, megérkezvén a tér közepébe körültekintett,
               vonásaiban azon neme a megvető kihívásnak volt kifejezve, mely a gyávát egyszerre
               visszarettenti, de az erősnek kétszeres ingert ad egy önhitt kérkedőnek
               megszégyenítésére.</p>
				<p>A polgári ember, kiben az elébb ismerőst találánk, szomszédjához, egy kövér
               méhserkészítőhöz fordult. - Ez - mond - Máté, kinek régen hallottuk már hírét; azt
               mondják, tizenöt mázsát fel tud emelni, s néggyel birkózik.</p>
				<p>- Ez Tornya - szólt a fejedelem Cristiernához hajolva -, becsületes katonai emberünk,
               kinek bátyánk, István király, sok hasznát vette hadaiban; amint kinézése mutatja,
               aligha csökkent ereje, most még erőteljesbnek látszik, mint őt gyermekkoromban
               bátyánk udvaránál láttam.</p>
				<p>Egy kis remegés volt a szelíd fejedelmi nő ajkai körül látható. - Nem lesz-e
               életveszélyes a viadal e Góliáttal? - kérdé.</p>
				<p>- Ó, nem - felelt Báthori nevetve -, ő hamar szokott bánni, s ellensége mindenesetre
               rövidebbet esik, mint német lovag, ha leemelik a nyeregből.</p>
				<p>A kövér méhserkészítő, kit az elébb szólíta meg tisztes polgár ismerősünk, Mátéra
               bámult. - Úgy - mond - aligha vívótársra akad!</p>
				<p>- Ki tudja! - felel a másik. - A jutalom nagy, s alkalmasint lesz, kit kecsegtet.</p>
				<p>Igaza is volt a becsületes polgári embernek, mert amíg folytaták beszédöket, azalatt
               egy vaskos ifjú, kiben azonnal Timár Miskára ismerünk, állott ki a síkra; feltűrvén
               ingét, dacos merészséggel tekintett az óriás szemébe, ki megvetőleg mosolygott
               bajusza alatt.</p>
				<p>- Jer - mond Miska -, én sem ijedek meg árnyékomtól, s megyémben választva vívok
               hárommal; lássuk, melyikünké lesz a díj!</p>
				<p>Máté végigjártatá a szilaj falusi bajnokon szemeit. - Készülj - felelt mély, szinte
               dörgő hangon -, mert nem tudod, melyik pillanatban méred meg a fövenyt magad
               előtt.</p>
				<p>Ekkor képzelhetlen hirtelenséggel ölelé derékon a meglepett, kézzel-lábbal kapálódzó
               Miskát, s azt egész csendességgel körülcsóválván feje fölött, a földre teríté maga
               elébe.</p>
				<p>A nézők összes hahotája követé ezt, és Miska nehezen vánszorogva fel, az embertömegbe
               vegyült.</p>
				<p>- Ezzel röviden bántak - jegyzé meg Gúti Mózes Orsolyához hajolva -, nem hiszem, hogy
               második akadjon.</p>
				<p>- Magam sem - felelt a nő, jót taszítva könyökével Tóbiáson. - Ej, Tóbiás, ne
               fészkelődjél annyit, mind lekoptatod a szőrt szép rásaszoknyámról, s aztán ne
               rágódjál itt minden ember előtt azon a kalácson, pszt, hallgass!</p>
				<p>Tóbiás a kalácsot zekéje alá rejté, s nyitott szájjal bámult maga elébe.</p>
				<p>- Ni, ni - kiált fel Orsolya -, hát az a csenevész legényke mit akar? Csak nem vív
               meg Mátéval!</p>
				<p>- De úgy készül! - mond Gúti Mózes, nagy figyelemmel tekintve a küzdhelyre, hol egy
               sugár ifjú érdekes vonásokkal s bátor tekintettel közeledett Mátéhoz, ki nyugton
               állt, mint az oroszlán az őtet körülcsaholó ebek előtt.</p>
				<p>A trombiták jelt adván, mindenek figyelme meleg részvéttel volt az ifjú bajnokra
               fordítva, de a merész vállalkozat eredményén senki sem látszék kétkedni.</p>
				<p>- Tudd meg - mond a fejedelem Kornis Gáspárhoz fordulva -, ki ez az ifjú! Szeretnők
               őt testőreink közt látni.</p>
				<p>Kornis helybenhagyólag intett fejével.</p>
				<p>A Mikola-páholyban, ki Gizellát figyelemmel vizsgálta, láthatá, hogy reá e játékoknak
               inkább terhelő, mint kellemes hatása van; minden új jelenetre láng borítá arcát, s
               keble föl s le emelkedett; egy szót sem tudott volna kiejteni, míg a vívás tartott.
               Margit, ki ily küzdéseknek többször volt tanúja, nem érzé azon rettegést, mely a
               nőnemet nyugva s szenvedőleg osztoztatja a férfiú-veszélyben. Az öreg Mikolának pedig
               nagy tréfája volt e szemlében, s már a Miska esete hangos hahotára fakasztá.</p>
				<p>- Ezzel aligha még rövidebben nem bánik Máté - mond Margithoz és Bánfihoz fordulva -,
               ez összetörik keze közt.</p>
				<p>Azonban a viadal kezdődött, s a fiatal bajnok Máténak váratlan megtámadását, melyben
               legtöbbet látszék az bízni, hirtelen ügyes fordulattal kerülte ki. Tornya, ami
               nagyon természetes volt, az egyensúlyt kissé elveszté. Ezen ingadozó helyzetét
               hasznára fordítván az ifjú, nyílsebességgel ugrott oldala mellé, s szintoly hirtelen
               ragadván meg egyik kezével mellét, másikkal nadrágszíját hátul, egyet fordított vagy
               inkább taszított rajta, s Máté hosszára zuhant a fövenyre, egyenesen magas, kiálló
               orrára, melyből sűrűn patakzott a vér.</p>
				<p>Harsogó, hosszas “éljen” kiáltás harsogott. Máténak a harc szabályai szerint hátra
               kellett lépni, s mivel a fiatal bajnokot senki sem idézte többé vívásra, ő kiáltatott
               győztesnek.</p>
				<p>- Ki volt ez? - kérdé az öreg Mikola Bánfitól, alig térhetve magához bámultából. -
               Most közeledik, ismeri-e öcsémuram?</p>
				<p>Bánfi kihajlott. Ekkor lépett a győztes bajnok a hercegi páholy felé, s mélyen
               meghajtva magát, fogadta el a fejedelemasszony kezeiből azon gazdagon hímzett fehér,
               széles szalagot, mely a birkózásban győztes számára volt szánva mint díszjel,
               minekelőtte a gazdag jutalmat a játékok végén kezéhez venné.</p>
				<p>- Ez - mond Bánfi - Bethlen Farkas. Alig ismerek reá az egyszerű, barna mellényben s
               feltűrt ingben.</p>
				<p>- Szép, hosszú fürtjeit süvege alá rejtette - mond Mikola -, másként ráismertem
               volna. No - folytatá -, ez nagy vakmerőség, s igen balul üthete ki. Csak azt bánom,
               hogy ily hamar vége szakadt az e nemű vívásnak, mely engemet leginkább mulattat.</p>
				<p>A fejedelem, mint látszott, néhány nyájas szót intézett Bethlenhez, ki nemsokára
               kilépett a csatatérről.</p>
			</div>
			<div type="chapter">
				<head>HATTYÚ-LOVAG</head>
				<p>
               Tiszta és szeplőtelen.
            </p>
				<p>Müller</p>
				<p> A legérdekesb nemei közül az akkori lovagi gyakorlatnak volt a kelevézjáték, úgy,
               mint az több keleti népeknél s Európában mai napig a töröknél gyakorlatban van.</p>
				<p>Hogy e kedvtöltést az erdélyi leventék Cristiernával s számos vendégeivel egész
               sajátságában megismertessék, annak külről is egészen keleti színt kívántak adni:
               huszonnégy serdülő lovag az első erdélyi családokból, a jelenlevő lengyelek közül a
               fiatal Szápia és Zamojszki s a német lovag Zobel kívántak benne részt venni. Két
               csapatra voltak a vívók felosztva, kék- és veresre; az elsőnek Bethlen Farkas, a
               másiknak Bánfi János voltak vezérei. Mindnyájoknak derekát rövid, hófehér, gazdagon s
               ízléssel arannyal hímzett rövid török ujjas födé, eredeti sállal derekokhoz övezve;
               ezen felül hasonló fehér szövetből rövid, nyitott öltöny volt húzva, melynek vállain
               ujjak helyett szögletben végződő, aranybojttal ékesített szárnyai voltak. Az első
               csapatbelieknek szárait kék, a másiknak veres, bő nadrág födte; lábaikra sárga
               topánka szorult, sarkantyú nélkül, melyet a széles arab kengyelréz pótla ki;
               oldalaikon török, becses kövekkel terhelt, sarló alakú kardok függöttek. A keleti
               veres süveget fejeiken hímzett patyolat folyá turbán alakban körül, melyre tenyérnyi
               boglár, mellé hófehér kócsagtoll volt tűzve.</p>
				<p>Minekelőtte a játékhoz fognának, körüllovagolták a viadal terét kettenként, a
               legszebb s -nemesebb fajú paripákon, tigrisbőr nyeregtakarókkal; fejeiket s
               szügyeiket veres vagy kék, arannyal terhelt cafrangok, a csapatok színei szerint,
               lobogták körül. Minden vívónak két egyszerű életlen fenyőbot vagy kopja-nyél volt
               kezében, hasonlóul a választott színre festve, két végeiket kék vagy vörös festékkel
               terhelt lapták foglalák el, úgy, hogy a talált helyet az azon maradó szín kitüntesse;
               csak azon foltok tekintetvén sebeknek, melyek derékon felül a hófehér öltözeten igen
               tisztán lehetének kivehetők.</p>
				<p>Megkerülvén a sorompók közti helyet, melynek a páholyok felőli oldalaiban több gyalog
               csatlósok állottak, számos, a fentebb írt módon elkészített kopjanyelekkel,
               leventéink kétfelé váltak, s a játék elkezdődött.</p>
				<p>Körös-körül nyargalták szélsebességgel a tágas küzdhelyet; előbb egyenként kihíva
               egymást, később mindnyájan együtt víva.</p>
				<p>Bámulatra méltó ügyességgel kerülték ki egymásnak kelevézeit, lehajolva nyargaló
               lovaiknak hirtelen kantárrántással más irányt adva, vagy a repülő kelevézt kifogva
               kezeikkel s rögtön visszarobbantva a támadóra. A csatázók nekihevültek már, s lángoló
               orcáikon lobogott a kedvtöltés gyönyöre; a lovak magok is, melyekről darabokban
               szakadt a tajték, víg nyerítéssel s prüszköléssel látszottak a játék örömében
               osztozni.</p>
				<p>- Ez szép volt! - mond a fejedelemné, az egyik éltes nőhöz fordulva. - Zamojszki
               három kelevézt került ki egyszerre; Bethlen jeles lovag! - Az idős nő
               helybenhagyólag intett a fejével.</p>
				<p>- Nézd Bánfit - szólt Margit Gizellához -, már kettőt talált, s még tiszta. - Gizella
               fojtva érzé leheletét; minden sebes fordulatra összeszorítá ajkait, vagy szemét födé
               el kezecskéivel.</p>
				<p>Zamojszki s Szápia váltak ki a többeknek mindig apadó száma közül, nemcsak azon
               lélekjelenléttel, mellyel lovaikat azon pillanatban tudák oldalt vetni, midőn a néző
               már hitte, hogy a sorompókba zúzatnak, vagy azt odább sodorják magokkal; hanem oly
               ügyességgel is, mellyel mindeddig hófehér öltözetük folt nélkül maradott, bár sűrűn
               cserélt kelevézeik mindig találtak. Már alig maradtak hatan a sorompók közt, s ezek
               számában még mindig sértetlen: Bethlen és Bánfi. Mindazokat, kiknek derékon felül két
               foltjok volt, a harcbírák mint legyőzetteket kiidézvén a sorompók közül.</p>
				<p>- A lengyel urak - mond a fejedelem - alighanem győznek e gyakorlatban; nekik a kopja
               s kelevéz kedvenc fegyverök.</p>
				<p>- Bethlen, Bánfi és Tasnádi igen ügyesek e játékban - felelt Kornis a fejedelemhez
               fordulva. - Kár, hogy Abafi nincs jelen, ő alkalmasint sokáig kétségessé tenné a
               viadalt.</p>
				<p>- Csodáljuk - jegyzé meg Báthori hidegen -, hogy nemes gyakorlatokból kivonja magát,
               főként ha azokban némi tökéllyel bír... Egy fiatal leventéről van szó - folytatá,
               Cristiernához hajolva -, kire sok panaszunk volt egykor, de aki, mint halljuk, nagyon
               megváltozott.</p>
				<p>- Bizonyossá merem nagyságodat tenni - erősíté Kornis -, hogy csak különös baj
               tartóztathatja, vagy még megérkezik. Én a tornán szeretném jelenlétét, mert abban
               alkalmasint nem kis dolgot adna a német uraknak.</p>
				<p>Élénk viadal kezdődék most, s a szem alig kísérhette a nyíl szárnyain fellegként a
               nézők előtt elsuhanó lovagokat. Egy lovag a kék színűek közül kapta a második foltot;
               így a veres szín látszék győzni, melynek vezére Bánfi, s a lengyel Szápia és Tasnádi,
               egy csinos húszévű ifjú, kettőzött hévvel kezdék a veres Bethlent s Zamojszkit
               kelevézeikkel zaklatni.</p>
				<p>Kis szünet lőn, s a harcbírák trombitajelére a nézők csak Szápiát és Zamojszkit
               találták sértetlen.</p>
				<p>Ekkor jelent meg a sorompók előtt egy szép lovag; hattyúfehér ménjének homlokát s
               szügyét pompás ezüstcafrang lógta körül, s nyergét fehér farkasbőr takarta el. Az
               ifjún fehér, ezüsttel hímzett dolmány volt, csillámló boglárokkal terhelt övtől
               körülkerítve, s hasonló színű nadrág födé idomos szárait. Fehér, kerek süvegén
               hermelinprémmel hosszú, fénylő, fehér toll ingadozott, s vállain sűrű, gesztenyeszín
               hajhullámok özönlöttek. Egy halk sikoltás hallék a Mikola-páholyból, midőn a deli
               levente a sorompókon által néhány ugrással a csatatéren termett.</p>
				<p>- Te nem jól vagy, Gizella! - mond Margit a hátrahanyatló leánynak derekát
               átfogva.</p>
				<p>- Ó, igen, igen - nyugtatá ez, alig hallhatóan rebegve -, nincs semmi bajom! Múló
               szédülés csak, mindjárt megszűnik.</p>
				<p>- Nem, kedves jó angyalom - mond Margit részvéttel -, ez a szemle nem idegeidhez
               való; nem mennénk-e haza? Én elkísérlek.</p>
				<p>E pillanatban vette Margit a fehér lovagot szemügyre, s gyanítván a Gizella
               sikoltásának okát, mindenképp igyekezett őt bátorítani, anélkül hogy vele sejdítését
               észrevétetné.</p>
				<p>Gizellának szemei a gyönyörű ifjúra voltak szegezve. Ő ily szépet, ily delit sohasem
               látott; úgy tetszett neki, mintha minden homályba borulna e méltósággal teljes lovagi
               alak előtt.</p>
				<p>A jöttet első tekintetre csak egy ismeré meg az egész népes embertömegben, s ez egy
               Gizella volt; vagy azért, mivel Abafi ily fényesen sohasem jelent meg, vagy mivel őt
               itt senki sem várta. Második, ki ráismert, de csak akkor, midőn a páholysor elébe
               ugratott, azon érdekes, keleti vonású ifjú volt, kit az elébb láttunk fűszín
               öltözetében; - s a harmadik Margit.</p>
				<p>Abafi a fejedelmi páholy előtt megállván s tisztelettel meghajtván magát, úgy
               látszék, mintha megdöbbent volna. Arca elsápadt, s újra hirtelen pír lobogta azt
               körül; lelkes szemeit a fejedelmi nőnek szeráfarcára függeszté, s állott mintegy
               elvarázsolva. Úgy tetszett neki, mintha a köznapi élet űréből a mennyek fényének
               kapuiba tekintene, s nem képzelt örömök édje nyilatkoznék. Amit képzete félig sejtett
               alakban, lényképként idézett föl lelkében, azt látta valósulva a gyönyörű, szelíd,
               szerény fejedelmi nőben, az egészen idegen s mégis oly ismeretesben - előtte: egy
               bálvány, kit nem imáda, nem szerete, nem becsüle, nem óhajta, kivel lelke olvadt
               egybe, ki elszívá őt önmagától, s magán kívül forrasztá idegen léthez és élethez.</p>
				<p>Így állott ő egy-két percig szótlan, mintegy kiemelve önmagából s odabámulva egy
               ismeretlen életbe. A fejedelem kérdő tekintetet vetett reá, kinek szótlan merengése
               különös ellentétben volt gyors, tűzzel teljes megjelenésével.</p>
				<p>Végre Olivér magához tért, s szép, teljes hangján, szemeit mindig a fejedelmi nő
               andalgó vonásain legeltetve, jelenté ki, hogy a győztes lengyelek ellen az erdélyi
               kelevéz találó tehetségét vágynék kivívni, egy - kettő ellen.</p>
				<p>A győztes bajnokok a viadalt csak egyenként fogadák el; Szápia kimenvén a sorompók
               közül, a Mikola-páholyban volt tanúja azon viadalnak, melynek következésén, a
               Zamojszki nagy gyakorlottsága ismeretes lévén előtte, nem kétkedett.</p>
				<p>- No - mond alant a lócán Gúti Mózes szomszédjának, egy csinos polgári nőnek piros
               kerek arccal s galambszelíd tekintettel -, aligha a hattyúfehér paripából babos nem
               válik a viadal végével... Mi a tatár - kiált fel, Orsolyához hajolva -, hiszen ez
               Abafi! - Neje mosolyogva intett fejével igent. - No, úgy a kopasz sógor6 jól hajoljon
               - folytatá a férj - nyergébe, ennek, hallom, kelevéze mindig oda repül, ahova
               küldik.</p>
				<p>Azon csinos, fiatal férfiú, kit fűszín öltözetében vevénk észre az elébb, lejjebb
               lépett a hágcsókról, s a csatatéren a szolgálatra kész csatlósok sorába állott,
               néhány földön heverő kelevézt szedvén föl, élénk figyelemmel kísérte Abafinak minden
               mozdulatját.</p>
				<p>Közel hozzá,éppen a páholysor bal végén állott egy tisztes öreg úr. Öltözete
               előkelőre mutatott. - A fehér lovag vagy igen bízik magához - mond a közel állókhoz
               -, vagy nem tudta, mit tesz, mikor ily hófehéren jelent meg a viadalra.</p>
				<p>A zöld ifjú reá vetette nagy, sötét szemeit, s egy szerfelett nagy értékű tőrt
               ragadván ki kebléből: - Itt - mond - egy tőr, melynek markolatja felér egy oláh
               faluval; és ezen kard - folytatá, oldalán függő fegyverére csapva -, fölül rajta, két
               arany ellen, hogy Abafin egy folt sem lesz a viadal után.</p>
				<p>- A fogadás könnyű - felelt az öreg úr mosolyogva -, ám legyen! Jó lesz, ha előre
               ideadod fegyvereidet.</p>
				<p>- Igen, igen! - erősíték nevetve néhányan a közel állók közül.</p>
				<p>Azonban a viadal elkezdődött, s az azt bámuló embertömeg élénk részvéttel kísérte a
               két deli lovag minden mozdulatát; igen észrevehető volt azonban bizonyos részrehajlás
               Abafi iránt, mely sokképpen mutatkozott a nézők közt.</p>
				<p>- Ah! - hangzott az egész nézősokaságon keresztül, ha Olivér kiröpíté kelevézét, mely
               mindig talált, de Zamojszkinak szerfelett ügyes mozdulatai miatt csak a lovat
               érhette; vagy ha a Zamojszkinak kelevéze az Abafi feje fölött sivított el, mélyen a
               homokba fészkelve magát. Hősünk minden hajítását, minden fordulatát összes élénk
               biztatás követé.</p>
				<p>A viadalt Abafi nyugton s egy helyen állva kezdé meg vagy inkább várta be. Zamojszki
               villámgyorsasággal rohant neki, s alig kétölnyire hozzá röpíté ki az első kelevézt,
               melyet Abafi roppant oldalugrással kikerülve, a második feléje süvöltőt kikapá
               kezével, s egyet perdítvén rajta, visszarobbantá, s a Zamojszki lovát találta
               szügybe, ki hirtelen fordulattal, alig tenyérnyire a sorompóktól, kerülte ki a
               hatalmas hajítást.</p>
				<p>Újra körül-körülnyargalták a tágas csatatért, s a zöld ifjú két kelevézt nyújtott
               Abafinak, míg Zamojszki is kettőt vőn által egy odasiető csatlóstól.</p>
				<p>- Nem féltem Abafit - mond a fejedelem. - Ez derék vívás! A Zamojszki lovát két
               kelevéz érte már, az Abafié sértetlen... Derék! Ez derék volt! - mond újra a
               fejedelem Cristiernához, ki érdekkel kísérte Abafinak mozdulatait, s mint ilyen
               esetekben történik, ő is pártot vett, s mint látszék, az a honi lovag részére
               hajlott.</p>
				<p>Igen szép jelenet volt a Mikola-páholysorban Szápiának lobogó tüze, mellyel a vívókat
               kísérte; az Abafi viadala szerfelett tetszett neki. - Most - mond - Zamojszki
               találhatá derekát Abafinak, ha a másik kelevézt hirtelen utána hajította volna az
               elsőnek.</p>
				<p>- Abafi győz - kiált fel Margit. - Nézd, Gizella, a kék folt a Zamojszki karján...
               most újra egy a derekán! </p>
				<p>Gizella halványan, mint tetszholt ült némán; egy szót nem tudott szólani, csak
               keblének emelkedése mutatá a belső vihart, mely abban zajlott.</p>
				<p>Olivér győzött. Az utolsó összeütközésben magasan emelt kelevézzel rohant
               Zamojszkinak, s megforgatván azt, maga elébe nyújtá karját, hirtelen megrántva
               kantárát, hogy ménjének lábai mint leszegezettek gyökereztek a földbe; de a kelevézt
               ki nem röpítette. Csel volt ez csak, melyet midőn Zamojszki hirtelen fordulattal ki
               akart kerülni: Abafinak nyílsebességgel repült egyik kelevéze karjára, a másik
               derekára.</p>
				<p>Összes százszorozott “éljen!” harsogott körül; Zamojszki félrevonult a csatatérről, s
               lova, melyről tajték patakzott, fáradtan ereszté le fejét.</p>
				<p>Még Szápia volt hátra, ki a Mikola-páholyt elhagyván, azon vidám, élénk gyorsasággal
               termett a viadalhelyen, mely a bátorban akkor legfeltűnőbb, mikor magához méltó
               vívótársra akad.</p>
				<p>- Nem a legjobban áll fogadása, bátyám! - mond egy fiatal ember a fogadó öreg
               nemeshez.</p>
				<p>- Még - mond az öreg - a nyerés csak fél; én Szápiára fogadtam inkább, ki, azt
               hiszem, győzend.</p>
				<p>A zöld ifjú csendesen mosolygott magában. - Még öt arany Abafira! - mond, erszényéből
               gondosan kiszedve öt velencei aranyt, mely akkortájban sok pénz volt.</p>
				<p>Az öreg hallgatott, s a viadal elkezdetett. Majdnem hasonló lévén az elébb leírthoz,
               a képzelőtehetségre bízom annak minőségét; csak azon megjegyzéssel kívánom azt
               segíteni, hogy Szápia mind lovának helyes forgatásában, mind a kelevézviadal minden
               mozdulataiban Zamojszkit jóval felülmúlta. De mindemellett Abafinak sűrű csapásai s e
               viadalban nagy gyakorlottságából eredt biztos szemmértéke a győzedelmet részére
               hajlaták. Szápia három veres jeggyel, melyek egyike szívénél volt, hátralépett a
               küzdhelytől. Minden ember a magyar lovagra bámult. Tisztán, mint a bércek hava, ő és
               lova, állt a győztes lángoló arccal s mégis oly nyugton. Körültekintve a szem, három
               érdekteljes arcot látott öröm sugáritól elöntve. A három arc birtokosát könnyű
               kitalálni.</p>
				<p>Kis szünet után íjászok léptek a térre, s bámulásra méltó ügyességet mutattak. A
               legjobb lövő azon szép keleti arcú, zöld öltözetű ifjú volt, kinek élénk részvéte az
               Abafi viadalában oly észrevehető vala.</p>
			</div>
			<div type="chapter">
				<head>ZOMÁNCOS VITÉZ</head>
				<p>
               Deli s bátor, oh, nézd, s minő nyugodt!
            </p>
				<p>Schiller</p>
				<p> Ezután nemsokára következett a komoly viadal, fénylő vérttel s nehéz rostélyos
               sisakkal.</p>
				<p>Ezen annyira ismert s oly sokszor leírt viadal nemének részleteit mellőzve s csak
               röviden említem, hogy minekutána Zobel lovag négy erdélyi s két magyar leventén
               győztes lőn, a Keresztúri nehéz dzsidája őt földhöz terítette, néhány utána
               következőkkel együtt. Tattenbach győzé le végre Keresztúrit, s már a díj bizonyos
               birtokában vélte magát, mikor egy vitéz kék zománcú acéllal borított, leeresztett
               sisakrostéllyal jelent meg magas, hollófekete paripán.</p>
				<p>- Ez Bocskai István - mond a fejedelem Cristiernának -, ismerem ezen fekete paripát.
               Pajzán, ugye? - folytatá Kornishoz fordulva, ki helybenhagyólag intett fejével.</p>
				<p>- Nem gondoltam - szólt Kornis -, hogy Bocskai vívhasson. Ő tegnap igen rosszul érzé
               magát; de egyébiránt is a fiatalság játékaiba nem örömest elegyedik. Ő ellenség előtt
               s komoly csatákban van a maga helyén.</p>
				<p>- Úgy látom - mond a fejedelemnő Báthorihoz hajolva -, erdélyi leventéink nem örömest
               hagyják a babért idegen homlokára fűzni. Ez Bocskai? - kérdé.</p>
				<p>- Igen - felelt a fejedelem -, de megtörténhetik, hogy ezen viadalban jeles német
               vendégünk lesz a győztes; amit azért is hiszek, mivel Bocskai valóban igen el volt
               még tegnap gyengülve. Sajnálom, hogy kitevé magát; e neme a viadalnak ép erőt
               kíván.</p>
				<p>- Nagyságod - mond Kornis - alkalmasint adott volna gondot az idegen lovagnak, ha
               egészsége engedné.</p>
				<p>- Két ily viadalban valék már győztes! - felelt Báthori.</p>
				<p>A Mikola-páholyban Gizellán szembetűnő nyugtalanság látszék. Ő ily viadalt még nem
               látott, s már a többi is nagy hatással volt idegeire. - Jár-e néha életveszéllyel az
               ily kopjatörés? - kérdé rebegő hangon Margittól.</p>
				<p>- Életveszéllyel nem vagy igen ritkán - felelt a kérdett -, legalább esetet nem
               tudok, mely ezt igazolná; de a bukás olykor nehéz mellnyavalyákat okoz, s igen
               veszélyes következésű lehet az egészségre.</p>
				<p>- Istenem! - sóhajtott Gizella elhalványodva - mégis igen sok ez mulatságnak!</p>
				<p>Ekkor ütközött a két lovag össze, s a nehéz dzsidák számtalan darabokban hullottak
               szét a fövényre.</p>
				<p>Gizella behunyta szemeit, s szíve legmélyebb redőiben a kétség s fájdalom
               hullámzott.</p>
				<p>- Ó, egek! - rebegte, s kezei görcsös hévvel szoríták a Margitéit.</p>
				<p>- Ej - kiált fel az öreg Mikola, kit az érdekes szemle egészen fölhevített -, mit
               remegsz, Gizi? Nem féltem én Bocskait félholtan is.</p>
				<p>- Bocskait! - szól Gizella tagadólag rázva angyali fejecskéjét. - A vívó nem
               Bocskai.</p>
				<p>- Hát ki volna? - mond Mikola nevetve.</p>
				<p>Gizella hallgatott, de a kétség szorongató fájdalma reszketett minden vonásain, s
               közel volt az ájuláshoz. Margit nagy részvéttel igyekezett őt megnyugtatni.</p>
				<p>Az első viadalpróba után a kék zománcos lovag, magas, fehér, lobogó tollaival, a
               fejedelmi páholy elé ugratott, s újon kezébe vett dzsidáját leeresztvén, tisztelettel
               teljes hangon kérte a fejedelmi nőt, hogy férje nem viselhetvén e viadalban színeit,
               tiszteljen meg egy erdélyi lovagot viselésök engedelmével, ki hiszi, hogy azoknak
               minden más színek fölött kivívja az elsőséget.</p>
				<p>A fejedelmi nő kétkedni látszatott, s egy kérdő tekintetet vete Báthorira.</p>
				<p>A fejedelem mosolygott.</p>
				<p>- Színei a szép Cristiernának - mond udvarias nyájassággal - biztos kézben lesznek e
               bajnokunknál, kinek karja ismeretes előttünk.</p>
				<p>Báthoriné azon másolhatlan nyájassággal, mely neki később annyira megnyeré az
               erdélyiek szívét, olda le derekáról egy veres és fehér szalagot, gazdagon ezüsttel
               hímzettet, s a lovagnak nyújtá.</p>
				<p>- Remélem - mond méltósággal teljes szelídséggel -, hogy e szalaggal kegyedet,
               érdemes lovag, nemcsak e bajnoki játékban avatom lovagunkká, hanem férjemnek minden
               komoly csatáiban is élénk részvevőjévé.</p>
				<p>A rettenhetlen lovag szinte reszketve nyúlt a szalag után, melyet derekára kerítvén,
               a sűrű sisakrostélyon keresztül olvadtak tekintetének sugarai a szép beszélő arcára;
               keblében keményebb viadal volt, mint amelyre készült. A szív, mely eddig szeretni
               nem tudott, egy soha nem ismert benyomás édes kínja alatt fűződött össze.</p>
				<p>Mint szenvedő szeráf ült Gizella a másik páholyban, s egészen elgyengülve nyugodott
               szép arca a Margit vállain. Ki tudná zaját azon érzéseknek leírni, melyek keble alatt
               hullámzottak?</p>
				<p>Harsány “éljen!” kiáltás, a szétcsomózott távulabb nézők visszhangjától körülzúgva,
               ada eszméletet a szelíd leánykának. Tattenbach a fövényen hevert, s a fejedelmi
               páholy előtt állt a zománcos lovag, emelt sisakrostéllyal. Gizella tudta, ki; az ő
               szíve sugallá meg nekie. A nap hőse, a győztes Abafi volt. Közel a fejedelmi
               páholyhoz a zöld öltözetű ifjú körültekintett, arca sugárzott, ki őt így látta, azt
               hiheté, hogy ő győzött.</p>
			</div>
			<div type="chapter">
				<head>SZÉP PÁR</head>
				<p>
               Mint - - - egymásnak teremtve.
            </p>
				<p>Lessing</p>
				<p> A nap fényes mutatványait estve ragyogó táncmulatság fejezé be újra, melyben Báthori
               Zsigmond eddig nem látott s még a múlt esti pompát felülmúló fénnyel vendéglé meg
               számos látogatóit.</p>
				<p>E szép gyülekezetben jelent meg Abafi, először életében régi nemzetségének egész
               fényében, mint győztes, mint irigylett, mint közfigyelmet nyert, a csarnokban.</p>
				<p>A fejedelem azt hitte utolsó viadala előtt, hogy Bocskai. A Bocskai lova okozá ezt,
               melyet Abafi kevés napokkal azelőtt vett meg, alkalmasint erre a viadalra, s némi kis
               hasonlatosság az ő és a Bocskai méltósággal s erővel teljes tartása közt. Báthori nem
               kevéssé volt meglepetve Olivérre ismervén; s lehet, hogy bátorságán, melyet talán a
               fejedelem vakmerőségnek keresztelt, bámult; végre még egy kis keserűség is lehetett a
               fejedelem kebelében Abafi ellen. S a Cristierna színeinek viselése oly
               megkülönböztetés volt, melyet próbálatlan lovagtól, mint Abafi, alkalmasint
               megtagadott volna, ha őt nem Bocskainak nézné, mely hiedelemben megszólalása után is
               maradt a fejedelem, szavának ismeretlen hangzását a sisak rostélyzatának
               tulajdonítván.</p>
				<p>Hősünk megjelenése mindenesetre nagy hatású volt. Nemcsak kiválólag szép, férfias
               alakja, hanem azon finom társalkodási könnyűség, melyet darab idő óta sajátjává tett,
               s melyet főleg a Mikola háznak köszönhete, okozá ezt; de nevelte a közérdeket nyert
               győzedelme is, s azon tisztelet s figyelem, mellyel iránta a jelenlevő idegen lovagok
               viseltettek, kik barátságát kérték, s őt minden tekintetben elsőnek látszatának
               tekinteni.</p>
				<p>Első fellépés nagyobb körben s oly emberek közelében, kiket eddig bizonyos
               távolságban szoktunk csak látni s némileg magunknál felsőbb lényekként tekinteni:
               mindig érdekes s nagy fontosságú az életben; mennyivel kellemesb, szinte fűszeresb a
               benyomás, melyet ily első megjelenés idéz elő, midőn azt közfigyelmet gerjesztve
               teheti valaki, s felléptekor oly tulajdonokkal bír, melyek másokban nemcsak a
               részvétet idézik elő, melyet csinos alakú, előkelő ifjúnak első látása okoz, hanem
               azon minden arcról visszasugárzó tiszteletet is, mely csak érdem s kiváló tulajdonok
               következménye. Hogy a fejedelmi nő, ki Abafinak fiatalabb kori kicsapongásait
               hallotta, de első megpillantásakor benne már a férfiút a szó legszebb értelmében
               ismerte meg: iránta azon figyelmes alkalmazással viselteték, mely nemcsak egészen
               önkénytelen, de igen természetes is - senki sem bámulhatja.</p>
				<p>De az ifjú lelkében is sok másként állott már. Azon bizodalom önmagában, melyet
               ismerünk már Abafiban, oly helyzetekben, hol testi erő s gyakorlottság játsszák az
               első szerepet, lassanként a lélek munkálataira is átszivárgott. Ha benne némi hiúság
               vagy önhittség elegyedett azon makacs bizakodásban, mellyel úgyszólván semmi testi
               erőt kívánó tetthez nem fogott bizonyos, szinte vak meggyőződés nélkül, hogy annak
               embere leend, s ez egy nemét az embereknek sérté: talán menthetővé teszi e vak
               bizodalmat önerejében különös természeti ajándéka az erőnek, mellyel Abafi valóban
               bírt, s azon szerencse, mellyel azt mindeddig teljes sikerrel használta. Minél
               bizonyosabb lőn ő azonban erejében, minél több győzedelem s tapasztalás nemesíté e
               bizakodást önérzetté: annál inkább közeledett Olivér azon oly természetes
               szerénységhez, mely a tökélynek válhatatlan követője. S ha nyers, dacos tekintete
               egykor, szerencsés viadal, kivívott merény vagy sikerült erőfejlés után, kellemetlen
               benyomást okoza másokban: halkkal e vad nyerseség komolyabb tartásnak s végre
               szerénységnek ada helyet; s ő kezdé dísszel s keccsel tudni szenvedhetővé és
               érdekessé tenni felsőségét.</p>
				<p>S ezen oly természetes kifejlése lelkének lassanként egészen szellemi tárgyakban is
               mutatkozott. Ő azon önérzetet, mely némi tárgyakra nézve már létezett, más
               alkalmakkor is kezdé sejdíteni magában. Első fellépte a polgári pályán edzé már e
               kiválólag nemesebb nemét a bizodalomnak lelkében; s ő kezdé nemcsak hinni, hanem
               tudni, mennyire képes a lélek, ha tud akarni.</p>
				<p>Abafit ezen időben már minden tekintetben Erdély legérdekesebb fiatalemberének
               tarták, s igen magyarázható, hogy azon önkénytelen hódolás, mely a velei
               érintéseikben másoknak feltűnt, neki nemcsak jólesett, hanem őt szép föltételeiben
               edzé is.</p>
				<p>Abafinak külseje is igen meglepő volt ezen estve. Öltözete egyszerű, mégis
               választékos s nagy értékű volt. Sötét gesztenyeszín bársonydolmánya keleti
               gyöngyökkel volt hímezve, sok ízléssel, és nehéz, becses kövekkel terhelt övvel
               derekához szorítva. Dolmánya alól hófehér, nehéz selyemszövetű nadrágja, minden
               zsinórozás nélkül, az akkori divat szerint, tűnt ki; s keskeny, csinos lábaihoz
               hasonló színetlen topánka szorult. Nagybecsű kard oldalán, s egészen tigrisbőr kerek
               süveg, szép vert arany sastollal, egészíték ki az egyszerű, mégis pompás
               öltözetet.</p>
				<p>A fejedelmi nő a többek közt Abafihoz is szólott, egy-két dicsérő kifejezéssel
               említvén győzedelmét, megköszönvén, hogy színeinek a nap diadalát megszerzé.</p>
				<p>Abafi annyira el volt merülve a gyönyörű, érdekes hölgynek tekintetében, hogy igen
               keveset felelhetett; s csak oly szerény s igénytelen hölgy, mint Cristierna,
               mellőzheté észrevenni azon mély benyomást, melyet a szép ifjúra tőn.</p>
				<p>A fejedelmi nő később Margittal mulatott; történetesen Gizella s Abafi egymás mellett
               állottak. - Gyönyörű pár! - mond, Gizella - s Abafira mutatva. Gyulafiné szokott
               nyájasságával, helybenhagyólag intett fejével. Tovább is beszélgettek, s úgy látszék,
               a kis Gizella s Abafi valának beszélgetésük tárgyai.</p>
				<p>Margitnak képén egész este komolyság tűnt fel; Cristiernának észrevétele őt
               megdöbbenté. Különös az emberi szív; vannak húrjai, melyek oly mélyen rejtettek, hogy
               ritkán pendülvén meg, szinte nem létezőknek gondoljuk. Ilyen vala az is, mely most
               zendült meg szokatlan hanggal kebelében. A fejedelmi nőnek célzás nélküli észrevétele
               neki nemjól esett; ezt érzé, szégyenlé. - Mi kedvetlen, mi sértő lehet abban, ha
               valaki e két érdekes lényt, mely valóban oly illő egymáshoz, szép párnak nevezi? S
               mégis azon észrevétel szívemet összefűzi! A magam szándékát mondta ki Cristierna, s
               mégis fáj nekem! Abafi, ó, igen - gondolá magában -, ő lelkes, szeretetre méltó
               férfiú! Ki így látja, tehet-e egyebet, mint őt becsülni! S Gizella, ezen angyali
               gyermek, minden tulajdonnal, mely férfiút boldogíthat, oly hozzá illő, mind
               kellemeire, mind idejére nézve. Szép pár! Szép pár! - mondá, s ismét mondá lelkében,
               mintha e gondolatot meg akarná szokni; s nemes lelkének minden erejét öszveszedé, s
               Gizellához közelített. Soha nyájasabb, soha figyelmesebb nem volt az égi gyermekhez,
               mint ezen estve. S Gizellának, bár az ő szívét is hasonló neme az önkénytelen
               idegenkedésnek lepé meg, Margitnak szívessége iránta jólesett és fájt egyszerre. Ó,
               bár nem is gyanítá, hogy Margit az ő szívébe tekintett, önmagának téve
               szemrehányásokat, hogy Abafit szereti; vádolá magát, ezer szép feltét loboga föl
               lelkébe. - Hiszen ő téged nem szeret - monda magában -, s miért képzelgesz, hiú
               leány, hogy ő téged valaha szerethessen? Margit bírja szívét; s ki volna itt, ki őt
               úgy megérdemelné? - Így tűnődött magában; azonban a hanga elkezdődött.</p>
				<p>- Te Abafival táncolsz? - mond Margit, kérdőleg függesztve reá szemeit, egy
               oldaltekintettel a közel álló Olivérhez, ki őt hallhatá. Gizella lángolt, s némileg
               rosszulesett neki a kérdés; de Abafi nyájasan közeledett hozzá,sfelkéré őt az első
               táncra.</p>
				<p>Száz irigy szem nyugvék a bájos gyermeken, ki remegve nyújtá gömbölyű karját
               Abafinak. Ingva kezdék lábai követni őt a mellékterembe; később jóltevő melegség
               szaladt által minden idegein. Ő boldog volt; boldog először életében, s amit érzett,
               s ami árvonulatként zajonga keblében, édes volt és mondhatatlan. Margit utánok
               pillantott, egy könnycsepp lopódzék szemeibe; s ki őt ismerte, nem kételkedett, hogy
               egyjét élvezé azon mennyei pillanatoknak, melyek jutalmául egy öngyőzedelemnek
               képezik az örömek legnemesbikét.</p>
			</div>
			<div type="chapter">
				<head>HADI KÉSZÜLETEK</head>
				<p>
               S megy mint lerontó zivatar,
            </p>
				<p>
               A kis, de bátor had.
            </p>
				<p>Vörösmarty</p>
				<p> A fényes ünnepély elvégződött, s a számos, Kolosvárra gyűlt vendégek Fehérvárra
               siettek, hová a lakodalom nagyszerű pompájára valának hivatalosak. Ritka fénnyel ment
               az is véghez; végre az odagyűltek halkkal eloszlottak. Azok közt, kik Cristiernának
               fényes kíséretét képezék Fehérvárig, egy volt Abafi is. Ő majd mindennap látta
               Báthorinét, kinek első napjai is Erdélyben nem a legkellemesbek valának. Férje
               sohasem érzé iránta azon gyöngéd vonzódást, mely az életnek fűszere. Másoknak
               tanácsa, a hatalmas császárrali rokonság óhajtása s országos nézetek határozák őt e
               szövetségre.</p>
				<p>Cristiernának, az erénnyel teljes hölgynek, mélyen sebzé szívét azon hidegség,
               mellyel a fiatal Zsigmond viselteték iránta; s ki őt mindig látta s közelében
               lehetett, bámulta azon vallási elszántságot, mellyel szótlan, panasz nélkül tűre egy
               idegenkedést, melyet meg nem érdemlett.</p>
				<p>Azok közül, kiket a fejedelmi nőnek bájjal teljes nyájassága s szelídsége közelébe
               varázslott, Olivérünk egy volt a legszorgosabbak közül. Ő annyira nemesült s
               kiképzett lélekkel bírt már, hogy ezen érdekteljes hölgynek egészen föl tudá fogni
               lelkületét. Minden, amit Cristiernában látott, új volt előtte. A finom szellemi
               termet, az érdekes vonások s szenvedő, bágyadt tekintet szívét meghaták. Ő, amit
               iránta érzett, nem érezte soha. Margit még mindig az asszonyok elsője volt
               képzetében, ő most is hitte, hogy Margit mint hölgy sokkal föntebb fokán áll a
               tökélynek, mint Báthoriné; s mégis, minő különös az emberi szív! azon mély tisztelet,
               melyet e két lény iránt érzett, egészen különböző nemű volt. Egy tekintete
               Cristiernának édes hévvel szaladt végig minden idegein; egy nap, melyen őt nem látta,
               el vala veszve Abafi előtt. Első gondolata fölébredtekor ő, végső ő, s mindig -
               mindig csak ő volt. Érezte, értette a távolságot, mely örök ércfalat vona közte s
               azon angyal közt, kit imádott. Látta azon nemes, minden vádon felülemelkedett
               tisztaságot, mely a kitűnő hölgynek legszebb vonása volt. Ő, a nő, hogy szerethetett
               volna mást, mint férjét? A fejedelmi nő nem jöve itt kérdésbe; a nő egyedül,
               bárkié.</p>
				<p>E hév, egészen regényes szenvedély nem maradt, nem is maradhatott észrevétlen
               Cristierna előtt. Ő abban lovagi udvariságot s mély ragaszkodást látott csak; s az ő
               oly sokszor ellenségesen illetett kedélyének s keserített szívének - távul azoktól,
               kiket szeretett, elszigetelve a világtól, melyben eddig élt, s hol szeretni s
               szerettetni megszokott - szerfelett kellemes volt azon érzés, melyet ily lovagnak
               szenvedélyes ragaszkodása idézett elő. Oly tökéletes volt Báthoriné, hogy szívéhez
               távulról sem férhetett azon gondolat, hogy ily nemes hódolatban, mely minden
               tolakodástól ment, vétkes gerjedelmet sejdíthessen: s azért szembetűnő volt
               kegyessége s nyájassága Olivér iránt.</p>
				<p>Ha dolgai voltak, rá bízta azokat; ha valahová ment, kísérői sorában volt Abafi,
               kinek dicséretére mondhatjuk, hogy e nemes érzésből eredt s minden szenvedélytől
               ment figyelmét a legmélyebb alázattal fogadá; s ment volt azon tettetett
               szerénységtől, azon néha-néha kisugárzó hiúságtól, mely oly kitörő s egyszersmind oly
               visszataszító a kegyencekben. S mennyire el tudá magaviseletében a gyanú legtávolabb
               árnyát is tüntetni, s minő igénytelen s tiszta volt hódolása; szembetűnt abból is,
               hogy Báthori maga kezde vonzódni hozzá.</p>
				<p>Ha az emberek legváltozóbbika, Báthori Zsigmond, ma gyűlölte azt, kit nemsokára
               szeretve különböztetett meg, senki sem csodálta; s annál természetesebb volt, hogy a
               fiatal, bátor fejedelemnek a férfias Abafi tetszett, ki, bár számos tetteit
               kárhoztatá, ráöröklött hűséggel ragaszkodék a Báthoriakhoz. Vadászataiban, testi
               gyakorlataiban ritkán mellőzé el Olivért a fejedelem; s ha voltak titkos kalandjai
               Zsigmondnak, melyeket vele nem tudata: ezt annak lehet tulajdonítani, hogy a gyanús
               Báthori benne félelmes vágytársat képzelt; s egyébiránt is volt valami Abafiban, mi
               tartózkodást idézett elő.</p>
				<p>Megtörténik sokszor az életben, hogy aki egyenesen arra megyen ki: magát mindig
               tökéletesíteni, végletekre vetődik, kiköltözik a világból, magasztaltság teszi
               lelkét fellengzővé. Életének s indulatainak ily szakában volt most Abafi; regényes
               bájt érze lelkében, hogy ő titkon szeret s némán oly tökéletes lényt, kinek egész
               lelkét fel bírja fogni, s ki mégis örök távolban van tőle, ki őt nem szereti, nem
               sejti, nem érti, s kinek kegyességét azon pillanatban vesztené el, melyben
               szenvedélyitől el hagyná magát ragadtatni; mely amilyen tiszta, egészen szellemi,
               egészen nemes: oly vétkessé válnék, ha azt elárulná.</p>
				<p>Nemsokára a fejedelemnek Fejérvárra érkezte után gyors készületek foglalák el egész
               Erdélyt. Az oláhországi s havasalföldi vajdák szövetségre léptek Báthorival, ki maga
               vállalván föl az egyesült seregek vezérségét, Erdélyben is nagyszámú hadakat
               gyűjtött. Deli Markó, egy nevezetes hajdúvezér, kit ismerünk már, s ki a
               határszéleken felsőségi jogot gyakorlott, s hol a török, hol az erdélyiek mellett
               tartott, meg vala nyerve vad csoportjával, s készült a fejedelemhez csatolni
               magát.</p>
				<p>Száműzöttek Magyar- s Erdélyországból, számos hadnak edzett rácok több
               szerencsevadászokkal s kalandorokkal egyesültek seregében; mindig erdőkben,
               barlangokban s szabad ég alatt tanyázott, s kész volt mindent eltűrni, éhséget,
               szomjúságot, hideget, meleget; s ki bármi kis részben gyöngeséget árult el, száműzve
               volt köréből örökre.</p>
				<p>Deli Markó szerette magát a szélek királyának s a barlangok arszlánának hívatni, s
               egy volt azon különös lények közül, kikben ritkán látott elegyéke van a
               legellenkezőbb indulatoknak, a rossznak s jónak. Határtalan hatalmat szeretett s
               tudott gyakorlani emberei közt, nem utált semmit úgy, mint ha más kívánta volna ezt
               fölötte gyakorlani. Kész volt ellenségével a legaljasabb kétszínséggel bánni, adott
               szavát, sőt esküjét megszegni; hadban kegyetlen, vérengző; kegyelmet csatában nem
               várhata tőle senki. De ha frigyesül adta magát valakihez, amit csak bizonyos s
               többnyire rövid időre teve: e rövid idő alatt nem volt hatalom, mely őt adott
               szavának másolására bírhatá. Megvolt azon banditái szavatartás és becsületérzet
               benne, mely emberismerő előtt örökös talány marad, s egy azon dolgok közül, melyek
               léteznek, de nem magyarázhatók. E vad, makacs férfiú, kit ellensége félt, frigyese
               gyűlölve keresett, alattvalója rettegve szeretett, lélek- és testben óriás, hatalmas
               önmaga, s hatalmat nem tűrő mástól: egy leányka kormánya alatt állt, ki őt ujja körül
               kerítheté, s ez a leányka Izidora volt, vagy Villám, mint őt álnévvel nevezek; mert a
               Deli Markó csapatjában mindenki köteles volt viszonyait, sőt nevét is feledni, s
               mindegyik álnevet viselt valamely tulajdonáról, mint például Villám azon sebességről,
               mellyel mindenütt váratlan jelent meg.</p>
				<p>Abafi egy volt a legelsők közül, ki nem megvetendő zászlóaljjal sokasítá a fejedelmi
               hadakat Beszterce közelében, mely gyűlhelyül volt kitűzve.</p>
			</div>
			<div type="chapter">
				<head>A FÜRDŐ</head>
				<p>
               S szilaj fájdalmában Borzadva kebele, Az elszánt ifjú hölgy Átokkal
                  felele. 
            </p>
				<p>Vörösmarty</p>
				<p> Míg így a hadi készületek történnek, nem lesz érdektelen egy személyhez
               közelítenünk, ki már többször megjelent e történetben, s kit mégis oly kevéssé
               ismerünk.</p>
				<p>Deli Markó e tájban zord seregével egy erdőben tanyázott. Naponként sűrűdtek a
               kalandorok, s már indultát határozá a fejedelmi hadakhoz. Az indulás előestéjét víg
               lakomázás előzé meg. Hosszú sorban vonultak el a sátrak tág erdőnyíláson,
               körülövedzve százados fenyvek tömegeitől. A sátrak előtti tért lobogó máglyák
               világíták, körülülve s állva festői embercsoportozatoktól. A hold sarlója
               csipkézett fellegek ködéből pilloga le, s ezüstje halvány fényt olvaszta a fenyvek
               csúcsaira, melyeknek derekaik a lobogó máglyáktól vörösítve az egész jelenetnek azon
               szép tekintetet adták, mely éji s tűztől világított festvényekben oly bájjal teljes.
               Ez a tűz ada egy piros gnómi világítást számtalan marcona képnek is: s e had fiait,
               farkas- és medvekacagányaikban, vasfonal ingeikben s hideg pompájában nehéz
               fegyvereiknek, még sajátságosabbakká tevé.</p>
				<p>Amíg ezen élénk, zajos embertömeg dalolva, fütyörészve mozog s pezseg: egy csinos,
               karcsú leánykát látunk a sátrak közül kilopódzni. Mint a híg szellőé, könnyű s bájos
               mozdulata; s hol kis lábai a kövér erdei füvet érintik, oly csekély, oly szellemi a
               nyomás, hogy a fű léptei után újra fölemelkedik, mintha gyermekkezecske simulna végig
               rajta. A hölgy sietve halad, s a sűrű fenyvek éjébe merülve jelen s tűnik, mint a
               képzet alakjai. Két szép tömött tekercsben nyúlik le sötét haja majd bokáig; s a
               keccsel teljes keleti arcon az éj lámpái enyelegnek kékes sugárokkal. Könnyű ív, hű
               kísérője minden kalandjaiban, van vállára vetve, s kisded kezecskéi két hosszú
               nyílvesszőt s hófehér ruhacsomót tartanak. Zöld vállacska ömlik vagy inkább olvad
               karcsú derekára, s hófehér öltözet alatta; dereka körül keskeny, törökös kendővel van
               övedzve, melyből tűn ki egy becses markolatú tőr. Halad a csinos teremtés elébb s
               elébb, az erdő mindig sűrűbb, mindig tömöttebb; míg végre kis nyíláshoz érkezik.
               Kövér, elevenzöld gyep terül ezen, éji harmatba fürösztve, s léptei csillogó
               gyöngyöket tipornak. A nyílással szemben keskeny hegyszorulatot látunk; ennek tart
               egyenesen a lyánka, s beljebb érvén, megállapodik egyjében Erdélynek azon oly
               ismeretes, majdnem tündéri völgykeblei közül, melyek mindent felülmúlnak regényes
               bájjal, s melyeken számtalan mondák s regék visszaemlékezései szunnyadnak.</p>
				<p>Magas sziklahátak nyúlnak itt fel, kis látkört képezve, de bájost, elragadót. Az ég
               azúr paizsként öblözik a szirtek ormai felett, s láttatja a csillagoknak néhányait: a
               Göncöl szekere képezi a kellő pontot, ekörül eleven fénnyel ragyognak számtalan
               apróbb lakói a magas űrnek. Az egyik szirtnek tetején ingadozik négy, festői csomóba
               szorult fenyő, éji őrökként, s rezgő lombjaikon kanyarog által az újhold ezüst
               sarlója.</p>
				<p>Szemben azon szorulattal, melyen által a hölgy e bájos völgyecskébe lépett, magas,
               egészen nyílt barlang látszik a holdtól félig világítva, s beljebb oly sötét, hogy
               határai láthatlanok. Tetejéből vízsugár ereszkedik le oly csendesen, oly változatlan
               alakban, mint egy üvegkötél, átszikrázva a kétes csillagfénytől. A vízsugár halk
               csörgéssel egyesül a barlang előtt terülő kristálytiszta vízszőnyeggel, melyet tágas,
               középmélységű sziklamedence tart fogva mohos öblében; széleit számtalan alakú erdei
               növények kerítik, szeszélyes gallért képezve körüle.</p>
				<p>E víztükör oly csendes, oly átlátszó, oly fűszert lehelő, mintha a természet maga
               fürdésre szánná; hófehér tajték s szivárványszínű buborékok hemzsegnek a lefolyó
               vízsugár körül, tovább-tovább gyűrűdzve, s halk hangájok ezüst csapkodása álomba
               ringatja ezen ábránd táj látogatóit.</p>
				<p>A hölgy közelebb lépett a vízmedencéhez, leereszkedve a gyep dagadó pamlagára;
               félretevé ívét, melléje helyhezvén nyilait s a fehér ruhacsomót; csinos vállát kezdé
               kifűzni, s összeszedvén két hófehér ujjacskáján annak zsinórait, letevé íve mellé,
               s a nyiladozó vállból szabadulva emelkedének hattyúkeblének halmai, patyolatingétől
               még gerjesztőbbekké varázsolva; leoldá fehér szoknyáját; szabályteljes tagjainak
               mindegyike el vala ingétől födve, s mégis látható; kibontá sötét hajtekercseit, s
               szétszedvén hajait, felállott; s amint áll, a hajzat éje fellegpalástként habzik le
               bokáig rajta.</p>
				<p>Valami tündéri volt e jelenetben, amit részint a helynek csendes bája s azon ábránd
               szellem okoza, mely az ily völgykebleken andalog; másrészt e ritka teremtésnek
               szerfölött érdekes külsője, melyet már Alvincen s más helyeken láttunk.</p>
				<p>A hölgy a hűs meder párkányára ereszkedett, s benyújtá lábacskáit a vízbe, s
               sziszegve a víz hűvétől újra visszahúzta azokat, míg végre halkkal belépett a
               szirtmedencének olvadt üvegébe. Úgy látszott, hogy szép tagjairól az utolsó hüvelyt
               is le akará öltni, de vizsga figyelemmel szétjártatva szemeit, magán hagyta azt; ülő
               helyzetben nyújtá el tagjait a meder csillámló homokjába, körülbuborékolva a víz
               habjaitól. Így ült áztatva tagjait s hosszú hajhullámait dörzsölgetve; arcán inkább
               csendes vidámság, mint komoly ábrándozás volt kivehető.</p>
				<p>Míg fürdését bájjal teljes mozdulatokkal folytatá, úgy tetszett neki, mintha zörej
               recsegdélne a lombokon keresztül, olyan, minőt az őz okoz, midőn vadászra fülelve
               karikába nyílt szemekkel dugja ki fejét a bozótból, vagy az esti szél egyes csapása
               rezzent félig száradt gallyakon keresztül.</p>
				<p>A szép Izidora, kit nevén nevezhetünk már, kissé meglepetve látszék, s egy tekintetet
               vetve ívére, mely közel hozzá,hevert a gyepen, szemeit a hallott nesznek tája felé
               jártatá. Újra csend lőn. Nemsokára úgy tetszett neki, mintha a zörejt közelebb
               hallaná, de újra néma csenddel váltódék fel, melyet csak a barlangtetőről gyöngyöző
               vízsugár andalgó, egyhangú loccsanása szakaszta félbe.</p>
				<p>Izidora eszmélt, s már sokkal élénkebb figyelemmel tekintett maga körül.</p>
				<p>- Ki vagy? - kiálta egyszerre sikoltással kezdett hangon, szemei egy nem messze tőle
               királyként emelkedő tölgy lombjaiba akadtak meg, melynek tágas koronája félig
               árnyékolá a víz szőnyegét. Szétömleszté hirtelen vállain nedves hajzatát, s a meder
               párkányához sietett; felragadá ívét, s gyakorlott kézzel feszíté azt ki, egy nyilat
               illesztvén reá; rémülten állt, nyílvégét a tölgy sűrűjének, melynek levélsátorából
               egy szilaj férfifő nyúlt ki, ráirányozva szegzett lángoló szemekkel.</p>
				<p>- Távozzál - kiált reá a hölgy -, vagy nyilam a fának derekához szegzi szemtelen
               fejedet! - S minden mozdulatából látszék, hogy szavai nem üres fenyegetést foglalnak
               magokban.</p>
				<p>- Izidora! - szólt mély, szomorú hangon a fő, mely szinte mint szemrehányás hangzék:
               - Izidora, azért maradtam volna száz csatában sértetlen, hogy annak keze, kit oly
               mérhetlen érzéssel szeretek, verje szívemet által?</p>
				<p>- Te vagy az, Dandár? Irtózatos, te! S ajkaidra mered-e az Izidora nevét venni? Te
               nadály, ki szívvéremet akarád kiszíni! Ó, gyilkos, gyáva, rejtélyes kígyó! - S ekkor
               újra szeméhez illeszté ívét. - Szállj le, s távozzál innen, mert mint a nap a
               sötétséget, mint tisztaság a szennyet, mint angyal ördögöt gyűlöllek!</p>
				<p>A tölgy lombjaiban rezgett újra, s a fő eltűnt, de kevés pillanatok múlva Dandárnak
               ideges alakja a medence szélén termett fenyegető, veszélyjósló állásban; szemei
               kidiózva öbleikből, egész arcán a dühösség lángja lobogott, s ajkait kék homály
               borítá. - Lőj! - mond, egy kelevézt tartva föl kezében. - Lőj! Az első csapás legyen
               a tied; de jól találj, éppen ide a szív közepébe, hol most is te élsz, s élni fogsz,
               míg dobog. Jól találj, mondom, Izidora, mert kelevézemet ismered, s az találni
               fog.</p>
				<p>- Ne vedd ajkaidra e nevet többé! - felelt a leány, rászegezve nyilát kevélyen. -
               Villám az én nevem, s atyám Deli Markó, a barlangok arszlána, királya a
               határoknak!</p>
				<p>- Izidora! Így, nem másként szólítlak - rebegte Dandár enyhülő haraggal, tekintetének
               vad sugárival szenvedélyesen körülfutva a gyönyörű teremtést, melynek ázott
               patyolatinge minden vonalát szobrászi tökéllyel tünteté ki. - Tudod-e, mi örömest
               hallád egykor e nevet tőlem? Ah! Mikor még azon karok, melyek halállal fenyegetnek
               most, oly hévvel szorítanak dobogó kebledhez! Hát minden, minden el van-e már
               feledve? - S szavaiban annyi lágyság, annyi szelídség hangzék, amennyi csak ezen
               elvadult lénytől kitelhetett. - Lőj - mond -, s ha vérem szétfercsent hófehér
               ingeden, eredj, ülj paripára, s a dühös éjszak szárnyain száguldj az Abafi várába!...
               Lőj, s ha utolsó verése szívemnek elhangzik, szorítsd karjaid közé a játékviadalok
               hősét, míg Dandár, kit bámulál egykor, a csatákban férfiúvá edzett Dandár temetetlen
               s könnyezetlen porlik el!</p>
				<p>Izidora leemelte ívét újra.</p>
				<p>- Nem lövök - mond, mintegy meggondolkodva -, ne égjen véred az én lelkemen, de
               távozzál, az egekre s mindenre, mi még neked, neked is szent lehet, kérlek, távozzál!
               Átkozom azon pillanatot, melyben e gyönge szív meg hagyá magát nemtelen szerelemtől
               lepetni! Kiszaggatnám éltemből azon órákat, melyekben téged, kaján tigris,
               szorítalak szívemhez. Ne hízelkedjél magadnak; nem szerelem volt az! Nem, nem, nem!
               Szégyenemre vallom, nem!... Érzékhevülés, gyengeség, alacsonyság, pokol, minden,
               amit akarsz, csak szerelem nem!</p>
				<p>- S te így szólasz, Izidora, te, ki a perceket lested, ha nem jöttem; te, ki hetekig
               búsongtál, ha betegség ért! Te, ki tűz és láng valál! S kiről, bármennyire
               szerettelek, hinnem kellé, hogy engemet inkább szeretsz... s mindezt egy emberért,
               kinek nevét sem hallád, mikor már szíved enyém volt.</p>
				<p>- Igen, igen - mond Izidora, s arcát láng borítá el -, érette! Halljad vesztedre s
               kínodra, orgyilkos, gyáva kullogó!... Érette, kit Istenként imádok, kiért kész vagyok
               minden pillanatban meghalni, kinek egy tekintete elég az irántadi visszaemlékezés
               szennyére az örök feledés palástját teríteni!... Ismered e tőrt? - mond, egy tőrt
               emelve fel. - Hah, gyáva, hárman rohantok egy ellen,7 s mikor ő nagylelkűen
               kegyelmezett, te, nyomorult, ezzel akarád kivégezni!... E tőr az ércfal, mely köztem
               s közted áll a föld közepétől az ég boltjáig! Tudom én, miben jársz régóta már,
               alávaló! De rettegj, mert megismertetlek Abafival.</p>
				<p>- Hahaha! - mond vad kacajjal Dandár. - Abafival? Rettegjen ő tőlem, s rettegj te! -
               Ekkor hirtelen ugrással a vízmederig zuhant.</p>
				<p>Izidora nekiereszté nyilát, mely karját hasítá fel, de csak kissé: s Dandár átölelvén
               karcsú derekát, a szenvedély vad lángjával szemében magához szorítá a hölgyet,
               igyekezvén tőrét kicsavarni kezéből. Izidora a Dandár mellének feszíté kezét, s
               mindenképp törekedett magát tőle kiszabadítani.</p>
				<p>- Hah, szelíd galamb - kiált Dandár -, hatalmamban vagy most. Magad látod, többre
               mentem, mint hogy visszatérhessek. Jer! - folytatá, felemelve a hölgyet, ki a heves
               vívásban lankadni látszék, s kinek már éles sikoltása körülhangzék a rengetegben. -
               Jer! Nagy kedvem van Abafinak egypár mennyei pillanatát elrabolni. De ne ordíts oly
               borzasztón! Nincs, ki védelmedre jöjjön; az enyém vagy!</p>
				<p>- Dandár, az ég villámira kérlek - szólt Izidora az erőlködéstől szakadozó hangon -,
               nem, nem kérlek, parancsolom, eressz! ... Ah, utálatos! Mint gyűlöllek, mint
               megvetlek, nyomorult! Gondolod, hogy félek tőled? Karjaid szorosan ölelnek, de tudom
               a leheletet magamba fojtani s körmeimet ásni utált tagjaidba: míg fájdalom s dühösség
               őrültté tesz, gyáva, mert annyi kell, hogy a Deli Markó leányába tőrt merj ütni.</p>
				<p>Némán haladt eközben az irtóztató, könnyű terhével, s belebb-belebb vivé a
               rengetegbe. Már csak elhaló hangok hallatszanak.</p>
				<p>Kevés idő múlva dühös ordítás zúgott ki az erdőből, mint egy sebzett oroszláné, s a
               sűrű bokrokon keresztül szétszórt hajjal s kis részével ingének, arcában a dühösség
               kifejezésével rohant ki Izidora, véres tőrt tartva magasan.</p>
				<p>- Vessz - mond -, utálatos! Még ölelésed előtt forgatám azon tőrt meg oldalaidban,
               mellyel Olivért akartad a kolosvári téren kivégezni!</p>
				<p>Egy kelevéz sivított a sűrűből Izidorára.</p>
				<p>- Dühödt! - kiált ez, hirtelen fölkapva s visszarobbantva a kelevézt. S fölragadván
               öltözetét, sietve távozott.</p>
				<p>Így érkezett meg atyjának sátrához, összekarmolva, lankadva s alig pihegve.</p>
				<p>Deli Markó magánkívül rohant ki sátrából, s többedmagával fölkobozá a rengeteget, de
               Dandárt sehol sem találák. Lehet, hogy azon seb, melyet Izidora küzdés közben ejtett,
               nem volt halálos.</p>
				<p>Másnap a szélek arszlána a fejedelmi hadak gyűlhelyére indult.</p>
			</div>
			<div type="chapter">
				<head>BÁTHORI MINT VEZÉR</head>
				<p>
               A titok fejtve van.
            </p>
				<p>Atlincour</p>
				<p> Egybegyűlvén minden oldalról a seregek, Báthori a határokon túl vitte hadait,
               egyesítvén azokat Mihály oláh és Razván moldvai vajdákéval.</p>
				<p>Sinán basa volt az ellenség nagyvezére. A háborút Zsigmond sok szerencsével folytatá;
               több csatákban verte meg a törököket.</p>
				<p>Azok közt, kik e háborúban nagy s hasznos szolgálatokat tőnek a fejedelemnek, volt
               Abafi is, kinek egyben az utolsó csaták közül szerencséje volt a fejedelmet hat tatár
               közül, kik alkalmasint legyőzték volna, kiszabadítani. Báthori e tett után
               kettőzött vonzódást érzett megmentője iránt, mely mindig öregbedett, mióta annak
               vitézségét s hadi ügyességét bővebben megismerte. A fejedelem őt mindenek közt
               megkülönbözteté, s egy szép jószággal ajándékozá meg azok közül, melyeket a
               nemrégiben száműzöttektől s kivégeztektől elfoglaltatott.</p>
				<p>Abafi egy föltétel alatt fogadta el a kedvezést. Fejedelmi szavát kéré tudniillik,
               hogy nem fogja bánni, akármi célra használja ezen ajándékot. Báthori szavát adta.</p>
				<p>Több szerencsés csata után a fejedelemtől fontos tudósításokkal küldetett Erdélybe
               Abafi. Ő ott mint hős, több csatákban győztes s már nagy tekintetű férfiú jelent
               meg.</p>
				<p>Cristiernánál tevé meg legelőbb is tisztelkedését, ki őt azon szerény nyájassággal
               fogadá, mely e magas lelkű hölgyben oly szeretetre méltó volt.</p>
				<p>Szívén hordá Abafi első ifjú szerelmét, s ahányszor Báthorinénak közelében lehetett,
               mindannyiszor mondhatlan boldog volt. Sejdíté-e a lelkes nő ezen vonzódásnak valódi
               minőségét hosszasb idő múlva? nem lehet tudni; de volt egész alkalmazásában Abafi
               iránt valami, ami ezt gyaníttatá. - Láttuk e történet folytában, hogy minekelőtte
               férje hadba indult, örömest látta Abafit maga körül: megbízta néha, s a figyelem,
               mellyel iránta viselteték, nem volt észrevehetlen. Később, főként Fehérvárott
               mostani mulatásakor, úgy tetszék, mintha Cristierna valamennyire visszavonta volna
               magát tőle, anélkül hogy iránta kevesebb szívességgel viseltetnék. Abafi, ki ezt
               talán egyedül vevé észre, azt hitte, hogy a nemes hölgy lelkébe tekintett, s annyira
               ismeretes erénye s finom gyöngédsége szabá elébe azon határokat, melyek valamivel
               szűkebbeknek tetszének, mint azelőtt voltak. Láttuk, hogy az Abafi szerelmében
               regényes magasztaltság volt, s így mint bizonyost állíthatjuk, hogy az angyaltiszta
               nőnek nagyobb tartózkodása szerelmét nem lankaszthatá, sőt hogy azt még fellengőbbé
               tette.</p>
				<p>- Ő áttekint engemet - gondolá magában -, de mivel látja, mily szellemi a hódolat,
               mellyel iránta viseltetem, nincs megsértve szerelmem által; s volnék-e érdemes ezen
               égi kegyességre, ha nem volna szent előttem a korlát, melyet szótlan szabott a szép
               Cristierna előmbe? - Abafi kettőzé tiszteletét, s bármi forró volt az indulat, mely
               őt szíve imádottjához vonzá, igyekezett azt, amennyire lehetett, elrejteni. - Csáki
               Gizella a fejedelemnő mellett volt már, s bár Mikola nehezen vált meg tőle, nem
               lehete e kedves, jósággal teljes fejedelemnétől semmit megtagadni. Margit még
               nehezebben tudá őt nélkülözni, fájdalmát csak az enyhíté, hogy Gizellát sokszor
               láthatá. Báthoriné különös hajlandósággal viselteték az érdekes leányka iránt, ki
               most tökéletesen kifejlett, s Erdély legszebb hölgye volt. Bizonyos ábránd komolyság,
               valami szenvedőség, mely képén volt elöntve, kétszerezé a bájos lénynek érdekét.
               Margit egyedül tudta e komolyság rejtett okát; s bár szívének szerfölött jólesett
               volna a Gizella bizodalmával bírni, gyöngédsége nem engedé őt kikérdezni; s midőn
               Cristierna Margittól tudakolá a leányka komolyságának okát: Gyulafiné sokáig
               kikerülve felelt.</p>
				<p>- Gizellát bánat nyomja - mond egykor a fejedelemné -, talán szülőit kesergi az árva,
               vagy tőled elválása, jó Margit, teszi őt oly komollyá! Nem hiszed, mennyire óhajtanám
               - folytatá a legrészvevőbb hangon - őt boldognak láthatni.</p>
				<p>- Meglehet - felelt a kérdett nem kis nyugtalansággal -, kegyelmes asszonyom, hogy
               bánatjának egyik oka árvasága is; de szülőit oly korban veszté el, hogy azokról
               tisztán nem emlékezik. Ez tehát, ha az ő érzékeny szívébe olykor keserű érzést
               áraszt is, nem tenné őt oly tartósan ábrándozóvá. Nagyságodat imádja, sorsával meg
               van elégedve, ezt magától tudom: s így azt hiszem, hogy az idő elszéleszti azon
               komolyságot is halkkal, mely nekem magamnak is igen feltűnő.</p>
				<p>Cristierna gondolkodni látszatott. - Margit - mond -, az én Gizellám tégedet szeret,
               talán legtöbb bizodalma van irántad: igyekezzél lelkének, szívének állapotjával
               megismerkedni. Nekem úgy tetszik - folytatá elfojtott sóhajjal -, hogy ő szeret.</p>
				<p>Margit hallgatott. Igaztalant nem akart mondani, az igazság kimondása pedig mire
               vezethetett volna? Elárulni titkát barátnéjának, míg az valóban titok volt, vétkesnek
               tetszék neki, mert Gizella forrón ölelte kebléhez szenvedélyét. Magános órái voltak a
               legboldogabbak; ekkor éldelé képzetében édes-keserű üdvét remény nélküli szerelmének;
               sohasem árulá el azt egy szóval is.</p>
				<p>- Ha szeret - mond Cristierna -, nem hihetem ezen angyali gyermekről, hogy magához
               illetlent szeressen; de félek, hogy szívét olyannak ajándékozta, ki talán azt
               megérdemli, de kinek körülményei oly különbözők a Gizelláétól, hogy rokonainak
               egyezésöket nem remélheti.</p>
				<p>- Azt nehezen hiszem - felelt Margit. - Ő úgyszólván senkit sem ismer mást, mint akik
               az atyám házánál jelentek meg, s ezek közt nagyságodnak észrevétele egyikre sem
               illik.</p>
				<p>Többször beszélgetett Cristierna e tárgyról Margittal, de távulról sem juta Abafi
               eszébe, ki a legszívesebb illendőséggel viselé magát az érdekes leánykához, de akin
               észrevehető volt, hogy szívét Gizella nem bírja.</p>
				<p>Ezen beszélgetés után néhány nappal Abafi elbúcsúzott a fejedelemnétől, visszasiető a
               harcmezőre s Zsigmond közelébe, ki neki rövid időt engedett csak a kimaradásra.
               Gizella jelen volt. Abafi elbúcsúzván Cristiernától, közelebb lépett a hölgyhöz. -
               Kedves Gizellám - mond (mert rokonsága engedé őt nevéről szólítani) -, én holnap
               hajnalban indulok. Nincs-e valaki, kinek izenetet vihetnék szép húgomtól, vagy
               nincsen egy jó kívánsága számomra? A hadi élet oly kétséges, s én kissé babonás
               vagyok: ily jó lélek kívánsága talizmán, mely kedvet s erőt ád!</p>
				<p>Az Abafi beszéde vidámon s tréfásan volt adva, s nem egyéb enyelgésnél. Ezen búcsúzó
               szavaknak nagy hatásuk volt Gizellára, úgy látszott, mintha könny lopódznék
               szemhéjaira. Lágy kezét nyújtá a leventének. Oly bájjal teljes volt e kéznyújtás,
               hogy Abafit magát meglepné, ha szíve annyira el nem lenne foglalva.</p>
				<p>- Én egyet óhajtok csak - mond szinte rebegő hangon Gizella -, hogy kegyedet, jó
               Olivér, léptein azon áldás kövesse, melyet minden lelkes leánya Erdélynek óhajt oly
               hősnek, mint Abafi!</p>
				<p>Abafi gyöngéd kézszorítással felelve távozott.</p>
				<p>Cristierna jelentő tekintettel nyugtatá égszín szemeit Gizella finom vonásain,
               melyekben különös elegye volt a boldogságnak s komolyságnak.</p>
				<p>Úgy tetszett Gizellának, mintha Abafi soha ily szívesen, soha ily tisztelettel teljes
               udvarisággal nem szólott volna hozzá,s kézszorítása egy érzést ömleszte el egész
               valóján, mely sötét s kétes visszaemlékezésben varázslá elő álmainak
               tündérképeit.</p>
				<p>Ezen idő óta Báthoriné figyelemmel követé kegyencének életét; sokszor szóla Abafiról
               vele, s ami első tekintetre csak sejtés volt, bizonyossá lőn. - Ő szeret, igen -
               monda magában Cristierna -, ő szereti Abafit. - Margittal is közlé később
               észrevételét. Margit már elárulva látván kis barátnéjának titkát, mindent elbeszélt a
               fejedelemnőnek, ki semmit sem óhajta inkább, mint Gizellának boldogságát, kit
               leányának fogadott s leányaként szeretett. Margit volt a nemtő, ki gyöngéd kezekkel
               szőtte ki azon tervet, mely lelkében rég alakult már, s melynek teljesülését kezdé
               reményleni.</p>
				<p>Nem sok időre megérkezett Abafi a táborba. A rövid fegyvernyugvást Zsigmond szokott
               mulatságaival tölté be, leginkább sólyomvadászattal, mely kedvenc időtöltése
               volt.</p>
				<p>Ily vadászat alkalmával lovagla egykor Abafi mellette.</p>
				<p>- Olivér - mond a fejedelem -, te egy titkot rejtegetsz előttem! Egyet azon titkok
               közül - folytatá gúnymosollyal -, melyet az egész tábor tud!... Te hallgatsz?</p>
				<p>Abafi elpirult. - Nagyságos uram - mond -, a dolog nem titok, de némileg talány
               előttem is.</p>
				<p>- Valamely jótékony tündér - jegyzé meg Báthori nevetve -, megvallom, szeretném, ha
               seregeimet is oly bőven ellátná eleséggel, mint téged csemegékkel!</p>
				<p>Abafi az alvinci kalandját elbeszélé a fejedelemnek, kolosvári megtámadtatásával
               együtt. - Izidorának - így folytatá -, ki itt is néha megjelenik, s kit nagyságod
               többször látott már, születésén homály lebeg; Deli Markó nem örömest szól róla. A
               hölgy, azt hiszem, szerelem gyermeke. Kevéssel azután, hogy fiát Alvincen visszaadtam
               neki, egy levelét vettem, melynek következésében a gyermek most is udvari lelkészem
               mellett van, ki őt gondosan neveli; s a tehetséggel teljes, egyébiránt igen szép,
               érdekes ifjú akármely családnak becsületére válnék. Míg Izidorának fia Alvincen volt,
               anyja minden héten meglátogatá; ugyanezt tevé s részint teszi azóta is, mióta nálam
               van.</p>
				<p>- Talán azon bizonyos éjjeli lovag, kiről hallottunk már valamit?</p>
				<p>- Ugyanaz. S amily keveset gondol e mindenben sajátságos teremtés azzal,mit róla
               mondanak vagy hisznek, oly kímélő irántam: s részint ez, részint regényes iránya
               lelkének okozá, hogy látogatásait titokba akará burkolni.</p>
				<p>- Örülök - mond a fejedelem vidáman -, hogy benned nem komoly megvetőjét találom az
               élet örömeinek; mert hogy látogatásának nem egyedül anyai indulat volt oka, azt
               mostani gondoskodása is mutatja.</p>
				<p>- Nem akarok jobbnak látszani - mond Abafi őszintén -, mint vagyok.</p>
				<p>- S szerette-e kegyed e férfiú-leányt?</p>
				<p>Abafi nem felelt mindjárt, mint aki számot akar valamiről adni, mi iránt maga sincs
               egészen tisztában. - Alig - mond kis szünetre - gondolom, hogy az, mit Izidora iránt
               éreztem, s talán most is érzek, szerelem lenne; de nem tagadhatom, hogy azon
               ragaszkodás irántam, mely még soha meg nem cáfolá magát... azon példátlan hűség, mely
               minden tettéből kitűnik, szívemet nem hagyá, s nem hagyhatá illetetlen... aligha
               egyrészt éltemet is nekie nem köszönhetem. Mióta nagyságod táborában lenni szerencsém
               van, sátram mindennel bővelkedik, amit itt a vidékben találni lehet; s ha kérdem, ki
               hozta, cselédeim ritkán tudnak rá felelni; minden, amit megtudhattam, az, hogy egy
               csinos fiatal vitéz jő néha éjjel a sátor közelébe, s ha távozik, a nyílás előtt vagy
               tele kosarat a vidék legízesb gyümölcseivel s török csemegékkel, vagy egy vadat vagy
               egyebet találnak, s mindig oly hirtelen távozik, hogy rá nem ismerhetnek.</p>
				<p>- Kétségkívül ő az! - mond a fejedelem. - A leány vagy nő deli, csinos! Többször
               láttam Deli Markónál, de ezen elvadult teremtésben ennyi hűséget nem gyanítottam
               volna! Atyja igen különbözik tőle. Az igaz, hogy még eddig nekünk adott szavát meg
               nem szegte; de ezt csak egy évre adá, s ki tudja, mit tesz aztán!... Azon kolosvári
               megtámadás tekintetében még homályban vagy?</p>
				<p>- Megvallom - felelt Abafi -, hogy egészen abban! Izidora kikerülve felel, ha kérdem,
               mint aki valamit sejt, de titkolni akarja. Nagyságod tudhatja, minő sokképpen
               beszéltek erről!</p>
				<p>- Igen - mond a fejedelem elfojtott sóhajtással -, éltemnek egyik legkeserűbb
               szakában történt az; megcsalatva azokról, kikben legtöbbet bíztam, erőszakos módokhoz
               kelle nyúlnom! - A fejedelem elhallgatott. - Akkor - mond kis szünet után - nem vala
               csuda, ha minden egyes erőszak nekem tulajdoníttaték!</p>
				<p>- Én - mond Abafi - a Bucella személyes gyűlölségének tulajdonítám.</p>
				<p>- Nem a legjobb embered volt - felelt Báthori nevetve -, de annyit nem mert volna
               tenni.</p>
				<p>- Nem örömest emlékezem azon szomorú napokra vissza, nagyságos uram! - szól Abafi. -
               Ha akkor nagyságodat hív emberek körözik, sok nem történt volna!</p>
				<p>- A Kendiek - mond a fejedelem - mindig titkos ellenségei s vágytársai voltak a
               Báthoriaknak; Boldizsár bátyám pedig fejedelmi székünkre vágyott, ezt máig is hiszem,
               és sok ellenséget szerze nékem alattvalóim közt! Te is egy voltál, Abafi.</p>
				<p>- Nagyságos uram, az Abafiaknak hűségök a Báthoriak iránt közmondássá vált Erdélyben,
               s lehet Abafi a fejedelem tetteinek ellensége, de nem a fejedelem személyének.</p>
				<p>- Ne folytassuk e tárgyat többé - vág közbe komoly-kevélyen Báthori. - Más a
               fejedelem élete, mások viszonyai, mint hogy azokról avatlan helyesen ítélhetne;
               hányan azok közül, kik oly könnyen ítélnek egy fejedelem tetteiről, lennének a
               legutáltabb zsarnokok, ha székébe ülhetnének! A holtakról jól kellene szólnunk, vagy
               semmit; de egekre mondom, hiszem, hogy ez Boldizsárban teljesedett volna.</p>
				<p>Abafi látván, hogy a beszélgetés Báthorit kedvetlenné tevé, más tárgyra kívánta azt
               fordítani. - Sinán basa - mond -, úgy látszik, örül a fegyvernyugvásnak. Nagyságod
               megbizonyítá Erdélynek, hogy a Báthori fegyvernek érővé tudja tenni elismert
               hatalmát.</p>
				<p>- Minden szerencséjök mellett hadainknak, meguntam - felelt a fejedelem - a
               táborozást, s inkább, mint valaha, vágyok nyugalomra. Hidd, Abafi, vannak órák,
               melyekben vágyaim tova ragadnak innen, boldogabb éghajlatba. Az Olaszhon, a sok népes
               városok, a finomabb viselet, nyelv, alkalmazás... ellenállhatlan óhajtásokkal öntik
               el keblemet.</p>
				<p>- Oly szép, oly nagyszerű hivatás - mond Abafi - ezerek sorsára ügyelni, ezereket
               boldogítani, hogy nagyságodnak lelke a szép pályán, melyre Isten jelelé, meg fogja
               azon nyugodalmat lelni, melyet óhajt! Egy szeretetre méltó fejedelemnő közelében,
               diadalainak fényétől körülsugározva szebbek, nagyobbszerűek azon örömök, melyeket
               élvezhet, mint az Olaszhon minden puhult gyönyörei, hol torzképe létezik csak a
               hajdani nagyságnak.</p>
				<p>A fejedelem szívében újra oly húr volt megpendítve, mely őt komollyá tevé. Bizonyos
               idegenséget érzett ő Cristierna iránt, melyről nem tudott magának számot adni. A
               fejedelmi fénynek közepette nyugalomra vágyott az a Báthori, ki letévén rövid időre
               az országos gondokat, kővári nyugalmában újra azon zajt óhajtá vissza, melytől futni
               látszatott. Cristierna szövetsége kívánatos volt előtte egyelőre, de alig lett ezen
               óhajtásból valóság: az a hölgy, ki fejedelmi bíbor híjával is nemének dísze vala,
               kiben minden tulajdon megvolt annak boldogítására, ki mennyének közelébe juthata,
               nem tudá szívét betölteni.</p>
				<p>Két lovag, kik a táborba visszatérő fejedelem elébe vágtattak, s a törököknek új
               mozdulatáról szólottak, ada elméjének némi elszóródást.</p>
				<p>- A napokban dolgunk lesz - mond valamivel vidámabban -, én győzedelmet reménylek.
               Mindemellett - folytatá különös mosollyal, fél komolyan, fél tréfásan, Abafihoz
               fordulva, halkan - a selyemredős ruha, a veres bíbornoki kalap s egy tágas, kényelmes
               csarnok a világ hajdani királynéjának remekszerű romjai közt felér minden kis
               dicsőségünkkel itt!... Mit gondolsz, leventém?</p>
			</div>
			<div type="chapter">
				<head>A CSATA S KÖVETKEZÉSEI</head>
				<p>
               Nem
               mély a seb.
            </p>
				<p>Bulwer</p>
				<p>
               Keblem egy nagy éj ezentúl.
            </p>
				<p>Tóth Lőrinc</p>
				<p> A fejedelemnek jóslata teljesült. Alig szűnt meg a rövid fegyvernyugvás, Sinán basa
               zaklatni kezdé az őrszemeket.</p>
				<p>A magyar tábor igen alkalmas helyen volt. Egy hosszú, középmagas hegygerinc képeze
               tágas földemeletet, mely fölül lapos volt. E térséget egyik oldalról mászhatlan
               szirtek, másikról tágas folyó s mocsárok védék. E hegygerincről ásítottak le a
               Báthori nehéz ágyúi.</p>
				<p>Túri Gábor, egy gyakorlott hadi tiszt, volt az ágyús seregnek parancsnoka. Barna
               paripán, egyszerű fekete sallanggal s medvebőr nyeregtakaróval, lovaglott fel s alá a
               hosszú ágyúsor előtt, hol rendeléseket téve, hol a közvitézeket szólítva meg. Fejét
               nehéz, gömbölyű sisak födé, tőrforma csúcsban végződő, derekán vasing folyt le, ezen
               fölül farkaskacagány volt kerítve.</p>
				<p>Egy ősz vitézhez közelíte Túri, ki hosszú ágyú mellett állott, néha le-lepillantva a
               völgybe, hol már az ellenséges seregek összecsaptak.</p>
				<p>- Pered! - szólt Túri azon a nyugodt hangon, mely a bátorságot jeleli. - A Keresztúri
               csapatjának balszárnyát zaklatja a tar; végy négy ágyút magadhoz, s vonulj velek
               jobbra azon halomra (ekkor oda mutata), s küldj néhány vasmorgót közikbe! Siess,
               siess - folytatá, letekintve a tágas csatatérre -, hogy odaérhess, míg össze nem
               kapnak, nehogy jót, rosszat ránts le a lábáról.</p>
				<p>Pered a vett parancsot azonnal teljesíté. - Te itt maradsz ezzel a röviddel - mond
               egy ágyúshoz ugratva Pered -, kerekei rosszak, összedűl, míg a dombra érünk.
               Siessetek!</p>
				<p>Négy ágyúba hirtelen be voltak a lovak fogva, s néhány perc múlva már hallatszott
               szakadatlan mély dörgésök.</p>
				<p>- Használnak - mond egy csinos fiatal ágyúshoz szólva Túri - az én vasgömböleim.
               Nézd, István, mint sepri őket szét.</p>
				<p>- Ej - mond ez bosszúsan -, miért kell itt ok nélkül az időt tölteni! Már egy órája,
               hogy itt veszteglünk. Ördög teringettét! Nézzen oda balra, vitéz úr - kiált fel a
               fiatal ágyús lángoló arccal -, az a fejedelem!... Ki van mellette?</p>
				<p>- Abafi - mond hidegen Túri. - Nem, nem - folytatá, figyelemmel szegezve szemeit a
               csatatérre -, Bethlen; Abafinak ott lejjebb látom szürkéjét. Derekasint! - kiált
               Túri lángoló arccal. - Ez Báthorihoz illő megtámadás volt! Erre tart a török!
               Vigyázzatok, legények! - mond végignyargalva az ágyúsor előtt. - Most fordulnak;
               tüzet!</p>
				<p>Az ágyúk zúgása tölté be a levegőt, rettentő pusztítást téve a törökök közt.</p>
				<p>Ekkor egy fiatal lovag ugrata föl a hegygerincre.</p>
				<p>- Csakhogy reánk is került a sor! - mond vígan az ágyús István, mellette álló
               pajtásának. - De Jankó - folytatá, közelebb lépve a szomszéd ágyúshoz -, te mindig
               igen föl irányzasz; nézz ide! Így! - mond, igazítva az ágyún. - Ez a lövés talál
               bizonyosan; haha!</p>
				<p>- Hármat egyszerre - riadt fel Jankó -, egyiknek éppen a gombját szedte le!</p>
				<p>Azonközben a lovag, kit az elébb észrevevénk, fölérkezett, s Túri előtt megállván, a
               hegygerinc bal végére mutatott.</p>
				<p>- A fejedelem parancsolja - mond -, hogy az egész ágyúcsapat sietve arra az oldalra
               vonuljon; Razván hadai (látja kegyed? amott, ni! most siet seregeink egyik csapatja
               arra) nehezen tartják magokat.</p>
				<p>Túri azonnal Pered után küldött, s nemsokára a hosszú ágyúsor csörtetve vonult
               balra.</p>
				<p>- Ezen két széles torkút itt hagyom. Te maradsz, István - mond Túri a fiatal ágyúshoz
               -, s le-leszólasz néha a völgybe.</p>
				<p>- Lesz gondom reá - mond ez, törülgetve ágyúját -, egy-két szóval belé elegyedni, ha
               nem kedvemre fordul alant a dolog.</p>
				<p>Az ágyúk eltávoztak, s nemsokára nagy segítségére valának Razván vajda seregeinek,
               kiknek a fejedelem védelmökre sietett.</p>
				<p>- Nagyságod igen kockáztatja életét! - mond Abafi, ki éppen Báthori mellé érkezett: -
               Itt úgy hemzseg a nyíl, mint a zápor. Azon dombra lovagoljon nagyságod, onnan mindent
               jobban ki lehet venni.</p>
				<p>- Te vérzel, Abafi! - mond a fejedelem megfordítva lovát.</p>
				<p>- Hol? - kérdé ez hidegen.</p>
				<p>- A válladon; hát nem érzesz semmit?</p>
				<p>Abafi vállára tekintett. - Kis karcolás, úgy hiszem. Én sietek amoda! - mond,
               hirtelen sarkantyúba kapva lovát.</p>
				<p>Jó is volt Abafinak megérkezte csapatjaihoz. Ezek egy sűrű török szpáhiosztálytól
               megtámadva hátrálni kezdtek.</p>
				<p>Abafi ott termett. - Ki mer itt hátrálni! - kiáltott szaladó seregei előtt megállva.
               - Vissza, vissza! - S áttörvén a tömegen, megfordítá azt a szpáhik nagy veszedelmére,
               kik közül sokan a viadal helyén maradtak.</p>
				<p>Minden ponton meg volt verve az ellenség, s kezde sietve hátravonulni.</p>
				<p>Báthori ekkor érkezett Abafihoz. - Mihály vajdával - mond - meg vagyok ma elégedve. Ő
               még vív; te pedig köttesd be sebedet! Ha nem is nagy, a vérveszteség elgyengít, s
               karodra még szükség van.</p>
				<p>Alig ejté ki a fejedelem e szavakat, midőn Abafi lovastól összedőlt. Abafi hirtelen
               fölugrott. - Isten hozzád, jó, hív állat - mond -, te megkaptad a magadét.</p>
				<p>E pillanatban termett mellette egy csinos, karcsú lovag; sisakrostélya le volt
               eresztve, melynek tetején hosszú, veres toll ingadozék; derekát ezüsting födte, s
               ezen fölül szép tigriskacagány lebegett; almás fakón ült a fiatal vitéz, melyet
               alighanem láttunk már valahol.</p>
				<p>- Itt a ló, ló helyett! - mond leugorva lováról, s a meglepett Abafinak kezébe
               tekerve lova kantárszárát, s míg ez rábámult, sietve távozott, a sereg közé
               elegyedve, s nemsokára eltűnt szem elől.</p>
				<p>- Ki volt ez? - kérdé a fejedelem meglepetve.</p>
				<p>- Ki volna - felelt a kérdett -; Izidora, Villám!</p>
				<p>- A Markó leánya? - szól a fejedelem. - Istenemre, ez segítség a maga idejében!</p>
				<p>- Mindig s mindig ő! - mond Olivér különös arckifejezéssel, melyben bosszúság vegyült
               a részvét nemével, melyet magába akart fojtani.</p>
				<p>Abafi s Izidora közt valóban különös viszony volt. Első találkozásuk után úgy láttuk,
               hogy ők talán igen is szoros viszonyban álltak. Hogy Abafi visszavonta magát
               Izidorától később, több okunk van gyanítani; a kolosvári téren hozzá intézett szavai
               Izidorának bizonyítják ezt, s az önmaga nyilatkozása is a fejedelem előtt. S mégis e
               szenvedélyes teremtés, visszaidéztetése után is, mily forrón ragaszkodott hozzá, mily
               béketűrőleg szenvedte idegenkedését, mely őt bizonyosan mélyen sebzé: mindezt nemcsak
               szerelemből, hanem hálából is, azon lény iránt, ki őt az élethez köté, s aki
               példátlanul szeretett fia iránt kegyes volt. Abafi, úgyszólván, nemcsak életét
               mentette meg, hanem neveléséről s jövendő sorsáról is gondoskodott, s ezt nem
               gyámnoki felsőséggel, hanem atyai s testvéri indulattal. De Izidora szereté is Abafit
               oly forrón, oly öntagadólag, oly számítás nélkül, hogy ezen indulat őt szinte
               megnemesíté. S ez a hölgy, ki alig tizenhat éves, egykor egy fiatal csábító karjai
               közt felede mindent; ki később, midőn ezen első tettének következése őt vigyázóbbá
               tehetné, a Dandár vétkes szerelmének tárgya s részese volt: ez a könnyelmű, sőt
               vétkes teremtés már tudá felfogni lelkében azon gondolatot, hogy ily nemtelen lény
               Abafihoz érdemetlen. Ő, ki a tatárfejeket önkezével vagdalta le, ki vad cimboráival
               atyjának versengve ivott, játszott, tombolt: Abafi előtt szégyenlett boros poharat
               vinni ajkaihoz, kockát fogni kezébe s illetlen szót ejteni ki ajkain; s mióta
               szerette egész boldogtalan hevével forró ifjú keblének: neme a védhetlen undornak
               keletkezék lelkében Dandár iránt, s mind tetteiben, mind élete módjában volt valami,
               ami őt nemének szelídebb szelleméhez közelteté, ha nem is mindenben, amit ily élet
               neméhez szokottól aligha mint lehetőt kívánhatunk, de igen sokban.</p>
				<p>Ő atyjánál növekedett föl férfiasan, vad férfiak közt. A pillanat hatalma tevé őt
               bűnössé; alkalom s atyjának gondatlan engedékenysége okozá, hogy a bűn ösvényén
               haladt. Lelkében azon komoly meggyőződés, hogy ő jobb nem lehet, mint amilyen, azzal
               a daccal volt vegyülve, mely oly feltűnő azokban, kiket sorsuk öntudatlan s
               önakaratlan ránt le szennyes szenvedélyek örvényébe; kiknek szemeik csak akkor
               nyiladoznak, s kik csak akkor érik el az életnek gondolkozó korát, mikor a világ,
               mely lelkeikben derült, csak aljas visszahozhatlan tettek fekete seregét sugározza
               körül, s ha valóban nemes, erőteljes a lélek, mely itt mámorból ébredez, önmagát
               utálja s veti meg.</p>
				<p>Az a hölgy, ki az első jöttnek odaveté a legszentebbet, tisztaságát s szemérmét, ki
               éveket töltött azon feslett elszórtságban, mely pillanatnyi kegyét osztja választás
               nélkül; soha, bármint jobbuljon is meg, csendes, nyugodt többé nem lehet; hölgy, mely
               szemérmét veszté el, mindent elvesztett. - Ilyen volt Izidora. Ő, mióta Abafit
               szerette, mindenkitől visszavonult; de az a gondolat, hogy Abafihoz érdemetlen, s
               hogy ez, ha valaha szerethetné őt, e szeretettel önmagát alacsonyítaná le, volt a
               féreg, mely emészté.</p>
				<p>- Nem szerethet - monda olykor magában -, hiszen én magam utálom s gyűlölöm magamat.
               Anyja egy gyermeknek, kinek atyját nem szabad neveznem, s ki ha élne is, megtagadná
               őt!... Ágyasa a legnyomorultabb semmirekellőnek! Egy hiéna, mely vérözönök közt
               nevekedék föl!... Ily iszonyú teremtés hogy álmodhatnék azon férfiú szerelméről, kit
               nincs asszony, ki megérdemlene!</p>
				<p>- Mint férfiú, mint ember akarom becsülését, háláját megérdemleni. - Így tűnődött, s
               e föltét volt tetteinek vezércsillaga. - Csak egykor, ha ő a szerencsétlen Izidorát
               nem utálja, nem veti meg, ha hozzá illő nőnek karjai közt boldog leend, tudja meg,
               mennyire szerettem én!... Nem, nem! - mond kitörő könnyekkel. - Akkor sem, hiszen ő
               megvetne, ő kinevetne. S ha mint hölgy, kinek pillanatnyi kegyét szerelem nélkül
               gondola bírhatni, utálatot érdemlek is: nem vagyok-e Villám, a barlangok arszlánának
               rettegett leánya? - S nem vala-e fölbátorítása önmagának ment egy nemétől az
               önérzetnek, mely Villámban néha különbözött azon dölyftől, mely nemritkán
               homályosítja éppen azon tetteknek becsét, melyek azt előidézik.</p>
				<p>Abafi Izidorát nem szerette; ezt önmagának nyilatkoztatásából értettük. De mi volt
               tehát az, amit ő Izidora iránt érzett? Előre a szép, csinos hölgy közeledése
               érzékeire hatott, s Izidora, ha kevésbé nyílt s cselszövényesb lett volna,
               alkalmasint Abafit könnyen elszédítheté. De ezen egészen sajátságos teremtésnek
               lelkületében volt magát mindig úgy adni, mint amilyen, s így Abafi minden tettét s
               egész előbbi életét tudta. Nem csodálhatjuk, ha benne, bármi aljas ember is volt az
               Izidorávali ismeretségének első idejében, e nyilatkozások azon hideg visszavonulást
               okozták, mely többnyire könnyen ajánlkozó szerelmi kaland következménye. De a kis
               Zsiga szerfelett kedves volt előtte; előmenetelét, csinosb maga alkalmazását,
               számtalan ügyességét magának tulajdonítá Abafi s méltán; a kis Zsiga az ő teremtvénye
               volt; s a gyermek kifejezhetlen hálája s azon egyszerű, szívéből özönlő kedvkeresés,
               mellyel jóltevőjének úgyszólván gondolatját igyekezék kitalálni, oly tündérerővel
               bírt, hogy el nem tudott volna lenni nélküle. Feltevé magában őt boldoggá tenni, s e
               feltét mindig erősb, mindig határozottabb lőn az ő nemes, s már mondhatjuk, nagy
               lelkében. Izidora is érdekes volt előtte, egyrészt fiáért, kihez közös szeretet
               csatlá őket; másrészt önragaszkodásáért Abafihoz, melyben valami oly öntagadó, oly
               számítás nélküli volt, hogy Abafiban baráti hajlandóságot s szánakodást idézett elő
               egyszerre, s mely lelkének jólesett, mivel talán némi rokonsággal bírt az Abafi
               indulatainak jelen irányukkal; csakhogy Abafi azon gerjedséget, kiválást a köznapi
               életből, s azon magasztaltságot nem Izidora iránt, kinek ha személyét kedvelte is,
               tetteit s előbbi életét utálnia kellett, hanem azon lény iránt érezte, kit fiatal
               keblének minden tehetségéből s erejéből imádott - Cristierna iránt. Izidorának
               példátlan hűsége őt érdekessé tevé előtte; s nem csodálhatjuk, ha mindezen okoknak
               összes hatásuk, egyesülve a hála oly nemes és gyöngéd érzetével, nagy, sőt mindig
               növekedő erővel bírt; annál is inkább, mivel Izidorának Abafivali társalkodása
               egészen más, szelídebb, asszonyibb nemű volt, mint amilyennek másokkali érintéseiben
               e különös lénynek valánk tanúi; s mivel végre Izidora szerfelett csinos, keccsel
               teljes hölgy volt, kit férfiúszem nem tekinthete részvét s gerjedő vágyak nélkül.</p>
				<p>Ezen kissé hosszabb, de a történet tekintetébe szükséges kitérés után forduljunk
               vissza a fejedelemhez s Abafihoz.</p>
				<p>Az ellenséges seregeknek visszavonulások után a fejedelem, számos vezéreinek és
               segédeinek kíséretökben, kik közt Bocskai, Kornis, Keresztúri, Abafi, Bethlen s mások
               valának, igen vidámon tért vissza a táborba, hol örömlövések s víg hanga várakozék
               reá s követőire.</p>
				<p>A seregnek része a völgyben maradt, álmatlan szemekkel virrasztva a hosszú éji órákat
               által; néha-néha hallatszott egy lövés vagy csendes csörtetés, a vizsgáló csapatok
               mozgását s jeladásait jelentő. A táborban minden nyugalomra sietett a napnak hosszú
               küzdése után.</p>
			</div>
			<div type="chapter">
				<head>HÁLA S HALÁL</head>
				<p>
               Folyj ki, folyj ki vérem, Múlj el életem! - - - halni Szép halál
                  nekem.
            </p>
				<p>Garay</p>
				<p> Abafi sátra elébe érkezett; számos cselédei álltak az előtt. - A fakó ma nálam marad
               - mond leszállva s megveregetve nyakát az Izidora lovának -, jól tartsátok! - Egy
               ölnyi csatlós átvéve a lovat; Olivér sátrába lépett. Nehéz, fehér s veres,
               négynyüstös vászonból volt az, hat négyszegöl tágasságot képezett, s finom török
               szövettel volt bélelve. A nyílással szembeni bal szögletébe vonult el a tábori ágy.
               Az ágy fejét dagadó szarvasbőr párna foglalá el, s a takaró széles, világoszöld
               köpenyeg volt; mellette két hosszas poggyászzsák egymás mellé téve s több rétbe
               hajtott török szőnyeggel födve pamlagot képezett. Ezzel szemben, földbe vert
               cövekektől tartott fogason, számos tükörsima fegyverei voltak aggatva.</p>
				<p>Egy öreg cseléd állt a sátorban. - Egészen bésötétedett már, Péter! - mond Abafi, s
               levéve sisakját. - Küldd el ezt a sok tátongó cselédet innen; egyedül akarok lenni
               veled.</p>
				<p>Péter teljesíté a parancsot, s visszatért egyedül.</p>
				<p>- Emeld ki e nehéz inget nyakamból - mond ura.</p>
				<p>- Az úrfinak válla vérzik! - jegyzé meg búsan a szolga. - A vasszövet ketté van
               vágva.</p>
				<p>- Várj - mond Abafi, leoldva kardját -, jobbról emeld... vigyázz... ne húzd
               sebesen... így. - Péter gondosan leemelte a sodronyinget nyakából.</p>
				<p>- Szerencséje volt az úrfinak ezzel az inggel, mert ketté esett volna vállperece.
               Vizet hozok; egészen összealudt vére a dolmányon.</p>
				<p>- Magam is nehezen bírom már a karom, de előbb levetem dolmányomat. - Ezzel kigombolá
               öltönyét fél kézzel.</p>
				<p>- Uram - mond Péter, csöndesen lehúzván jobb karjáról azt -, a másik ujját jó lesz
               felbontani; úgy tetszik, hogy válla feldagadt.</p>
				<p>- Nem bánom. Nem láttál senkit?</p>
				<p>- Ma még nem; de azon köpenyegbe burkolt ember, ki tegnap betekintett a sátorba, nem
               jóban járt; s míg utána ugrottam, a sűrűségbe vonult előlem, s többé nem láttam.</p>
				<p>- Villám volt.</p>
				<p>- Arra megesküszöm, hogy nem ő.</p>
				<p>- Hát ki? - szól Abafi ágyára dőlve. - De erről később, most siess víz után.</p>
				<p>A szolga kiment, nemsokára vasedénybe vizet hozott, s fekvő urának nagy gonddal
               áztatá karját. - A seb nem mély - jegyzé meg az inas. - De mégis jó volna az öreg
               Gyárfást előszólítani, ő nemigen messze van ide.</p>
				<p>- Nem bánom; de előbb, ahogy tudod, kösd be; mert újra vérzeni kezd.</p>
				<p>Péter tépett ronggyal jól-rosszul berakta a sebet, s fehér kendővel körülkerítvén
               azt, a sátorból kilépett.</p>
				<p>Abafi egészséges könyökére dőlve hevert ágyában. A sátor nyílásán által látszott nem
               távol a tűz; s a táborban fel s alá járkáló őrök s a had fiainak zsibongásuk,
               lónyerítés, fegyvercsörgetés, egyesülének azon élénk hadi zajra, mely a katonai
               életnek oly eleven, lármás alakot ád.</p>
				<p>Nemsokára Péter kilépte után a Villám fakója kapará a földet, s nyeríte harsányul
               künn. Egy csinos fiatalember lépett ekkor a sátorba; zöld köpenyeg volt rákerítve, s
               fejét egyszerű, veres süveg födé.</p>
				<p>- Te itt, Izidora! - kiált föl Abafi. - Jó lélek, fakód épen jött haza, holnap
               visszavezettetem, ma még lakjék jól az én abrakomból. De mi hozott ide?</p>
				<p>Izidora leveté köpönyegét, s a besugárzó tűz fakó fénye világítá csinos termetét,
               részvéttel közelíte Abafihoz. - Kegyed sebet kapott - mond -, s engem nyugtalanság
               hoz ide. Mély-e a seb? Istenem, hogy ezt mindjárt észre nem vettem, még a csatahelyen
               bekötöztem volna. Mennyi vér veszhetett el azóta!</p>
				<p>- Nyugtasd magad... a seb csekély. Oldd le e köteléket, nézd meg; Gyárfás után
               küldöttem; de a te kis gyöngéd kezed, hív lélek, jobban, szelídebben fog azzal
               bánni.</p>
				<p>Izidora azonnal ruhacsomót vévén ki kebléből, azt a szőnyegre tevé, s a sebnek
               kötelékét gondosan leoldva, műértőleg s határtalan gyöngédséggel kötözé be azt újra.
               - A daganatra jó lesz e füveket megfőzetni - mond egy csomóra mutatva -, reménylem,
               Gyárfás gyógymódomat helyben hagyandja. Ezt a párnát kissé fölebb emelem... Így, most
               csendesen legyen!... - Fáj-e még? - kérdé, Abafira hajolva. - Egek! Én oda vagyok! -
               kiált, egyszerre összedőlve.</p>
				<p>E pillanatban sivított egy nyílvessző Abafinak feje fölött a sátron keresztül; az
               első Izidorát találta.</p>
				<p>- Hah! Mi ez? - kiált Abafi, felugorva. - Izidora, jó lélek, mi lelt?... Egek! Te
               vérzel... Segítség!</p>
				<p>Künn nagy lárma támadt; több szózatok hallatszanak, s köztök vad káromlások. Abafi
               felölelte Izidorát, ki alig pihegé: - Az atyámat, ó, Olivér!... a fiam!... egek!
               hogy kell meghalnom anélkül, hogy őt lássam! - Itt elállt szava, s halálsápadtság
               futa el arcát. Abafi az ágyra helyzé.</p>
				<p>- Megállj, lator! - szólt egy ismerős hang a sátor előtt.</p>
				<p>Abafi kirohant. Péter, Gyárfás s Bethlen tarták torkon fogva a gonosztevőt, ki a
               sátorba lőtt, s nyílvesszejét, mint ki jól tudja a járást, egyenesen az ágynak
               irányzá.</p>
				<p>- Ki vagy? - szólt Bethlen. - Olivér, találva vagy-e?</p>
				<p>- Bár inkább én lennék! - mond Abafi a legmélyebb fájdalommal. - Én sértetlen
               maradtam. Ó, jer, Farkas, segíts; szegény Villám oda van, talán nem él már!... S te,
               Péter, siess a Deli Markó sátrába; ott a völgyben van alant, jobbra, a fejedelem
               sátorához alig háromszáz lépésnyire; a zöld lobogóról megismered. Vedd legjobb
               paripámat, siess!... Ezen orgyilkost vigyétek Peredhez; életével felel róla.</p>
				<p>- Izidora, ó! - mond dühösen a gyilkos. - Izidora, s nem te, Abafi? Ó, pokol! Hogy
               hibázhaték így!... Izidora - rebegte -, te vagy találva? Te, akinek élteért ezret
               vetnék poklokra!... S te élsz, Abafi! Te, kire irányoztam nyilamat. - S ki akará
               magát szabadítani az őt körülfogó sokaságtól.</p>
				<p>- Ez Dandár - hangzott ki a sátorból alig hallhatólag. - Ó, irtózatos!... Hála neked,
               Isten, hogy engemet talált.</p>
				<p>- Ne vigyetek! - mond Dandár, őrült szemeket vetve maga körül. - Hadd lássam egyszer
               még, egyetlenegyszer!... Oh, Izidora, átkozott legyen az óra, melyben ívemet
               faragták! Átkozott a kéz, mely azt feszítette! S átkozott ezerszer te, Abafi, kire
               irányoztam s kiért Izidorának kell vesznie.</p>
				<p>Borzasztó volt Dandárt látni, kivel többen tíznél küzdöttek, s mégis alig bírtak
               vele.</p>
				<p>Dandár a nagy erőködésben lankadni látszatott, nem küzde többet; szemei kidagadtak,
               tajték borítá ajkait, alig szólhatott. - Ah - mond -, álljatok meg, egy percig csak!
               Látjátok, én csendes vagyok, mint egy gyermek; én nem teszek semmit! Kössétek hátra
               kezeimet - folytatá bánatosan körüljártatva szemeit, s hátratevé kezeit -, én tűröm,
               mint a bárány!... Ah, csak még egyszer vezessetek lábaihoz, hogy a port csókoljam le
               saruiról, hogy még egyszer nyugodjék szeme rajtam, ha haraggal is. Ássátok ki egyik
               szememet, hogy lássam pillanatig a másikkal, aztán - mond vadon fölkacagva - legyen a
               tietek az is!</p>
				<p>Újra körülfogták Dandárt, s hurcolni kezdték a sátor elől; dühösen védte magát, nem
               kiáltott, nem ordított, egy bőgés neme volt, ami mély torokhangon gomolygott ki
               melléből, rémítve s iszonyítva. Így tudták nagy bajjal távoztatni.</p>
				<p>Abafi, Bethlen s Gyárfás azonközben a sátorba léptek. Abafi leírhatlan tekintettel
               függeszté szemeit Izidorára. - Ó, te hív, te jó lélek; érettem kell-e neked ily
               fiatalon elveszni! De nyugodjál meg, fiad az enyém, s az enyém marad, míg élek!... Ó,
               Gyárfás, mindenem a tied, ha megmented!</p>
				<p>Izidora felveté szemeit, valamit rebege, de érteni nem lehetett.</p>
				<p>Gyárfás azonnal dologhoz látott. Csendesen emelé ki a nyilat oldalából. Izidora
               összeszorítá ajkait, de egy sóhaj nem rebbene föl azokról. Gyárfás megvizsgálta
               sebét, s azt gondosan bekötözte. - A seb még gyógyítható - biztatá Izidorát -, csak
               csendesen, kedves kisasszony, itt e cseppek enyhíteni fogják a seblázat is.</p>
				<p>Izidora hihetlenül rázta fejét, s kezét Abafinak nyújtá: - Érzem - mond -, hogy
               meghalok! Ó, Olivér, te élj!... Isten, hálát adok neked!... Légy atyja Zsigámnak -
               folytatá, alig rebegve. S azon hölgy, ki vad tűzzel veve részt a csatákban, ki minden
               egyéb volt, midőn kopjáját robbantá ki, csak asszony nem; kinek ugar lelke csak
               férfiörömet ismert, hölgy csak gyengeségeiben volt: oly szelíd, oly egészen női, oly
               érzékeny lőn e pillanatban, s arcán oly gyöngéd kifejezés alakult, hogy benne senki
               Villámra nem ismerhete.</p>
				<p>Olivér egy indulateleggyel, melyre nincs nyelv, függeszté szemeit a szép, most
               valóban nőileg szép hölgyre, megfogván kezeit. - Légy nyugodt! - mond lágy hangon. -
               Reménylem, sebed nem halálos, csak légy nyugodt!</p>
				<p>- Ó, fiam, ó, kedves Zsigám! Kedves kis szőke fejecském, a te szelíd, jó
               szemeiddel... Istenem, de távol s milyen távol vagy tőlem! Ki fog téged oly hévvel
               szívéhez szorítni, mint én!</p>
				<p>- Csendesen, kedves, jó lélek, kedves Izidorám, te élni fogsz: de mindenesetre
               Zsigának, az én Zsigámnak atyja lesz. Az Isten előtt ígérem ezt neked, esküim
               legszentebbikével.</p>
				<p>- Ó, Olivér, a te Izidorád... a te fiad... egek!... A te Izidorád... én... a véres
               Villám... a vad Dandár ágyasa... a név, erény, szemérem nélküli Izidora!... Ah, szív,
               repedj meg! Légy üdvöz nekem, ó, halál... én éltem... igen, ó, igen, én éltem!... -
               Lángolva emelte szép, elhaló szemeit Olivérre, s keblére szorítá kezeit, s mély
               fohász emelkedék, nem kebléből, hanem lelkének izzó mélyéből, s pillái elfödék
               szemeit, arcán olvadékony halványság sápadt körül, s lehelete fönn látszék akadni - ő
               elszenderült vagy ájult, vagy meghalt. Márványkép volt, melynek hideg vonalain
               látszék nemesültebb lélek lebegni.</p>
				<p>Így nyugodt ő. Olivér nyugtalan járt sátrában. - Gyárfás - mond -, kívánj, amit
               akarsz, de mentsd meg őt! Egy kín fűzi össze minden idegeimet, oly hatalommal, milyet
               e szelíd indulatban nem gyaníték.</p>
				<p>- Uram - szólt Gyárfás halkan s komolyan -, legyen férfiú! Szoktassa elméjét azon
               képzethez, hogy ő megszűnt élni.</p>
				<p>- Megszűnt! - mond Olivér elhalaványodva.</p>
				<p>- Nem még - felelt Gyárfás -, de két óránál többet nem merek neki ígérni.</p>
				<p>Abafi szótlan mereszté szemeit váltva Gyárfásra és Izidorára.</p>
				<p>- Ily fiatal, ily keccsel teljes, ily hív... s két óra! - mond mély érzékenységgel
               szavában. - S érettem!... Ó, ez fáj, és keserű nagyon!</p>
				<p>- Talán jobb volt így - szólt Bethlen, kezét nyújtva Abafinak. - Te szeretted, igen,
               Olivér, ne tagadd, te szeretted, s mire vezethetett volna ez?... Ő boldog! Fiát
               elfogadtad; utolsó óráit közeledben tölti a kedves, érdekes teremtés!</p>
				<p>- Farkas, te kegyetlen vagy, hideg okosságod e borzasztó percben szívem metszi át.
               Szerettem vagy nem, mit tudom én azt most... Egy atya, egy barát vesztesége
               irtózatos! S mi minden érzés, egybehasonlítva azon példátlan ragaszkodással, melyet e
               szerencsétlen bizonyított irántam! Te szívemet ismered, barátom, tudod minden
               redőiben titkát, s mit önmagam előtt rettegek felnyitni, tárva áll előtted. Igen,
               szerettem, mint jóltevőt a leghálásabb szív szerethet, mint barátot a legforróbb
               barát, s éltem hosszú évei nem lesznek képesek elfelejtetni velem ezen egészen
               eredeti teremtést!</p>
				<p>A szőnyegre ült Olivér, közel Izidorához; testi fájdalma, sebe el volt feledve, néma,
               szótlan tűnődés nehezkedett lelkére.</p>
				<p>Izidora szunnyadni látszék, Bethlen eltávozott, az orvos maradt egyedül
               Olivérrel.</p>
				<p>Abafi fölkelt. Úgy tetszett, mintha valami fontos tárgy foglalná el elméjét; egy
               helyre szegzé szemét, s különös, hogy arcán néha-néha örömsugár villant keresztül.
               Nemesnek, szerfelett nemesnek kellé ezen örömnek lenni; mert az Abafi arcának
               kifejezése oly nyugodttá, oly érdekteljessé vált, aminő talán sohasem volt.</p>
				<p>Olivér az orvosnak kezét ragadta meg. - Gyárfás, mondja kegyed, nincs-e semmi remény
               többé az Izidora éltéhez?</p>
				<p>- Nincs!</p>
				<p>Abafi sóhajtott. - Mit gondol - folytatá, jelentő, vizsgáló tekintetet vetve
               Gyárfásra -, nagy öröm árthatna-e, siettetné-e halálát?</p>
				<p>- Nekie csak percei vannak hátra; s én azt hiszem, hogy öröm inkább nyújtani, mint
               rövidítni fogja ezen percek számát.</p>
				<p>- Tökéletesen hiszi-e ezt kegyed?</p>
				<p>- Amennyire ember lehet valamiről bizonyos, igen - felelt Gyárfás, figyelemmel
               meresztve szemét Abafira. - De én nem tudom felfogni, mi lehet azon öröm, melyet
               számára készít kegyed.</p>
				<p>- Mégis, mégis - sóhajtott Abafi, s ezzel kilépett a sátorból, parancsot ada egy
               csatlósának, ki azonnal elsietett.</p>
				<p>Izidora eszmélni kezdett; arcán csendes, nyugodt komolyság volt; kezét nyújtá
               Olivérnek.</p>
				<p>- Atyja Zsigámnak - mond lágy, érctelen hangon -, ó, tedd őt boldoggá!... Egek, hogy
               őt nem láthatom most utolsó órámban!... Elválni az élettől anélkül, hogy gyenge
               karjai nyakamat átöleljék... anélkül, hogy kis szájacskája rebegné: Anyám!</p>
				<p>Olivér közeledett hozzá, megfogá kezét, a legérzékenyebb hangon kérdé: - Érzesz-e
               fájdalmat, Izidora, jó lélek, könnyebbülsz-e?</p>
				<p>Izidora könnyel tölt szemét emelé Abafira. Valami kifejezhetlen báj volt e
               tekintetben. - Ah, te jó - rebegte -, érzem, minő gyöngéd, minő boldogító azon
               érzékeny figyelem, melyet irántam mutatsz, Olivér! Nekem nincs fájdalmam; csak egy:
               ...három lénytől szakadni... ó, ez fáj! Atyám is késik.</p>
				<p>- Nyugodjál meg, Izidorám! Ő jön, s nem akarod-e, hogy őt meglepjük valamivel, mi
               talán bánatját enyhítené?</p>
				<p>Izidora figyelmezett. - Meglepni? - kérdé. - Hogyan?... Ah, az ő fájdalma irtózatos
               lesz!</p>
				<p>- Izidora! - mond Abafi, lelkes tekintetét nyugtatva a beteg leányon, részvéttel
               teljes hangon. - Tudsz-e nagy örömet elbírni?</p>
				<p>- Örömet? Egek! Talán fiam? - mond, s arcát lángoló öröm sugárzá körül.</p>
				<p>- Nem! - felelt Abafi, ráhajolva. - Fiad az én fiam! Ő boldog leend, s talán érzékeny
               szíve megrepedne, ha anyját így szenvedni látná. Ő nincs közel... s ez talán jobb
               így.</p>
				<p>Izidora elnémult. - Igaz - mond kis szünet után -, én kegyetlen valék vágyommal, őt
               sírni látni... ó, az elébb ölne meg!</p>
				<p>- Nem volt-e valaha egy titkos óhajtásod, Izidora! Vizsgáld meg lelkedet, s el
               tudnád-e bírni annak teljesülését?</p>
				<p>- Nem, nem! - mond Izidora, tagadólag intve fejével. - Nem olyan, mely rögtön
               teljesülhetne.</p>
				<p>Olivér szívéhez szorítá kezét Izidorának; szava elállott, mintha nem merné vagy nem
               tudná kimondani, ami lelkét hullámoztatja.</p>
				<p>Izidora bámuló tekintetet függesztett reá.</p>
				<p>- Izidorám - folytatá Olivér -, legyél nőm! Adj atyát fiadnak, s engedd, hogy nevemet
               viselhesse azon lény, kinek annyi hálával tartozom... légy nőm! - S lehajlott rá, s
               egy csókot nyomott ajkaira, s az érzéstől elfogódva némán tekintett reá.</p>
				<p>- Ó! - mond Izidora, s két kezét szorítá keblére, s szeme égnek emelkedett. Nem
               szólott, úgy nézett, mint akit tündér ige levarázsol, mint a vak, kinek orvos kéz
               nyitja meg a szép világ ragyogványát.</p>
				<p>- Te hallgatsz! - szólt Olivér, simogatva homlokát.</p>
				<p>- Igen, igen - kiált fel Izidora -, nem csalt meg szívem, midőn azon férfiút imádtam,
               ki így égi angyalként áll előttem! Te, Erdélynek legszebb, leglelkesebb fia, te
               Abafi, kiért ezer szív eped, kire ezer szív vágyik... te tudnád ezt tenni érettem,
               nyomorultért, ki oly távolságra állok tőled, mint kelet nyugottól!</p>
				<p>- Csendesen, kedves - nyugtatá Olivér.</p>
				<p>- Nem! - felelt szenvedélyesen Izidora. - Hallja az egész világ, hogy Abafi Olivér az
               emberek legnemesbike!... Ó, Olivér, eltaláltad; igenis, volt egy titkos vágy
               keblemben, de oly titkos, hogy magam is e pillanatban találtam reá.</p>
				<p>Az orvos közeledett.</p>
				<p>- Nem jó lesz - mond - a sok beszéd most, kedves kisasszony!</p>
				<p>- Olivér - szólt Izidora -, lehetséges-e? Ó, ez álom, ugye?... Olivér az enyém, az én
               férjem!... Hát nem vagyok többé kirekesztve a világból?... Sorban állhatok azokkal,
               kiknek azon lehetőségért, hogy rád számolhassanak, egy hosszú életet adtam volna?...
               A tied, ó! - mond könnyek közt görcsösen nevetve - Abafiné!... Fölléphetni a világban
               ily férj oldalán, s büszkén nézni le az első királynéra; s mindezt annak köszönhetni,
               kit imádok, ki előttem istenként áll, magasan kiválva mindenek fölött.</p>
				<p>- Én ártottam neked e nyilatkozással - szólt Abafi, megragadva kezét mély részvéttel
               -, ah, csendesedjél, nehogy magamat vádoljam, hogy azzal hirtelenkedtem.</p>
				<p>- Nem, nem! - mond szenvedélyesen a hölgy. - Én nem halok meg! Én élni fogok!...
               Látod, minden fájdalom megszűnt!... Én ölelni fogom fiamat; én leszek a
               legirigylettebb, a legboldogabb nő, ó, Olivér! - mond alig hallhatón, s körülfoná
               karjait nyakán, s kebléhez voná őt, s lázas forró arca könnytől ázottan olvadt
               képéhez.</p>
				<p>Így szorítá Abafit magához, és mindig szorítá, s szemei bezáródtak, ajkai elsápadtak,
               jégsúllyal feszültek karjai Abafira... Izidora nem volt többé!</p>
				<p>- Ah, én megöltem! - kiált fel iszonyodva Abafi. - Ő meghalt!... Ó, Gyárfás, mit
               cselekedtünk! - folytatá fölkelve s kezeit szemeire tapasztva.</p>
				<p>- S kegyed vádolhatja-e magát? - nyugtatá Gyárfás égbe emelt szemekkel, összetévén
               kezeit. - Őneki meg kellett halni! Nem volt mentség, ezt bizonyíthatom; s kegyed a
               mennyet varázsolta elébe; ő soha boldogabb talán nem volt, mint ezen órában.</p>
				<p>Némán állott Abafi a szép halott előtt, s világa a fájdalomnak hevert ólomsúllyal
               szívén. - Kevés időre e szívrázó jelenet után belépett egy tisztes szerzetes azon
               csatlósnak kíséretében, kit előbb elküldött Abafi. Kezét nyújtá neki Olivér: - Későn,
               atyám! - szólt a halottra mutatva.</p>
				<p>Lótombolás hallatszék kívülről, s letoppanása egy nehéz testnek. - Ez a barlangok
               arszlána - mond Abafi -, Deli Markó!</p>
			</div>
			<div type="chapter">
				<head>A KIS ZSIGA</head>
				<p>
               - - - tán gyermeked - - - minden örömed Emésztő sírba szállt.
            </p>
				<p>Vörösmarty</p>
				<p> Izidorát másnap hadi pompával temették el; tizenkét levente vitte zászlókra fektetve
               a szép halottat. Sírja előtt zárák egyszerű koporsóba; így fogadá tetemeit, távul
               honától, a közelebbi helység temetője.</p>
				<p>A Deli Markó fájdalmát leírni nincs toll. Nem panaszokban, nem könnyekben mutatkozék
               ez. Néma, sötét, fagyos volt, mint egy téli sír. A mosoly elköltözött ajkairól
               örökre; súgy állt, mint egy éjszaki jégtorony a hullámok közepette, várva, míg a vész
               aláássa alapját, iszonyú dörgéssel zuhanó egykor össze.</p>
				<p>Dandárt a fejedelem általadatá Markónak; de minekelőtte ez bosszúját állhatná, mely
               irtózatos lett volna, a gyilkost halva találták. Tátongó seb volt fején, s a vér
               szélesen terjedt körüle a homokban. Őrei állíták, hogy a reggelt előző éjszakán tompa
               koppanást hallottak, mély hörgéstől követve. A szerencsétlen azon a tőkén zúztaszét
               fejét, melyhez láncolva volt.</p>
				<p>Abafi tette, mely Gyárfás és a szerzetes által esett tudtára a vad bajnoknak, meghatá
               szívét. Két nappal a temetés után, melynek ágyúdurrogásai pokolvisszhangként zúgtak
               még agyában, belépett a barlangok arszlána Abafinak sátrába, talpig acéljában nehéz
               fegyverzetének, s két nappal jötte után még látható volt nyoma lábának.</p>
				<p>Abafi szótlan fogadta őt. Arca el volt a szép fiatal hősnek változva; valami
               reszketegség ajkain, félig szemeire nehézkedő pillái s görnyedt állása valának tanúi:
               mennyire hatott ezen eset lelkére, s bizonyítványa annak, minő sokszerűek azon
               érzések, melyek a szívet ostromolják. Szánakodás, hála, barátság egyesültek
               Abafiban, veszteségének keserűségét nagyítók. S most, minekutána ezen érdekes lény,
               ki úgy egész lelkéből az övé volt, megszűnt lenni: űrt érzett Abafi szívében, melyet
               csak az érthet, ki egykor szeretett barátját, de barátját a szó legteljesebb
               értelmében, vesztette el.</p>
				<p>Deli Markó csendesen állt meg Abafi előtt. - Kegyed - mond mély hangon a barlangok
               arszlána - nemes, nagylelkű férfiú!</p>
				<p>Abafi hallgatott, némán borult a komoly bajnok acélvállára.</p>
				<p>- Amit leányomért tett - mond Markó -, mert a jó szándékot egészen tett gyanánt
               veszem, átköltözteté leányomnak lelkét az én keblembe: a kegyedé vagyok, mint ő az
               volt végleheletéig! - Itt elhallgatott, széles kebléből fohász emelkedett, durva
               kezét nyújtá Abafinak. - Az én életem - folytatá Markó - elveszte világát, sivataggá,
               télivé, néptelenné vált: én mindent elvesztettem, mindent, önmagamat gyermekemben.
               Ó, Izida! - mond azon mély, szomorú hangon, mely szinte kísérteti, szinte föld
               alatti.</p>
				<p>- Amit tenni akartam - felelt Abafi csöndesen -, nem tehetem meg; őt az egész világ
               előtt nőmnek ismerni, fiának atyát adni, ezt akarám. Az elsőt halála megakadályozá, a
               másiknak egész éltem lesz bizonysága - mond, kezét nyújtva Markónak.</p>
				<p>- S ha élt volna - szólt Markó -, ha fiatal ereje legyőzte volna a halált, akkor...
               Abafi?</p>
				<p>- Mikor kívántam jobbnak látszani, mint vagyok, Markó? Végső pillanatait boldogítni
               fia tekintetében, kiért élt, halt, őt megnyugtatni, a világ előtt neki nevet adni,
               bár a sír szélén; ezt s ennyit akartam. De ha élt volna, soha Abafi nem szegte szavát
               - folytatá méltósággal teljes, de szelíd hangon -, ő Abafiné maradt volna, s én
               tudtam volna megadni s megszerezni neki azon tiszteletet, melyre mint nőm
               számolhatott.</p>
				<p>Markó arcán örömsugár vonult el, szinte észrevehetlen; darabig szótlan állt Abafi
               előtt, azután nyugtalan járt a sátorban, s a szőnyegre ereszkedett, mint aki
               hanyatlani érzi erejét. - Keblemen egy titok hever - mond Deli Markó -, melyet
               tovább abban zárva tartani nincs szükség.</p>
				<p>- Titok? - szólt Abafi figyelmezve.</p>
				<p>- Zsiga - folytatá Markó, sötéten függesztve szemeit Abafira - nem az Izidora
               fia.</p>
				<p>Abafi megrázkódott, mintha tulajdon fiának sorsa jőne kérdésbe. - Nem? - kérdé a
               lepetés igézetével arca kifejezésében. - Nem az Izidora fia?</p>
				<p>- Nem - viszonzá Deli Markó csendesen.</p>
				<p>- Kié hát? S tudta-e ezt Izidora?</p>
				<p>- Nem tudta, boldogságára, s én nem bírtam volna azt vele tudatni soha.</p>
				<p>- Ez talány előttem - mond Abafi -, melyet meg nem foghatok. Szóljon kegyed, az
               egekre kérem: szívem össze van fűzve.</p>
				<p>- Üljön ide mellém - felelt Markó -, hallgasson ki csendesen s ítéljen. Izidora
               tiltott szövetség gyümölcse. Anyja előkelő családból származott; neve örök titka
               szívemnek. Ritkán s rejtélyesen jöhetek anyjával össze csak... de ne többet erről.
               Izida férfiak közt növekedett; mint gyermek már jeleit adá azon határozottságnak,
               elszántságnak s regényes iránynak, mely később őt eggyé tevé a legérdekesebb, a
               legsajátságosabb teremtések közül. De minek ezt kegyednek mondani!</p>
				<p>Sóhaj emelé az Abafi keblét.</p>
				<p>- Minden ellenmondások mellett, melyek e különös teremtésben oly atyafitlanul s mégis
               oly szorosan álltak egymás mellett: ő szeretetre méltó gyermek volt. Gyengeségei,
               hibái, különösségei nevelése rovására esnek... s talán - folytatá Deli Markó kis
               szünet után - az enyémre. Igen... én túl a rendén engedékeny atya voltam!... Nagy
               szó, amit mondok, levente, még soha ember a szélek királyának ajkairól nem hallá: ő
               parancsolt nekem, s én féltem tőle!... Első botlásait én mentegettem. Ki leányomat
               szerette, kedves volt előttem. Dandárrali szövetsége nem volt titok. - Láng borítá el
               a Markó arcát, lábával toppantott, csörögve zengett nehéz fegyverzete. - Dandár!...
               ó, gyáva... orgyilkos!... Ő nincs többé... Ha él... bosszúm irtózatos lenne!... Mint
               árva jött seregembe, vad, makacs kölyök volt, de erős hadban. Sok panaszom volt reá,
               de mindent megbocsáték akkor neki: hiszen ő leányomat szerette... s mégis! - Markó
               elhallgatott; bosszú, dühösség szikrázott szemeiből.</p>
				<p>- Szép volt Izida! Ó - folytatá szenvedélyesen Deli Markó -, szép! Szép, mint anyja!
               És tűz... láng... szenvedély, mint anyja! Ő vétkes lőn; tiltott szerelmének gyümölcse
               egy gyönyörű fiúcska volt; s én, hiheti-e kegyed, ahelyett, hogy kárhoztatnám, a
               kisdednek bolondja valék... egy gyerekes nagyatya, ki azt órákig hordám ölemben.</p>
				<p>- S ki volt a gyerek atyja? - kérdé Abafi feszülve.</p>
				<p>- Leányom sohasem vallá meg. Én gyanítom, hogy Gyulafi Bálint, Mikola Margit férje;
               mert akkortájban jószágainak közelében tanyáztunk, s az egyéves fiatal férj
               örömestebb mulatott Izidámmal - folytatá némi rátartással Deli Markó -, mint Erdély
               első leányával, a híres Margittal. De hallja kegyed tovább. A kisfiú a világra jött
               Gyulafi Bálintnak egyik jószágában; Izida igen el volt gyengülve, s darab ideig
               féltettem életét. Még e gyengélkedő állapotban, melynek nagyobb részét kábult álomban
               tölté, történt, hogy egy este sikoltást hallván, berohanok, s a kis Zsigát a padlón
               találom mély sebbel homlokán. Izida fölrettent mámoros álmából; azonnal az öreg
               asszony, kinél Izida feküdt, s aki a vidékben mint gyógyító, nagy hírt szerzett
               magának, a gyereken, ahogy tudott, segített; a seb nem volt mély, s kevés időre
               meggyógyult. Amilyen borzasztó volt ezen esetkor az Izida fájdalma, oly kétszerezett
               volt szeretete gyermeke iránt, midőn az felgyógyult. Ugyanekkor (jegyezze meg kegyed
               jól) vettem én a gyermeknek jobb vállán egy kereszt alakú, fekete jegyet észre, mely
               azelőtt figyelmemet elkerülé. Izidám felgyógyult, a gyermek növekedett, s midőn
               ötödik évét éré, leányom Alvincen egy öreg ismerős asszonynak adá által, mivel
               tanyánk gyakori változása s életnemünk nem engedé, hogy a gyermeknek növeléséről
               gondoskodhassék... Mennyire szerette fiát leányom, tudja kegyed; miként mindjárt
               Alvincen termett egykor: úgy minden héten látá a kis Zsigát kegyednél is, és mégis -
               mond Deli Markó komor hangon - kis Zsiga nem az ő fia volt!</p>
				<p>- A csomó mindig összeszőttebb - szólt Abafi feszült figyelemmel.</p>
				<p>- Mindjárt világulni fog a homály - felelt Markó. - Ezelőtt mintegy három évvel egy
               szerzetes lépett sátromba. Uram, mond, a legfontosabb dolog kívánja, hogy kövess
               hirtelen. Kérdéseimre nem akart felelni. Én követém. A szomszéd falu felé
               mentünkben a szerzetes a következőt beszélé nekem:</p>
				<p>A napokban terhes beteghez hívattam. Midőn azon kunyhóba érkeztem, hol a beteget igen
               veszélyes állapotban találtam, az könnyebbülni látszék. Én melléje ültem; lelkészi
               hivatásom szellemétől indítva, a vallás vigasztalásival kívántam aggódásain
               enyhíteni. A beteg kérő tekintettel emelé szemeit rám. “Atyám” rebegte, “én nagy
               bűnös vagyok, van-e kegyelem Isten előtt, ha azt szívből megbánom? Amennyire lehet,
               jóvá kívánom tenni.” Én igennel feleltem, s kértem, hogy szívét öntse ki előttem,
               főként ha még, amit vétett, reményli helyrehozhatni. Az asszony arra kért, hogy
               haladék nélkül kegyedhez menjek, s hirtelen hozzá jövetelre bírjam, bűnét minden név
               nevezése nélkül gyónván meg nekem.</p>
				<p>- Beszéd közben - folytatá Markó - megérkeztünk egy alacsony kunyhóba, hol a beteget,
               úgy, mint a szerzetes leírá, durva készítésű nyoszolyában találtuk. Úgy látszott,
               hogy elméje egészen helyén van. A nőnek kérésére a szerzetes eltávozott; én egy kis
               lócán foglalék helyet ágya mellett. Amit a nő nekem hosszason sírás, sóhajtások közt
               előadott, röviden mondom el... A beteg Gyulafi Bálintnál a Mikola Margit kis fiának
               dajkája volt akkortájban, mikor az én kedves (Markó elfogódott) az én kedves Izidám -
               mond mély sóhajtás után - betegágyban feküdt. A kis Gyulafit atyjának nevéről
               Bálintnak keresztelték, s egy-két nappal lehete idősb csak Izidám kis Zsigájánál.
               Gyulafi nem volt honn; fontos követség kíséretében Lengyelországba ment, négy héttel
               nejének szülése előtt; s onnan csak hetek múlva várták vissza. Margit gyermekét
               szenvedélyesen szerette, s ha gyöngesége nem ellenzené, bizonyosan önkeblén táplálta
               volna; de ezt nem tehetvén, anyai legédesebb foglalatosságának e hiányát a legnagyobb
               gondossággal pótlá ki. Ritkán távozhatott a dajka a gyermekkel szobájából; de
               megtörtént mégis egyszer, hogy a dajka a gyönyörű nyári délutánt a kertben töltötte,
               s gyümölcs után nyúlván, az egyensúlyt elveszte, s a gyermekkel összerogyott.
               Azonnal vér borítá el a kis Bálintot, s ez eszméletét elveszté. A nő magánkívül
               rohant ijedtében, eltakarva a gyermeket, azon öreg asszonyhoz, hol Izida szállva
               volt, s kit az előbb említék. Velei tanácskozásának következése az lőn, hogy Izidám
               álmát hasznokra fordítván, a Margit gyermekét helyzék a földre a bölcső mellé,
               mintha onnan esett volna ki; s a dajka a másikra adván a Margit fiacskájának
               öltönyeit, azt magával vivé!... A csere annál könnyebben megtörtént, mivel a két
               gyermek gyanítható okokból hasonlíta egymáshoz, s a kunyhó igen sötét volt. A többit
               már tudja kegyed - mond Markó, félbeszakasztván beszédét.</p>
				<p>- Ah - kiált fel Abafi -, tehát a kis Zsiga a Margit fia volna, Bálint?... Nem, nem,
               ez lehetetlen: hogy maradhatott ily sokáig titokban? S mi bírhatta az öreg asszonyt a
               tettre s elhallgatásra?</p>
				<p>- A tettre - mond Deli Markó - alkalmasint az, hogy a dajka tulajdon leánya volt; s
               méltán tartott tőle, hogy kenyerét gondatlansága miatt elveszti; annak elhallgatására
               pedig a tett maga.</p>
				<p>- De hát később - kérdé Abafi -, mikor a Gyulafi vélt fia meghalt, s a titok
               felfödözése mindkettőjöknek nagy jutalmat szerezhetett volna?</p>
				<p>- Akkor - felelt Markó - az én parancsom s az én erszényem. A gyermek a fölfedezett
               titok után három holddal múla ki.</p>
				<p>- S mi bírhatta rá kegyedet? - fürkészé Abafi, feddőleg nyugtatva szemeit Deli
               Markón, s felállva mellőle.</p>
				<p>- S azt kérdi kegyed? - felelt Deli Markó hevülve. - Kegyed, ki Izidát ismerte! Neki
               megmondani, hogy fia nincsen; őt, a szenvedélyes anyát, ki anyai érzetében élt, e
               boldog csalódásból fölébreszteni... annyi lett volna, mint őt megölni. Ah, tehettem-e
               én ezt, én, Deli Markó, az atya, ki életemet adtam volna egy boldog órájáért?</p>
				<p>Abafi komolyan tekintett Deli Markóra; de e komolyságon általvillant némi rejtett
               öröm, melyet, ki Abafinak vonzódását Margithoz ismeri, tudni fogja megfejteni. - A
               tett - mond Abafi komolyan - nem volt helyes, bajnoktársam, Markó! Hogy
               megtörténhetett, hogy így s nem másként esett: értem, megfoghatom; de jóvá nem
               hagyhatom.</p>
				<p>- S kegyed megölte volna Izidát? Mert az lett volna a felfödözésnek bizonyos
               következése. Ezer báj, ezer öröm szorít másokat az élethez: ő csak gyermekében
               élt!... Ami vész ölében a szirt a menekvőnek, az vala neki anyai érzete; horgony,
               mely élte hajóját csatlá az élethez; mentő ág a vízben süllyedőnek s a kötél, mely az
               égő házból füst és lángok között nyúlt el előtte... Ó, kegyed megölte volna!</p>
				<p>- Mit tettem volna, Markó - felelt Olivér, kezet nyújtva -, nem tudom. Ember vagyok,
               s nem akarom állítani magamról (mert atya nem vagyok), ha egyébként cselekedtem
               volna-e, de anyát gyermekétől megfosztani azért, hogy más abban a csalódásban éljen,
               hogy gyermeke van: helytelen tett. Én hiszem magamról, hogy nem tehetném; de a hit s
               tudás közt még tág hézag van; s én ember vagyok!</p>
				<p>Deli Markó csendesen állott Abafi előtt. Valami oly szenvedő, oly hideg, keserű volt
               egész alakján elöntve, hogy amaz szorulva érzé szívét. - Ó, Markó - mond, kezét
               ragadva -, a mi veszteségünk iszonyú!</p>
				<p>Deli némán szorítá Abafit kebléhez.</p>
				<p>Abafi leült újra. - Markó - mond -, az előbeszélt történet valószínű. Kegyed hiszi,
               talán tudja is; de azt be is kell bizonyítani, Mikola Margit a legboldogabb teremtés
               leend a világon, de hogy az lehessen, minden kétséget el kell hárítanunk.</p>
				<p>- Az könnyen megeshetik - szólt Deli Markó nyugodtan. - A dajka vallomása után
               felgyógyult s él, anyja is még életben van; azonkívül a kereszt alakú jegy is
               bizonyít valamit.</p>
				<p>- S még valami! - kiált fel Abafi élénken. - Igen, igen, nincs kétség! A gyermek
               Margithoz hasonlít; ez régen föltűnt nekem már. S az anyai szívnek sugallása lesz az
               utolsó s legnagyobb bizonyítvány.</p>
				<p>- Eleinte a gyermek egészen atyjához, Gyulafihoz hasonlított - mond Deli Markó -,
               később magam is vettem némi változást vonásaiban észre. Mindez gyerekeken annyiszor
               történik, míg felnövekednek.</p>
				<p>Deli Markó hosszasan ült Abafinál, s együtt végezték,mit kellessék a jövendőre tenni;
               mindenesetre pedig, hogy a dolog előre mély titokban maradjon. Fejedelmi parancs
               szólítá őket később a Báthori Zsigmond sátrába.</p>
			</div>
			<div type="chapter">
				<head>REMÉNYTELEN KÍVÁNAT</head>
				<p>
               Egek! ezt nem vártam
            </p>
				<p>Harro Haring</p>
				<p> A fejedelem a sátrába összegyűlt hősöknek tudtokra adá, hogy seregeit hazavezeti. A
               törökök a Dunán átköltöztek, s ő azt hitte, hogy mostanra eleget tett. Voltak sokan,
               kik szándékát hátrálni óhajtották, s ezek közt Abafi is, ki bármint vágyott élte
               napjának, a szép Cristiernának közelébe juthatni, de jelen szerencséjében a magyar- s
               oláhországi seregeknek jobbnak ítélte a vasat addig verni, míg meleg.</p>
				<p>A habozó, változékony Báthori megunta a táborozást, s visszavágyott Erdélybe; nem
               hogy ott állandóul maradjon, hanem inkább hogy egy régen szívébe rejtett vágy
               teljesülésén dolgozhassék az udvarában létező számos olasz urakkal, kik előtte oly
               érdekesnek festék Olaszországot s oly nyugalmasnak a bíbornoki méltóságot, melyre
               titkon mindig vágyott.</p>
				<p>A seregek elindultak, s nemsokára a fejedelem is az Abafi, Bocskai, Keresztúri,
               Kornis Gáspár és Bethlen kíséretökben Erdélynek határaiba lépett.</p>
				<p>Érzések ezrei ostromlák az Olivér keblét. Izidora halála mélyen sebzé hálás szívét. A
               Mikola Margit boldog meglepetésének előérzete hathatós ír volt beteg kedélyére; de
               azon űrt, melyet lelkében érzett, nem töltheté be egészen. Ő szeretett, remény s
               kinézés nélkül. Amit Izidoráért tett, vagy inkább tenni akart, valamint elébb a
               táborban, úgy később Erdélyben sokképpen ítélték. A nagy többség meg nem foghatá őt,
               bámulta kárhoztatva, bámulta jóváhagyva. Ki lelkületét egészen ismerte, nem
               csudálkozott rajta: neki így s nem másként kelle s lehete cselekedni. Margitot s
               Cristiernát az Abafi tette felmagasztalá. A női szívnek sajátja ily elhatározások
               becsét helyes szempontból felfogni! Gizella hallgatott, de szívének mélyében szólt
               egy hang: boldog Izidora!</p>
				<p>Minél inkább közeledtek Fejérvárhoz, hol jelenben Cristierna tartá udvarát: annál
               inkább feszíté Abafinak keblét azon kétes kín- s kéjvegyület, mely szívének jelen
               helyzetében igen is megfejthető; hogy találja ő Cristiernát, ha e lelkes, erényes nő,
               már áttekintvén őt, már gyanítván szenvedélyét, nem fogja-e hideg távolságban
               tartani! S ha igen - mond Abafi -, ám legyen, az ő képe szívemben fog élni örökre, s
               nincs az az áldozat, melyet érte meg nem tennék. - S valóban, oly egészen szellemi,
               oly fellengő volt hódolása, hogy állításán nem kétkedhetünk.</p>
				<p>Megérkezett végre Báthori, győzedelmeinek fényétől dicsőítve; s az erdélyiek
               méltánylói a hős s vitézi tetteknek, a múltat feledve, kétszerezett figyelemmel s
               hódolattal fogadák ifjú fejedelmöket. Cristierna hódító nyájassággal jöve elébe, ki
               őt udvariason, de hideg tartózkodással üdvözlé. Amennyire sebzé szívét e nem
               érdemlett visszaidéző bánásmódja férjének: annyira akará s tudá azt rejteni; s ki az
               ő angyali arcának nyájas, vidám kifejezését látta, őt boldognak vélte volna.</p>
				<p>A szokott ünneplések s tisztelkedések végre elhangzottak. Abafi jószágaiba ment. Első
               cselekvése volt a fejedelemtől nyert birtokot Cseszeliczkinek visszaadni, kit Sólyom
               név alatt ismertünk meg a Deli Markó szabad zsákmányosai közt, s ki Lónyaival, vagy
               mint álnévvel nevezék, Csatárral együtt az utolsó hadban tett szolgálataikért egyebet
               puszta kegyelemnél nem nyerhetének. Báthori Abafinak e tettét nem a legjobb kedvvel
               vevé, de adott szavát átallá ezúttal megszegni.</p>
				<p>Otthon Abafi épen találta s egészségesen a kis Bálintot, nem Zsigát többé. Udvari
               lelkésze nem győzé eléggé a bájos gyermeknek előmenetelét, igyekezetét dicsérni.
               Abafi s Deli Markó, ki őt kísérte, minden bizonyítványokat a kis Bálint sorsáról
               megszereztek. Abafi mindent úgy talált, miként azt neki Deli Markó elbeszélte. Nem
               volt több kétsége; s így elbúcsúzott Markótól, ki zordon seregéhez tért vissza,
               ellenségesen magával s a világgal. Abafi pedig Fejérvárra sietett, s magával vitte a
               kis Bálintot, kit elébb kímélve tudósíta mindenről. Bálint vélt anyját szerette;
               Abafihoz leírhatlan hajlandósággal ragaszkodott; nem csoda tehát, ha új helyzetének
               ismeretlen boldogsága vesztését vele nem felejtetheté. A gyermek bús, örömtelen volt,
               s mindig Izidorát sóhajtá vissza. - Ki fog engemet - mond Abafihoz simulva - úgy
               szeretni, mint ő, ki anyám volt, igen, anyám inkább, mint valaha más az lehetne.</p>
				<p>A hirtelen örömök hatása még zöldebb emlékben volt hősünk előtt, mint hogy Margittal
               boldogságát hirtelen s váratlan merné megismertetni, ki jelenben Gizellának
               látogatására, atyjával, a vidám, öreg Mikola Miklóssal, Fejérvárt volt.</p>
				<p>A gyermeket Abafi elrejté, s első látogatásakor Margitnál őt csak arra figyelmezteté,
               hogy fiának születésekor kereszt alakú jegye volt vállán, mely később eltűnt; s nem
               lehet-e gyanítani, hogy a gyermek elcseréltetett.</p>
				<p>Margit ezen észrevételen nem kevéssé ütközött meg; de azzal végzé feleletét, hogy fia
               karjai közt végezé életét, s hogy az ily jegyek sokszor szűnnek vagy változnak
               meg.</p>
				<p>Másnap Abafi újra előhozta a dolgot, hozzáadván, hogy neki gyanúja van, hogy e csere
               valóban megtörtént.</p>
				<p>Margit figyelmesbé lőn. - Abafi! - kiált fel. - Ily reményt gerjeszteni anyai
               kebelben anélkül, hogy valósulhasson, kegyetlenség! Ah, ne szóljunk erről többet! Ily
               boldogság... egek!... Ily mennyei öröm nincs földi életre számítva!</p>
				<p>- De ha mégis valósulna! - mond Abafi. - S általam?</p>
				<p>Margit fölugrott helyéből. - Ó, Olivér - rebegte -, nem, nem! Hiszen ez
               lehetetlen.</p>
				<p>Így halkan szoktatván elméjét a valósághoz Abafi, kímélve s vigyázva az egész titkot
               közlé Margittal.</p>
				<p>Az ő örömét leírni ki tudná? Egy új világ nyilatkozott előtte: ő anya volt. S midőn a
               bájos, érdekes gyermeket szorítá kebléhez; midőn arcában férjének s önvonásait
               feltalálta; midőn ezer csókkal illette vállán a kereszt alakú jegyet; midőn mindent,
               mindent megtudott, s a múlt szenvedései összeolvadtak a jelen gazdag boldogságának
               melegétől: ő akkor mennyben volt! - Nincs kívánatom több az életben! - mond örömtől
               elragadva, s égnek emelve könnyel tölt szemeit, voná keblére gyermekét. - Ah, nem! -
               folytatá könnyek közt mosolyogva, s kezét nyújtva Abafinak. - Van még egy,
               egyetlenegy, annak boldogsága, ki a menny üdvét varázslá életemre! S ki arra oly
               érdemes!</p>
				<p>Mikola unokájának szerfelett örült; s nemsokára a történet egész Erdélyben tudva
               lőn.</p>
				<p>A kis Bálint új helyzetét szerető nagyatyjának s az őt imádó anyának ápoló karjai
               közt könnyen megszokta. Ő gyermek volt; s nemsokára oly édesen, oly szeretettel monda
               Margitnak: “anyám!”, mint egykor Izidorának.</p>
				<p>Míg Abafi a Margit boldogságát meleg szorgalommal eszközlé: a fejedelemasszonynak
               gyakran vala közelében, s ott többször látta Gizellát is, anélkül hogy iránta többet
               érezne, mint azelőtt. Cristierna mellett Abafi gondolni sem tuda egyebet, csak
               őtet!</p>
				<p>Néhány nappal azután, hogy a kis Bálint születése világosságra jött, Báthoriné, kinek
               magaviseletében maga iránt semmi változást nem tapasztalt Abafi, őt magához
               hívatá.</p>
				<p>Láttuk, hogy Fejérvárt utolsó létekor a fejedelemné nem hívatá őt oly sokszor, s nem
               bízá meg annyiszor, mint azelőtt. Kétszeres vala tehát öröme e parancsnak vételekor,
               s ő a szerelem szárnyain sietett a fejedelmi hölgyhöz.</p>
				<p>Olvasószobájában találta Cristiernát, pamlagán ülve, arca nyájas, de komoly volt. -
               Isten hozta, lovag! - mond a fejedelemné. - Közelebb, közelebb! - S valami oly
               mondhatatlan báj volt egész alakján, oly szelíd s nyájas volt tekintete, hogy Abafi
               elragadva s elmerülve állott szótlan előtte.</p>
				<p>- Nekem - mondta Cristierna, kevéssé vontatva - egy kérésem van kegyedhez.</p>
				<p>Abafi hallgatott, de arca kifejezésében olvasható volt azon készség s öröm, melyet
               Cristiernának kérése idézett elő. Úgy tetszék neki, mintha ő soha ily kegyes, ily
               égien nyájas nem lett volna iránta.</p>
				<p>- A kérés fontos! - folytatá kis szünet után, mosolyogva függesztve szemeit
               Abafira.</p>
				<p>Olivér hallgatott, arcát öröm lobogta körül, mintha mondaná: mennyire boldogítja egy
               fontos kérésnek így előre bizonyos teljesíthetése.</p>
				<p>- A kegyed hallgatása - szólt Cristierna - kérésem teljesítését biztosítja; de
               mondatlan s előre is ígéri azt kegyed?</p>
				<p>Abafi szenvedélyes “igen”-nel felelt.</p>
				<p>- Bárminő nehéz, bárminő életre ható legyen? - folytatá, szemeit mindig figyelemmel
               szegezve reá Cristierna.</p>
				<p>- Minél fontosabb, minél nehezebb: annál nagyobb örömmel! - viszonzá a kérdett
               mérsékelt hangon, mintha indulatit kívánná fékezni.</p>
				<p>- De - mond tovább Báthoriné - ha a kérés egészen váratlan, ha kegyednek terhes
               teljesítése, ha keresztülvágja minden élettervét, ha...</p>
				<p>- Ha lehetetlen - felelt Abafi szenvedélyesen -, lehetővé teszem, kegyelmes
               asszonyom! Én készen állok! Kijelentése a parancsnak s teljesítése egy!</p>
				<p>- Nem parancs - igazitá ki szelíden a fejedelmi nő -, de egy óhajtás, melyet szívem
               megszokott lehetőnek, teljesülhetőnek hinni, mely engemet boldogítna! S hiszem, a
               kegyed boldogságát is eszközlendő lenne egykor.</p>
				<p>- S mi az, asszonyom? Ah, szóljon nagyságod, hogy készségesen, óhajtásainak
               teljesítésében legyen bizonyítványa: minő forrón, minő teljes szívemből vágyok
               megnyugtatására valamit tehetni! Bárminő váratlan, bárminő széttörő éltemnek minden
               tervét, bárminő ellenemi legyen, szóljon!</p>
				<p>A fejedelmi hölgy gondolkozni látszatott; pír futá el arca havát; nem minden
               megindulás nélkül szólt, rebegve: - Abafi, én kegyednek jó, szerfelett érdekes,
               szeretetre méltó nőt választottam.</p>
				<p>Abafi elhalaványodott; sötét komolyság borítá el homlokát hirtelen, s volt valami
               szinte szemrehányó, szinte feddő arcának szép vonásain. Ily ajánlást attól hallani,
               kit imádunk, s ki éppen ezen ajánlás által határozott visszaidézést jelent ki, még
               akkor is fájdalmas és keserű, midőn szerelmünk viszonzatlan, s mikor azt annak tárgya
               nem is gyaníthatja! - Ilyen helyzetben volt Abafi. Cristiernának a legszívesb, a
               legrészvevőbb hangon tett ajánlata sérté, sebzé Abafit. Önmaga kárhoztatta szívének
               hullámzását; szégyenlé, hogy így el hagyá magát áltatni indulatitól. Tudta, értette:
               szenvedélye minő merész, minő helytelen; s mégsem tuda meglepetésének oly hirtelen
               ura lenni, mint máskor; érzette mélyen szívében, hogy szerelme tiszta, szenvedő,
               öntagadó; hogy nincs abban semmi, ami egy égi szeráfot is sérthetne; s mindennek
               meggondolása őt szótlan odabámulásba süllyeszté.</p>
				<p>Cristierna elhallgatott, vizsgáló tekintetét jártatva az ifjún. - Kegyed elnémult! -
               mond végre; s nem volt e kifejezés egészen célzás nélküli.</p>
				<p>- Kegyelmes asszonyom! - Ez volt mindaz, amit Olivér mondani vagy inkább rebegni
               tudott.</p>
				<p>- S oly nehéz Abafinak - így fogta fel a beszéd folyamát a kis szünet után Báthoriné
               - oly kívánatot létesítni, mely az én megnyugtatásomra szolgálna! - A hölgy elpirult,
               mintha többet mondott volna, mint akart.</p>
				<p>Abafi nehezen lélegzett; egy helyre voltak szemei függesztve, belső harc emelé
               keblét, s arcán viharos rángás tünteté elő lelkének hullámzását. Cristiernának utolsó
               szavai kitünteték, hogy őt áttekintette, hogy vétkes, de nem - nem vétkes, csak
               helytelen szenvedélye nem titok többé. - Ó, finom ily esetben az asszonyi tapintat. -
               Láng borítá el arcát; fél térdre hullt a nő előtt, s azon hirtelen elhatározással,
               mely Abafinak sajátja s vonása volt, midőn egy nagy tettre szánta el magát, de csak
               olyanra, melynek nemes voltát átlátta, s mely elveivel összhangzásban volt, felelt
               fölkelve (mert letérdeplésekor feddő tekintetével találkozott Cristiernának):</p>
				<p>- Kegyelmes asszonyom, parancsa meglepett inkább, mint mondanom lehet és szabad -
               tevé alig hallhatólag hozzá-, de mivel az én imádott, az én mélyen tisztelt
               uralkodónémtól jő: nekem csak egy feleletem lehet.</p>
				<p>- Lehet? - mond Cristierna, kérdőleg függesztve szemeit Abafira, s tekintetében
               valami volt, ami bizonyítá, hogy a kitétellel nincs megelégedve.</p>
				<p>- Van! - felelt Abafi elhatározottan.</p>
				<p>Kis szünet lőn, melyben mind Cristierna, mind Olivér mély gondolatokba voltak
               merülve.</p>
				<p>- Abafi - mond Cristierna, nem egészen erőtetés nélkül mosolyogva -, s kegyed nem is
               kérdi, ki az, akit választottam?</p>
				<p>- Akárki legyen - felelt Abafi -, nagyságod választá őt: én nyugodt vagyok! - De arca
               kifejezése cáfolni látszék állítását.</p>
				<p>A fejedelmi nő bájjal teljes hangon folytatá:</p>
				<p>- Remélem, Abafi, hogy választásom meg fogja tetszését nyerni. Azon hölgy, kit ily
               jeles levente élete társaul választottam, fogadott leányom, s érdemes minden
               tekintetben ily férjre. Ő - folytatá rövid szünet után, figyelemmel tekintve Abafira
               - az én kedves, jó Gizellám!</p>
				<p>Abafi nem felelt. Arcában legkisebb változás, legkisebb árnyéklata a meglepetésnek
               sem volt észrevehető. A fejedelmi nő akárkit nevezhetett volna, neki mindegy volt e
               pillanatban. Azon hölgynek, kit imádott, parancsát teljesíteni: ez állt előtte;
               minden egyéb semmivé olvadt e gondolattal szemben.</p>
				<p>- S hogyan? - szólt Cristierna. - Kegyed hallgat? Helytelen-e választásom?</p>
				<p>- Gizella szeretetre méltó gyermek s nagyságodnak - mond Abafi magasztalt, de
               szenvedő hangon - fogadott leánya!</p>
				<p>Cristierna lesüté szemeit. Annyi elszántság, annyi bánatos s annyi jelentő volt az
               ifjú szavaiban, hogy szívét önkénytelen elérzékenyülve érzé. - Abafi - rebegte
               mondhatlan lágysággal hangjában -, én a kegyed boldogságát akarom, s e bájos
               gyermekét is! Ő kegyedet szereti, ezt tudom... Igen, szereti, fiatal szívének egész
               első zsenge lobogásával; s kegyed... egy szép előérzet jósolja nekem... boldog
               leend!</p>
				<p>Abafi sóhajtott; lelke nem hiheté, nem gyaníthatá e boldogságot.</p>
				<p>- Remélem - folytatá Báthoriné bizodalmas hangon, fölkelve s közelítve az ifjúhoz -,
               remélem, sőt számolok reá, hogy kegyed ezen óhajtásomat egészen magához illőleg
               fogja teljesíteni, amint azt fejedelmi házunknak leghívebb, legtökéletesebb
               leventéjétől egyébként nem is várhatom.</p>
				<p>Kézcsókra nyújtá a szép angyali hölgy kezét Abafinak, ki azt gyöngéden voná ajkaihoz.
               - Holnap kegyedet mint Gizellának, az én Gizellámnak - mond észrevehető célzással s
               hangnyomattal - vőlegényét fogom viszontlátni!</p>
				<p>Abafi mélyen meghajtá magát, s szótlan távozott.</p>
			</div>
			<div type="chapter">
				<head>GIZELLA</head>
				<p>
               Ők boldogok!
            </p>
				<p>Shakespeare</p>
				<p> Másnap reggel Abafi Mikola Miklósnál volt. A két férfiú egyedül beszélgetett. Mikola
               Miklósnak örömtől lángolt arca; Abafi csendes, vidám s nyájas volt, mint tőle, ki
               indulatit fékezni tudá és szoká, ki félig semmit sem tett, lehetett várni.</p>
				<p>- Gizi! - mond Mikola Miklós, vidáman beszólva a szomszéd terembe. - Gizi, jó
               gyermek, jer ki egy szóra!</p>
				<p>Gizella kilépett.</p>
				<p>Mikola Miklós szívéhez szorítá őt. - Kedves jó angyalom! - szólt - bár szívednek amit
               mondani akarok, szintannyi örömet okozna, mint nekem!</p>
				<p>Gizella meglepetve emelé szemeit Mikolára.</p>
				<p>- Gizi - folytatá ez, megcsókolva homlokát vidámon -, én jó hírt mondok neked,
               melynek minden leány örül!... Találd el, Gizi! - folytatá megcsipkedve arcát.</p>
				<p>Valami kétes előérzet lobogta lángjával körül az érdekes hölgynek arcát. - Bátyám -
               mond az ő kedves hangján - mindig enyeleg: én nem tudok találni. - Gizella földre
               tekintett, ajkai körül csendes mosoly vonult el.</p>
				<p>- Kérő van a háznál! - kiált fel kiömölve az öreg.</p>
				<p>- Ó! - sóhajtott Gizella, fülhegyig felpirulva s újra elhalaványodva.</p>
				<p>- Te hallgatsz? - kérdé Mikola.</p>
				<p>- Én nem megyek férjhez! - felelt Gizella komoly csendesen.</p>
				<p>- Soha? - mond vígan Mikola, mint aki tervének sikerén nem kétkedik.</p>
				<p>- Kedves, jó Gizellám! - szólt Abafi. - Oly fontos, oly elhatározó kérdésem van az én
               szeretetre méltó Gizellámhoz, hogy azt igen komolyan kívánom tenni. Tőlem - folytatá
               nagy szívességgel hangjában - tudja meg azt, nem mástól, s feleljen nyugodtan s
               meggondolva reá! Ha reméli, hogy velem boldog leend, ha szíve szabad: én az enyémet
               kezemmel együtt ajánlom azzal az ígérettel, hogy éltem legszebb s legkedvesebb
               kötelessége leend ily szeretetre méltó hölgyet boldogítani.</p>
				<p>Gizella ingadozott lábain. - Kegyed, Abafi - mond meglepetve s alig hallhatólag. -
               Olivér! - tevé a leglágyabb, szinte dalhangon hozzá.- S mi szülheti e hirtelen
               elhatározást?</p>
				<p>- Képedből látom - mond Mikola kifakadva -, hogy te szereted Olivért. Gizim, kosarat
               ne adj, nem szabad adnod! Jer - folytatá élénk vidámsággal Abafihoz vezetvén őt, s az
               ifjúnak karjai közé adván -, ti egymáséi vagytok, hiszen - erősíté kezét dörzsölgetve
               s gyönyörűséggel legeltetve szemeit a szép páron - az nem is lehet másként!... Jer,
               Margit - szólítá meg az éppen belépő Gyulafinét -, jó leányom, jer, végy részt
               örömünkben; Gizinek férje van... Olivér!</p>
				<p>Az öreg Mikola magánkívül volt örömében; s mindezt oly hirtelen, oly élénkséggel
               tevé, hogy amíg Gizella észrevette: az Abafi karjai közt volt. Minden álomnak
               tetszett neki; de az álom égi volt, s mint aki fölébredni fél, simult némán az ifjú
               keblére.</p>
				<p>Egy könnycsepp csillogott Margitnak szemében. Ő szótlan szorítá Gizellát szívéhez, a
               nemes lélek!</p>
				<p>Egy kérdésünk lehet még; ha boldog volt-e e házasság?</p>
				<p>Abafi Cristiernát szerette. Láttuk, hogy e szerelemben valami lovagi s regényes
               magasztaltság volt. Ő hölgyeért egészen e szellemben áldozta fel magát, boldogító
               azt, kit éltének csillaga, Cristierna vezete karjai közé, kit magáénak, kit leányának
               nevezett, kinek boldogsága őt megnyugtatá.</p>
				<p>Abafi hitte, hogy Cristierna előtt szerelme nem titok: s mennyire volt e hiedelem
               valószínű, az előbbiekből világos. Az erényes, lelkes nő őt áttekintette végre, mert
               női gyöngéd tapintat előtt férfiszerelem, bárminő rejtett, titok soká nem maradhat, s
               így célzása volt az ifjú lelkének más irányt adni. Gizellát szerette, egynek a
               legérdekesb teremtések közül tartá; hogy Abafit szereti, tudta. Ismerte Cristierna
               Olivérnek regényes ragaszkodását személyéhez, s hitte, hogy azon szenvedelem, mellyel
               iránta viseltetik, más viszonyok közt talán szelídebb lobogású leend, végre, hogy oly
               szerfelett érdekes lénynek közelében, mint Gizella, ki még efelett Abafit imádja,
               idővel másnak fog helyet adni.</p>
				<p>Abafit annyi körülményekben láttuk már, hogy gondolkozását egészen ismerjük. Láttuk,
               miként lőn aljas, minden rosszra hanyatló emberből halkkal kiválólag feltűnő, minden
               tekintetben nemes, érdekes és tiszteletre méltó férfiú; miként vált benne e szép
               irány a tökélyre, magasztalt fellengéssé, egy regényes, reménytelen szerelem által;
               minő késszé tevé őt e regényes szerelem éltének boldogságát oda áldozni! De láttuk
               azt is, hogy Abafi mennyire embere szavának; hogy ő félig nem tesz semmit; hogy a
               hála s kötelesség érzetének minő hatalma van szívén. Mindezt tudva könnyű lesz
               megfognunk, hogy ő, ha nem is boldog előre, de nyugodt volt. Szerencséssé tenni a
               Cristierna fogadott leányát, minő szép hivatás, így gondolá, jóváhagyó tekintetet
               nyerni attól, kit oly mondhatlanul szeretett s becsült, s kötelességét tenni,
               mégpedig nem félig, nem éreztetve, hogy csak azt teszi, de egészen s hozzá illőleg! -
               ez vala azon szép, azon nemes pálya, mely előtte állott.</p>
				<p>S mily sokszerűen könnyíté ezt Gizella, kivel lehetlen volt ily szoros s gyöngéd
               viszonyba állni anélkül, hogy neme a rokonérzetnek ne fejlenék ki a lélekből.
               Abafiról, miként őt ismerjük, azt kell hinnünk, hogy Gizella iránt figyelmes,
               részvéttel teljes, lovagi tisztelő volt inkább, mint férj egyelőre: s mivel
               szövetségöket a szerelem édes, tiszta előélvezetei nem előzték meg, ezeknek öröme,
               bája s újsága Gizellát házasságában boldogítá.</p>
				<p>Gizella egy volt Erdély legtökéletesb hölgyei közül. Őt sokszor s közel kelletett
               látni, hogy azon tiszteletet idézze elő, melyre annyira érdemes volt. Tettekben, nem
               szavakban tűnt fel az ő lelkülete. Tisztaság, szerénység: ez a két szó festi őt
               egészen. Ő Abafit szerette úgy, mint nem más; s annyira tudta magát hozzá alkalmazni,
               annyira szenvedélyeit, szokásait, szinte gondolatját kitalálni, hogy férje mély
               részvét s hála nélkül nem tekintheté ezen ártatlan, tiszta, angyali teremtést.</p>
				<p>Láttuk, hogy Gizella minő félénk volt, őt minden kis rémülés leejté lábáról. Ez a
               férfias, bátor Abafinak nem lehete ínyére, bár azt gyöngédsége nem engedé soha
               nejével éreztetni.</p>
				<p>Gizella a világért lóra nem ült volna. Ki írhatja le az Abafi meglepetését, midőn
               egykor vadászatról térvén haza, legelevenebb paripáján gyönyörű neje vágtata
               elébe.</p>
				<p>Így halkkal szorosabb s szorosabb lőn azon érdekes szövetség, mely őket közelíté
               egymáshoz.</p>
				<p>Abafinak egykor követségbe kelle menni Bécsbe. Távolléte a jó, szép Gizellától
               oszlatá el a homályt végképp lelkében. Érezte, mennyire szükségessé lett neki
               Gizella; érezte a boldogságnak első tiszta, minden fellengéstől ment örömével, hogy
               Gizellát szereti. A regényes magasztaltság elmúlt! Gizella honosítá Abafit az
               életben; s most vált belőle azon feltűnő, érdekteljes férfiú, ki mennyire ember
               tökéletes lehet, magáról elmondhatá, hogy az!</p>
				<p>Abafi boldog volt. Mikola Margit fiának élt; tanúja volt naponként az Olivér s
               Gizella boldogságának; ő nem ismert több vágyat; ő Abafit holtig szerette. Oly
               tökéletes lény, mint Margit, csak egyszer szerethet. De elvei, erénye legyőzék
               szenvedélyét; szerelme egészen testvéri alakot vőn magára.</p>
				<p>Gizellát ő nevelte; amit tudott, ami volt, nagyrészt Margitnak köszönheté.</p>
				<p>Margit Abafinak regényes ragaszkodását Cristiernához ismerte; oly ésszel teljes
               hölgynek figyelmét ez ki nem kerülheté. Ő erősíté meg Cristiernát azon tervében,
               melynek sikerét így egyrészt magának tulajdoníthatá; s mennyi öntagadással, mennyi
               szerénységgel! Ez onnan is kitűnik, hogy Abafi végig egyedül Cristiernának
               tulajdonítá, ami Margit nélkül aligha megtörtént volna.</p>
				<p>Igen, ő nem ismere több vágyat; s a kedves Mikola-ház - főként, mikor Abafiék ott
               voltak - vígabb, örömteljesb volt, mint valaha.</p>
				<p>Szép jószággal ajándékozta meg Margit az öreg Timárnét, kinek maradékai máig is
               áldják porait; s egykori dajkája a kis Bálintnak sem lőn feledve.</p>
				<p>Cristiernának s a fejedelemnek sorsa Erdély történeteiből ismeretes.8 A fejedelem
               Báthori András bíbornoknak adta 1599-ben a fejedelemségét által, de megbánta újra.
               Végre sok viszontagságok után Európa több részeiben bolyongott. Szép, mindentől
               becsült és szeretett nőjétől elvált, s ez később szülőihez tért vissza.</p>
				<p>Deli Markó még egyszer jelenik meg Erdély történeteiben, a Báthori András uralkodása
               alatt, vad seregével már egészen a komoly hadnak edzett férfiú. Nemtője, a kedves
               Izidora nem volt többé, ki őt néha szelídebb érzésekkel ismertetheté meg.</p>
				<p>Abafinak házassági boldogsága közmondássá vált Erdélyben. Cristiernának emléke kedves
               volt neki holtig, s a kedves Gizellának, ki boldogságát neki köszönheté. Sokszor
               monda Abafi Gizellának, ki előtt titka nem volt, mióta szereté:</p>
				<p>- Mindent a legjobban intézett a gondviselés. Ami Izidorához vonza, az hála és
               szánakodás volt. Mikola Margit iránt a legmélyebb tisztelet vegyül keblemben testvéri
               szeretettel. Cristierna regényes magasztaltsággal tölté be lelkemet, s míg e szív
               dobog, az ő képe élni fog abban; neki köszönhetem mennyemet. De amit irántad érzek,
               te kedves, jó, szelíd angyal: az szerelem; igen, igen - mond lángoló arccal,
               szenvedélyesen vonva Erdély legszebb asszonyát keblére -, az szerelem!</p>
			</div>
			<div type="chapter">
				<head>EGY-KÉT SZÓ AZ ERKÖLCSI HATÁSRÓL S KÖLTŐI IGAZSÁGTÉTELRŐL MINT TOLDALÉK</head>
				<p>Minden jó regénynek, novellának, elbeszélésnek kell egy fő képzetet felfogni s azt
               bebizonyítani.</p>
				<p>Ha ez helyesen történik, akkor áll elő az erkölcsi hatás, mely vagy egyenes (direkt),
               vagy fordított (indirekt).</p>
				<p>Ha a rény eleven, igéző színekkel festetik, s annak megkedveltetése által az olvasó
               követésre buzdíttatik: akkor az erkölcsi hatás egyenes.</p>
				<p>Ha egy gonosztevőt állítunk elő, s ennek élet- s világszerű, találó rajzát adhatjuk,
               s ezáltal a gonosz ellen undorodást idézhetünk elő: akkor a hatás fordított. Óhajtjuk
               a rényt, mivel a szerzőnek sikerült velünk a gonoszt, a gyávát, az aljast
               megutáltatni.</p>
				<p>Mind a két neme ezen erkölcsi hatásnak művelt, gondolkozó olvasó előtt el nem hibázza
               foganatját; ő az egyiket, mint a másikat, föl tudja fogni, de a műveletlen vagy
               felüleges, ki csak a történet folyamával foglalatoskodik, s annak irányával,
               célzásával, pszichológiájával keveset vagy semmit gondol: annál kétségen kívül a
               második, azaz fordított erkölcsi hatás hamarább s hihetőbben van elveszve, mint az
               első, azaz egyenes hatás, s így ott, hol nagyobb része az olvasóközönségnek nemigen
               sokat olvasott, az író, ha szándéka tiszta, előbb célt ér, ha munkáiban egyenes
               erkölcsi hatást törekszik előidézni.</p>
				<p>Nálunk, hol a magyar írónak kevés olvasója van, és ezen kevés is szerfelett különböző
               fokán áll a műveltségnek, a legfinomabb tapintat sem biztosíthatja őt arról, hogy
               munkája köztetszést nyerjen.</p>
				<p>Egy része az olvasóközönségnek a legműveltebb külnemzetek literatúrájával ismeretes;
               ennek következőleg kívánati magasbak; más része keveset és rosszat olvasott; ezzel az
               írónak nehéz magát megértetni. Van végre egy neme azon zavart agyúaknak, kik mindent
               valami képzelt mintába szorítni vagy egy fejökben alakult rendszerhez akarnak mérni;
               kik nem foghatják meg, s nem akarják megfogni, hogy a költő azon percben szűnik az
               lenni, melyben röptét korlátok szorítják. Mindenütt avult nézetekre, ferde ítéletekre
               s fonák fogalmakra akad az író: s munkájának legjelentőbb oldalai el vannak
               veszve.</p>
				<p>Neki azon kell jelenben lenni, hogy olvasót szerezzen, s így inkább a külső élettel
               kell bíbelődnie, mely a nagyobb résznek ízléséhez szól, mint a belsővel, mely csak a
               műveltebb, gondolkozó olvasót mulattatja.</p>
				<p>Az erkölcsi hatást a költő vagy a valóságos világból, vagy egy képzeltből, a
               létezőnél jobb- vagy rosszabból meríti. Vannak, kik egy világot teremtenek, mely nem
               volt, nem is lesz. Tervök csalódáson alapul, s egy szeszélyes utópiának képzelt
               eseményeiből kívánnak erkölcsi hatást előteremteni.</p>
				<p>A gondolkozni szerető olvasóban semmi sem törheti vagy zavarhatja meg az erkölcsi
               hatást inkább, mint az a gondolat, hogy amit olvasott, az csak könyvben van és lehet
               úgy, nem a valóságos világban.</p>
				<p>Más írók az életet, a világot úgy fogják fel, mint az valóban létezik. Az ő életök
               nem regényélet, az ő személyeik nem regényszemélyek, hanem hív rajzai azon létező
               világ eseményeinek s személyeinek, melyben élünk, s melyek köztünk járnak.</p>
				<p>A valódi világban nemegyszer győz egy gonosztevő, nemegyszer tiszteltetik; s hányszor
               látja alacsony fondorságainak sikerét: míg a derék, a becsületes, a rényes eltiporva,
               elfeledve, közfigyelmetlenségnek s talán megvetésnek van kitéve.</p>
				<p>A valóságos világban költői igazságtétel (poetische Gerechtigkeit) nincsen; de vannak
               örök igazságok, melyek, ha ezerszer győz a gonosz, ezerszer bukik a rény: örök
               igazságok maradnak; s melyekben bármint folyjon s végződjék egyeseknek sorsuk: mély
               erkölcsi tan létezik.</p>
				<p>Ezen erkölcsi tan nagyobbára fordított (indirekt) vagy közvetett, s fogalma mélyebb
               pszichológiát kíván, mint egy költött, mesterkélt világ vizenyős eseményeiből
               merített, tetszőleg egyenes erkölcsi tan.</p>
				<p>Ezen utóbbi költött világban az igazságtétel sohasem marad el, vagy igen ritkán. A
               rény többnyire jutalmat nyer, a gonosz bűnhődik: s ha néha körülmények, görög fátum
               vagy akármi egyéb szerencsétlen végét okozza egy rényes személynek, tüstént követi
               azt annak szigorú bűnhődése, ki e szerencsétlenséget előidézte. Ez egy futó s
               felüleges tekintetre, s némely elméknél bír hatással, de veszélyes magvát hordja a
               romlottságnak méhében. Mert a rény képzetével a siker képzetét, a gonoszéval a
               bűnhődés képzetét szokja meg az elme egybekapcsolni: s így az elsőt nem önmagáért
               szeretni, az utóbbit nem önmagáért utálni.</p>
				<p>A valóságos világnak folyamából merített egyenes vagy fordított erkölcsi tan mindig
               biztosabb, mert valóságon, nem csalódásokon alapul.</p>
				<p>Még azon esetek is, melyekben a gonosz kivívja a győzedelmet a rény felett, mély
               gyakorlati erkölcsi tant foglalnak magokban. Felülegesség kétkedhetik ezen; mélység
               vissza fog ezen igazságra vezetni.</p>
				<p>Lehet-e például szebb jelenet, mint a rényt ellenekkeli küzdés közben követni? S ha
               megbukik, ha tisztelet, siker, szerencse helyett gyalázat, vesztések,
               szerencsétlenség követi is, már azon keserű érzés, mely az olvasót meglepi, azon
               bosszonkodás, mely szívét szorítja: bizonyítványa egy mély erkölcsi hatás
               munkásságának.</p>
				<p>Ha egy gonosztevőnek tetteit siker, szerencse követi: ő ezerszerte gyűlöletesbbé
               válik előttünk. Magánosan áll akkor körülásítva undokságától, utáljuk s
               bosszonkodunk egyszerre reá: s így a hatás kétszeres. Ha megbukik egy gonosztevő,
               némi szánakodás vegyül bosszonkodásunkhoz, s az erkölcsi hatást gyengíti, vagy
               bosszúállás gyönyörét idézvén elő, szívünket vesztegeti meg.</p>
				<p>E rövid vizsgálatnak következménye az, hogy a valóságos világból vagy egy ahhoz
               hasonlóból merített világ- s életszerű képek mindig biztosabbak, de hogy ezeknek
               helyes fogalmába ugrani nem lehet, erre készülni kell, s az ábrándozásokhoz szokott
               olvasót s nem olvasót - nagy ideje már a fellegekből leköltöztetni.</p>
			</div>
			<div type="chapter">
				<head>JÓSIKA JEGYZETEI AZ ABAFI-HOZ</head>
				<p>1 Kéretik az olvasó az Abafi nevet az Apafi
               névvel föl nem cserélni.</p>
				<p>2 Így címezték akkori időben Erdélyország fejedelmeit.</p>
				<p>3 Egy a legnehezebb költői feladatok közül az őrültséget vagy lázas szeszélyt
               helyesen adni. Mind a két tárgy pszichológia nélkül gyermekességgé aljasul, s minden
               művelt olvasót untat; de e nehéz feladat helyes kivitele után a legnehezebb annak
               bírálata.</p>
				<p>Némely író az ily őrülttel mindent összevissza beszéltet; néha betege egyszerre
               megokosodik; az ember azt hinné, hogy bölcsen szól, ha az író meg nem mondotta volna
               előre, hogy szegényke kissé bolond.</p>
				<p>E munkában is jő egy lázas szeszélynek leírása elő; s minő nézetek vezéreltek
               festésében, előadom.</p>
				<p>Amit józan ész a lelki s testi munkálatok helyes folyamában rendesen cselekszik vagy
               mond: azt a lázas szeszély összezavarja, felbuktatja; e cselekvések s beszédek
               káoszában a felüleges olvasó semmi öszvefüggést, semmi rendet nem talál; ő csak
               ugrásokat s szöges ellentételeket pillant meg, s tágas hézagok terülnek előtte. S ez
               az öszvezúzása minden rendnek nála a lázas szeszélynek típusa.</p>
				<p>Van pedig az őrültségben vagy a lázas szeszélyben bizonyos - hogy úgy szóljak -
               szeszélyes folyamat; van valami összefüggése a képzeteknek, olyan, mint a hegyi
               pataké, mely sziklákon csattog le, néha köddé oszlik hullásában, föld alá rejtezik,
               eltűnik a szem elől, s újra felbuzog egy forrásban vagy csurgóban, tavakká terül,
               vagy hatalmas folyókká nyúlik, változik; de meg nem szakad. S éppen azon ugrások,
               melyeket a felüleges elme hézagoknak gondol, képezik az egybefüggést - s egy első
               tekintetre észrevehetlen, de mégis létező kapcsolatot.</p>
				<p>Minden lázas szeszélyesnek van egy fő képzete vagy merő képzete (idea fixa), melyre
               mindig visszatér vagy visszaugrik, mely körül forog; néha végtelen távulságra nyargal
               tőle, hallatlan ugrásokat tesz vagy inkább látszatik tenni, de újra visszaszökik.</p>
				<p>Tisztát képzel például, s ezzel összefűz mindent, ami tiszta; s ha tiszta szívvel
               bíbelődik: jut kristály - üveg - víz s egyéb anyagilag tiszta eszébe.</p>
				<p>Vannak az őrültségben, mint a szeszélyben, világos percek: az őrülteknél hosszabbak,
               órákig, néha napokig tartók; a szeszélyben, a betegség minőségéhez képest, a láz vagy
               hagymáz ideje alatt, rövidebbek. Ezen utóbbiaknál a világ sugár néha pillanatokra
               töri által a mámoros kábultságot; s így egy józan szót, egy rendes képzetet azonnal
               más követ, mely hatalmas ugrást látszatik képezni. Sötét, csak percekre világuló
               visszaemlékezés, a képzeteknek társítása (assotiatio idearum) s az előbb említett fő
               vagy merő képzet játsszák az őrültségben, mint a szeszélyben, a fő szerepet.</p>
				<p>A beteg a testi, anyagi tulajdonokat a lélekre ruházza és fordítva; amit óhajt, amit
               reményl, mitől retteg, mit szégyenel: valósítja; s néha a valót, a létezőt mint
               jövendőt vagy már nem létező múltat tekinti. De valamint a valóságos életben semmit
               sem képzelhetünk egyebet, csak azt, amit tapasztalunk, azaz: ami érzékeinkre hat; s
               úgynevezett új gondolatok és találmányok - csak új egybetételek, új kombinációk; a
               legszeszélyesb alakot állíthatjuk föl képzetünkben, mely nem volt soha s nem is lesz;
               ha azonban figyelemmel vizsgáljuk egyes részeit, azokban semmi újra nem találunk: így
               az őrültség, a lázas szeszély torz egybetételeit képezi a józan képzeteknek;
               képzetébe ötlik egy király, ezzel egybefűzi az általános nagynak képzetét; s nem
               ritka, hogy második szava magas hegy, óriás, a legnagyobb gyümölcs vagy ilyesvalami
               lesz. A nem pszichológ ugrást lát e zordon ellentételekben, de a figyelmes pszichológ
               a zavarban megleli a folyamot. Alkalmazzuk ezt a jelen munkára.</p>
				<p>Gizella, a gyöngéd idegű gyermek, szereti Olivért, látja, hogy hárman megtámadják;
               ijedtében forrólázba esik. Szeszélyében, amit forrón óhajt, bár gyermekien tisztán,
               szeplőtelenül, mint önmaga, azt létesíti; merő, fő képzete az, hogy ő - Olivérnek
               nője.</p>
				<p>Első felszólalásakor magát tündér vidékben találja, az Olivérreli együttlét őt
               boldogítja, a boldogság képzetével a jónak és ezzel rokon szépnek képzete áll elő
               zavart elméjében. Ezt tovább fűzi; a szépnek képzete a virágok legszebbikét, a rózsát
               varázsolja elébe, rózsákat lát számtalan színvegyületben.</p>
				<p>Újra felszólal; újra fő képzete, Olivér van előtte; maga mellé ülteti őt. Ő neje
               Olivérnek, képzetében vele, mellette van, az együttlét eszméjéből foly a maga mellé
               ültetés.</p>
				<p>Tovább fűzi szeszélyét; Olivér mellette ül; sötéten világlik által elméjének mámorán,
               hogy amit szeszélyében valósággal teremtett, az egykor óhajtás volt: egy őt boldogító
               valósággá válván ezen óhajtás, a vett öröm- vagy jónak képzetével rokonul a hála
               képzete. Ő Olivérnek köszöni, hálálja szerelmét: “hogy háláljam meg néked
               szeretetedet?” - mond. Újra sötétül agyában: amit most létezőnek hisz, vágy volt
               egykor; itt a kétkedés áll elő. “Ez álom” - így szól. “Nem, nem!” - mond előrenyújtva
               kezét, mintha az Olivér kezeit szorítaná. Ezen férfiúkéz, mely oly édesen szorul az
               övébe, eszébe juttatja az Olivér viadalát. “Ezek a te kezeid - szól -, melyekkel
               támadóidat sújtád a porba (itt visszaugrik újra képzetében jelen helyzetére), s
               melyekkel oly lágyan öleled Gizelládat.” Elhallgat újra, s némán fonja szeszélyét
               odább; a folyam meg nem szakad, a kéz, a megtámadók állnak előtte: “Három egy ellen!”
               - kiált fel, s újra fő képzetére tér vissza; Olivérreli együttléte az egység képzetét
               idézi elő; a három megtámadónak száma az együttlét egyes számát juttatja eszébe. “Ő
               és én - így szól -, hiszen az csak egy.”</p>
				<p>Ezt fűzi újra némán tovább; ő és Olivér egy, ők együtt vannak, egymás mellett ülnek.
               Olivér egy csókot kíván nejétől képzetében; az ártatlan, angyaltiszta gyermek
               kétkedik: “Ó, ne - mond -, az nem szabad!” A képzetek összeszövése vagy társítása
               eszébe tünteti, hogy házasok csókolják egymást; amit elméje társít, fűz odább, azt
               Olivér ajkaira függeszti, s mintegy felelve mond: “Igazad van” sat. Újra kétkedésire
               ugrik vissza: “Vagy házasok is vétkeznek, ha teszik?” - kérdi. “Te ámítasz, Olivér!”
               S újra visszaugrik előbbi helyzetére, újra hisz, és megcsókolja férjét
               képzetében.</p>
				<p>A láz teljes mértékben körülfogja őt később; elméjében sötétebb képek tűnnek elő;
               mindig merő képzetével bíbelődve; Olivérnek megtámadtatását fűzi odább: ezzel a
               sebesülhetés képzete egyesül; mitől retteg, azt szeszélye létesíti; Olivér sebet
               kapott: a sebbel a gyógyítás képzete társul, ezzel a gyógyszerek; itt ezeknek
               előszerzésök jut eszébe, s annak emlékezete, hogy Margittól ilyszerű utasításokat
               vett. Ő teszi az írt a sebre, ő szedte a fűszeres növényeket.</p>
				<p>Olivért bekötött sebbel szenvedve képzeli, ezzel a hallgatás képzete egyesül, “te
               hallgatsz”, mond. Itt tovább megy, Olivér hallgat, talán nem ismeri őt - mert a
               szeszély nagyít mindent, s végletekre megy által - “te nem ismersz engemet? Én vagyok
               Gizella” - szólt sat.</p>
				<p>Gizellának láza halkkal csendesül, egy világos perc van szeszélyében, felnyitja
               szemeit, szomjat érez, s a Margit kérdésére vizet kér; a víz képzetével egyesül a
               tisztaság képzete s ennek ellentéte, a sűrűség: “ne azt a sűrű italt - mond -,
               kristálytisztát... - s újra a képzet - mint az én szerelmem!”</p>
				<p>“Ismersz-e?” - kérdé Margit. A világos perc elmúlt; Margit, a feltűnő, remek nő,
               emlékezetében áll homályosan előtte: a remekség képzetével rokon nagyságának képzete
               tűn föl elméjében, ezzel egy királyné képe egyesül: “te királyné vagy”; szeszélye nem
               elégszik meg ezzel, még nagyobbat ugrik: “te egy tündér vagy” - mond, s visszaugrik a
               vízre, a tisztaságra; s itt az üveg tűn föl elméjében mint tiszta, mint átlátszó
               anyag; “üvegből van öltözeted” - mond sat. Újra a nagyság s ezzel rokon érték képzete
               áll elő; a királynénak, a tündérnek halántékain a virágok királya ingadoz, a rózsa,
               mégpedig a szépet az értékessel egyesítve - aranyrózsa.</p>
				<p>Már szelídülvén láza, újra egy világos perc jön elő; megismeri Margitot.</p>
				<p>Még nem tiszta elméje egészen, még tart némileg szeszélye; a visszaemlékezések
               kezdenek tisztábban előtűnni. Eszébe jut, hogy Margit Olivért szereti; újra merő
               képzete áll előtte: Olivér az övé. Ezzel a Margit lemondásának képzelt esetét
               társítja s létesíti egyszerre. Margit lemondott képzetiben Olivérről, mert Olivér
               most az övé! Ezt köszöni Margitnak. Az elzárt, szótlan szerető gyermeknek nyelvét
               megoldja szeszélye, s ő lelkének minden titkát elárulja; de minden szaván
               általsugárzik a fő képzet, hogy Olivér -az övé.</p>
				<p>4 Szalánczi Lászlót több nevezetes követségekre használta Báthori Zsigmond.</p>
				<p>5 Nevezetes kereskedő akkori időben Kolosvárt, ki nemegyszer segíté ki a fejedelmet
               is pénz dolgában.</p>
				<p>6 Tréfás elnevezése a lengyeleknek, elöl rövidre nyírt hajokért.</p>
				<p>7 Forrásaim a más két megtámadóról hallgatnak; alkalmasint bitang bérgyilkosok
               lehettek.</p>
				<p>8 Szükségesnek látom Erdély történeteiből* itt röviden azt
               feljegyezni, ami Báthori Zsigmondot illeti:</p>
				<p>1576-ban Báthori István erdélyi fejedelem lengyel királlyá választatott. Erdély
               kormányát Báthori Kristófnak adá által, kinek fia, Zsigmond, midőn Kristóf 1581-ben
               meghalt, csak kilencévű volt, s Erdélyt az ő nevében tanácsosok kormányozták.</p>
				<p>Báthori Istvánnak 1586-ban történt halála után, 1587-ben, Zsigmond a lengyel koronát
               követség által kereste, de siker nélkül.</p>
				<p>1594-ben, tehát egy évvel történetünk kezdete után, Zsigmond abban a hiszemben, hogy
               Báthori Boldizsár és András az ő életére törekednek, Kővárra szaladott. De nemsokára
               megbánván hirtelenkedését, visszatért; ekkor látjuk őtet ezen történetben
               legelőször.</p>
				<p>
               * Lásd Bethlen Farkas históriáját: Transylvania etc.</p>
			</div>
		</body>
	</text>
</TEI>