<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU05572" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Egy magyar nábob : 1853-54 : ELTeC edition</title>
				<author ref="viaf:59084200">Jókai Mór (1825-1904)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">139820</measure>
				<measure unit="pages">579</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Egy magyar nábob : 1853-54</title>
					<date>2008-01-08</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/05500/05572"/>
					<respStmt>
						<resp>Original Electronic Edition</resp>
						<name>Szekeres László</name>
						<name>Csuvár Miklós</name>
						<name>Kiss András</name>
					</respStmt>
					<bibl type="digitalSource">
						<title>Egy magyar nábob : 1853-54</title>
						<date>2008-01-08</date>
						<ref target="http://kindlevarazs.wordpress.com/kindle-teka/"/>
					</bibl>
					<bibl type="printSource">
						<title>Egy magyar nábob : 1853-54</title>
						<author>Jókai Mór</author>
						<pubPlace>Budapest</pubPlace>
						<publisher>Akad. Kiadó</publisher>
						<date>1962</date>
						<ref target="https://mek.oszk.hu/05500/05572/05572.pdf"/>
					</bibl>
				</bibl>
				<bibl type="firstEdition">
					<title>Egy magyar nábob : 1853-54</title>
					<author>Jókai Mór</author>
					<date>1854</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T1"/>
			</textDesc>
		</profileDesc>
		<revisionDesc>
			<change when="2019-04-18"/>
		</revisionDesc>
	</teiHeader>
	<text>
		<body>
			<div type="group">
				<head>
               I. kötet
            </head>
				<div type="chapter">
					<head>
                  I. Egy különc 1822-ből
               </head>
					<p>Rút, fergeteges idő van odakünn a pusztán, az ég felhős, a föld sáros, szakad az
                  eső két hét óta, mint a parancsolat; minden ér kiáradt, kiöntött, nád terem a
                  búzavetés helyén, gólya szánt, kácsa költ a drága tengeri közt.</p>
					<p>– Medardus napján kezdődött az ítéletidő, már ez negyven napig majd így fog
                  tartani, márpedig ha így tart, akkor nem tudom, ki lesz az a Noé, ki e parciális
                  özönvízből embert és barmot kiszabadít.</p>
					<p>E sajnos észrevételt nemzetes Bús Péter uram tevé, ki a kegyetlen sors által arra
                  volt hivatva, hogy a keresztúti gáton nemes Szabolcs vármegyében a vendégekkel
                  veszekedjék, a Törikszakad csárdának lévén kocsmárosa.</p>
					<p>Szép menedék volt a Törikszakad csárda a keresztúti gáton, melyben Bús Péter uram
                  vala a kocsmáros. Nevét nem őseitől nyerte e derék ház, hanem érdemekkel szerzé,
                  mert amíg azt elérte az utas, törni vagy szakadni kellett addig valaminek.</p>
					<p>Kivált ily kedves időben, midőn megerednek az égnek csatornái, és eszébe juttatják
                  az embernek, hogy mennyivel jobb volna, ha inkább a földnek volnának csatornái;
                  ekkor nem állna meg a tó kétfelül a gát mellett, fenékig áztatva azt keresztül,
                  hogy aki vesztére belehajt, ott vénül meg benne, vagy a hátán hordja ki a
                  szekerét.</p>
					<p>Estére kezd már az idő járni. Bús Péter uram a szántóföldről jött meg lóháton;
                  csak úgy lassan dörmögdél magában, mert a pipáját restelli a szájából kivenni
                  azért, amit mond. Az a pipa azért látszik feltalálva lenni, hogy az embernek
                  legyen mivel bedugni a száját, hogy ne káromkodjék annyit.</p>
					<p>– A szénát boglyástul elvitte az ördög, a búza a földön fekszik, mind az ördögé
                  lesz. Beleütött az egész gazdaságba a mennydörgő ménkű!</p>
					<p>Mert a pusztai kocsmáros nem abból él, hogy bort ad el, hanem gazdálkodik, s nála
                  a csaplárság csak szinekúra. </p>
					<p>Míg így háborog magában, egy kétes némberi alak – kiről hirtelen nehéz megítélni:
                  felesége-e vagy szolgálója – a gát túlsó végire mutat, mely a Tisza felé visz.</p>
					<p>– Nem valami hintó jön ott?</p>
					<p>– Hiszen csak az kellene még, hogy most meg vendéget hozzon az istennyila – szól
                  Bús Péter morogva, s oda se néz, hanem bemegy a konyhába átázott bundáját
                  kiterítni a tűzhely elé, s csak ott dörmögi el a többit. – Azt sem tudom, ha a
                  kenyerünk elfogy, hol kapunk másikat pénzért? Én pedig senki fiáért sem
                  koplalok.</p>
					<p>Végre mégis kitekinte az ablakon, letörölve róla az izzadságot, s megláta egy
                  hintót jó tova négy postalóval lubickolni a gáton, s megnyugtató legyintést téve
                  felé kezével, vigasztalódottan monda:</p>
					<p>– Nem ér az ma ide.</p>
					<p>Azzal kiült a kapu elé, s pipáját félrevágva szájában, elnézte boldog nyugalommal,
                  mint kárhozik el négy ló szekerestül a hosszú gáton. A nehéz kasornya magas rugóin
                  akkorákat vetődik, hogy szinte felbillen, de két ember fogja kétfelől, s ahol
                  zökkenő jön, majd egyik, majd másik nehezedik a lépcsőkre, ahol pedig aztán
                  istenigazában levág a kerék tengelyig, s mind a négy ló kiáll, elébb kikiabálják
                  magokat a lovakra, azután nekifanyalodnak, kapával, doronggal kiássák, kiemelik a
                  kereket, a küllőkről lefaragják az egy tömeggé vált sarat, s annál nagyobb
                  diadallal mennek aztán ismét néhány lépést.</p>
					<p>Bús Péter uram nézi igaz predestinációt hivő képpel a más veszedelmét, a
                  hajszolás, ostorpattogás hangja elhat olykor a fülébe; de biz ő nem bánja; volna
                  ugyan négy jó paripája, mellyel ha segélyére menne az érkező vendégnek, úgy
                  kirántaná a sárból, hogy a szeme is szikrát hányna; de minek az? Ha a végzetek
                  könyvében az volt megírva, hogy az a hintó szerencsésen a csárdáig jusson, akkor
                  így is eljut, ha pedig az van róla határoztatva, hogy a sárban megfenekelvén, ott
                  virradjon, akkor úgy kell annak megtörténni, s kár volna a gondviselés útjait
                  bevágni.</p>
					<p>Végre csakugyan mind a négy kerekével úgy levág a hintó éppen a gát közepén, hogy
                  sem előre, sem hátra nem lehet azt mozdítani.</p>
					<p>Emberek elrekedtek, hámok, istrángok elszakadtak, lovak lefeküdtek a sárba, az idő
                  is elsetétült szépen. Bús Péter uram könnyebbült szívvel verte pipája hamvát a
                  tenyerébe. Hála istennek, ide ma nem jön vendég, s örült a lelke, midőn kapuján
                  befordulva az üresen álló kocsiállást megpillantá, melyben kedélyesen veszekedtek
                  az éjszakai álláson összekapott apró baromfiak. Maga is lefeküdt mindjárt egész
                  háznépével, mert a gyertya drága – még a tüzet is kioltá; s ott bundáján
                  heverészve, s utolján égő pipáját szortyogtatva elmélkedik afelett, hogy milyen
                  balgatagság ilyen moslék időben útnak indulni valahová!</p>
					<p>... Míg Bús Péter uram csendesen aluszik az Úrban, jön másfelől házára a
                  veszedelem: a túlsó oldalon. Nyíregyháza felé nincsen ugyan gát, hanem szabadon
                  járhat alá s fel a víz, amerre neki tetszik. Ismeretlen ember ha nekibódorodik e
                  söppedéknek, tegyen testamentomot, mert ott vész, ellenben akik ismerősök a föld
                  titkaival, könnyebben eljönnek rajta, mint a csinált úton, sőt vannak kocsisok,
                  akik sokáig betyárkodtak a vidéken, s azalatt úgy kitanulták a laposok és dombosok
                  minden tekervényeit, hogy késő éjszava is keresztüljönnek rajta bármilyen
                  hintóval.</p>
					<p>Már közel lehet az éjfél, mert a Törikszakad csárda kakasai egyre-másra kezdenek
                  kukoríkolni, midőn világosság kezd támadni a sömlyéken. Tizenkét lóhátas ember jön
                  égő fáklyákkal, egy hintót s egy szekeret fogva közre.</p>
					<p>A szekér elöl megy, a hintó hátul, azért hogyha gödörbe talál tévedni, a szekér
                  dűljön fel, s a hintó okuljon a példán, és kikerülje a helyet.</p>
					<p>A fáklyát vivő férfiak mindnyájan sajátságos egyenruhát viselő hajdúk.</p>
					<p>Fejeiken csókos kalpag, fehér lószőr bokrétával, derekukon piros dolmány sárga
                  zsinórral, melyre farkasbőr kacagány van vetve a szakadó zápor ellen.
                  Nyeregkápájába mindegyiknek fokos van akasztva és két pisztoly. Övig csak megjárná
                  a gúnya, de azon alól kurta rojtos vászon lábravaló következik, mely sehogy sem
                  akar illeni a skarlát posztódolmányhoz.</p>
					<p>Most lássuk a szekeret; négy jó mokány ló van eléje fogva, miknek serénye csaknem
                  a vízben úszik, a gyeplűt egy betyárképű vén kocsis kezeli. Alszik a jó fiú, mert
                  hiszen lovai jól tudják az utat, s csak olyankor ébred, ha megrántják a kezében a
                  gyeplűt; akkor aztán nagyot cserdít közé, és még ő haragszik.</p>
					<p>Benn a szekérben nagyon furcsán ülnek; mert noha a hátulsó ülés nem látszik
                  elfoglalva lenni, mégis az első ülésbe helyezkedék két bizonytalan külsejű férfiú
                  háttal a kocsisnak; kicsodák, micsodák? Azt hirtelen kivenni nem lehet, mert úgy
                  el vannak téve gubákba, fejökre levén húzva azoknak kámzsája, hogy semmi emberi
                  ábrázat azokból nem látszik, azonfelyűl jócskán alusznak is; líg-lóg mind a kettő
                  feje jobbra-balra, s csak néha-néha hőköl fel hol egyik, hol másik, hol mind a
                  kettő, aszerint, amint a lőcsbe vagy egymásba ütődnek fejeikkel, s olyankor
                  kiegyenesedik, mintha elszántan mondaná: “Már most igazán nem alszom!” A másik
                  percben aztán újra elalszik.</p>
					<p>A szekérderék be van fedve pokróccal, melynek domborulásairól azt lehet gyanítni,
                  hogy nagyon sok mindenféle van alatta. A hátulsó ülésen néha-néha megmozdul a
                  pokróc, s azt engedi hinni, hogy ott mégiscsak kell valami élő állatnak létezni,
                  ki iránt való tiszteletében a két úriember a rosszabb ülést foglalta el; míg végre
                  csakugyan hosszas küszködés után, a ráterített pokróc alól kibirkózza magát a
                  rejtélyes valaki, s kidugja fejét a világba egy gyönyörű szép – agár. Tehát őt
                  illeté az elsőbbség! S ezt jól látszott érzeni; felült két lábra a szekérben, s
                  méltóságteljesen ásított egy nagyot, azután megvakarta kegyelmes füleit
                  hosszúságos lábaival, megrázta a nyakán csengő-bongó acélláncos örvét, s minthogy
                  egy impertinens éjjeli bögöly erővel ismeretséget akart vele kötni, azzal nagy
                  vitába elegyedett, utána kapkodva s nagyokat csattantva fogaival. Miután ezt a
                  mulatságot is megunta, alvó társaira vetette figyelmét, s éppen leereszkedő
                  kedélyben levén, midőn a hosszabbik férfiú szundikáló állapotában nagyokat bókolt
                  előre, a humorisztikus agár felemelé első lábát, és végighúzá annak orcáján. Az
                  nagyot dörmögött rá: “Ne izéljen a tekintetes úr!”</p>
					<p>Most lássuk a hintót.</p>
					<p>Öt televér ménló van eléje fogva, csak úgy hányja-veti a cifra cafrangot mindegyik
                  a fején; kettő a rúd mellett, három ló van elöl, mind a három nyakán csengettyű
                  lóg, hogy messziről meghallja a szembejövő a neszt, s előre kitérhessen.</p>
					<p>A bakon vén kocsis ül prémes bekecsében, kinek azon egy instrukciója van, hogy
                  akármerre jár, soha hátra ne merjen tekinteni a hintóba, mert rögtön főbe
                  lövetik.</p>
					<p>Minthogy azonban mi nem félünk a főbelövethetéstől, nézzük meg, ki van ottan.</p>
					<p>A kocsi ernyője alatt egy éltes férfi ül torkig farkasbőr bundába takarva, fejébe
                  nagy asztrakán süveg van húzva egész a szeméig.</p>
					<p>Belőle sem látszik egyéb az arcánál, de az arcvonások és e szemek oly szokatlanul
                  képesek meglepni a szemlélőt; egy eltévedt lélek látszik e szemekben, mely tán
                  döntő nagy eszmékre volt hivatva, s fátuma, környezete, elhagyatása miatt kereste
                  a szokatlant a kicsiségekben, s most mintha önmagán bámulna el, oly mereven tud
                  nézni; az egész arc kövér, de színtelen tekintetével, nemes vonásaival, de melyek
                  mind oly bizarr szegletekké vannak elferdülve, e durva szemöldök, az elhanyagolt
                  bajusz oly visszataszító hatást okoznak első tekintetre, pedig ha tovább nézné az
                  ember, lassankint kibékülne minden vonással; kivált midőn szemeit behunyja, s az
                  álom elsimítja a dúlt körvonalakat, oly ős patriarkális tekintetet vesz föl ez
                  arc, hogy az ember atyjára gondol utána. De ami még feltűnőbbé teszi őt, ez azon
                  különös körülmény, miszerint mellette kétfelől két parasztleány ül szorosan
                  melléférkőzve, két pirospozsgás leányzó, kiknek komoly, sőt mondhatni aggodalmas
                  arcáról azt lehet következtetni, miszerint nem pusztán csintalan tréfa ülteté őket
                  az öregúr mellé.</p>
					<p>Az agg férfi fázik a hűvös, nedves éjszakában, a farkasbőr
                  bunda nem képes testét melegen tartani, azért ültették mellé a két fiatal
                  pórleányt, hogy azoknak életerős magnetizmusa kölcsönözzön meleget szétbomladozó
                  életműszereinek.</p>
					<p>Az ember sietett élni, és hamarább megszűnt élni, mint meghalt volna, úgyhogy most
                  csak egy eleven hazajáró lélek, ki eltompul, elfásul, s csak akkor kezd újra élni,
                  ha valami új inger, valami új mámor, bohó, bizarr, rendkívüli eszme, vágy,
                  gondolat felébreszti lelki tetszhalálából.</p>
					<p>Most is az hozza távol fekvő kastélyából éjszakának idején, hogy egész éjjel nem
                  tudott aludni, nem találta semmiben örömét; végre azt gondolta ki, hogy elmegy a
                  Törikszakad kocsmárosra veszekedni, abba mindenáron beleköt, az különben is mérges
                  fog lenni, hogy éjjel fel kell neki kelni, és káromkodni fog, ha enni, inni kérnek
                  tőle, amiért ő azt azután jól megvereti hajdúival. A kocsmáros nemesember, az
                  egész tréfa kerülni fog egypár ezer forintba, de a mulatság megér annyit.</p>
					<p>Ezért fellármázta embereit, befogatott, fáklyát gyújtatott, s éjszakának idején
                  tizenkét hajdúval nekiindult az úttalan sömlyéknek, magával vivén minden
                  enni-innivalót, ami szükséges leend a megtörtént tréfa után rendezendő lakomához,
                  nem feledkezvén meg egyúttal azon három személyről, kik leginkább szokták
                  mulattatni, s kik ott vitetnek elöl a másik szekéren; egyik a kedvenc agár, másik
                  a cigány bohóc, harmadik a tányérnyaló poéta, kik ott egy társaságban ülnek
                  szépen.</p>
					<p>Így halad végig a zimankós éjben a bizarr csoport tüszkölő paripával, sziporkázó
                  fáklyáival a sík vízúton keresztül a Törikszakad csárda felé, mely nagy tetejével
                  úgy tűnik elő egy távol dombon, mint valami vár megnagyítva az éji látás
                  csalódásától.</p>
					<p>Odaérve meghagyatott az egyik hajdúnak, hogy verje fel a kocsmárost, és beszéljen
                  vele per kend.</p>
					<p>Akik ismerik a magyar nyelvet, tudni fogják, hogy ez a “kend” szó nem fejez ki
                  valami hízelgő megszólítást, és hogy azt nemesembernek mondani, még ha kocsmáros
                  is, valóságos injúria. </p>
					<p>Márpedig nemes Bús Péter uram híres volt arról, hogy nála nem sokat kellett
                  instálni egy kis gorombaságért, és semmit sem lehetett olyan könnyen kapni tőle,
                  mint összeszidást; egy görbe nézés elég volt rá, hogy az emberbe belekössön, s ha
                  valakinek a képe nem tetszett neki, vagy okoskodni próbált az ellen, amit ő
                  mondott, avagy megszólítás közben elmulasztá őt nagy
                     uramnak címezni, annak úgy kitette a szűrét, mintha benn sem lett volna;
                  azt a merényt pedig, hogy őt “hallja kend”-nek szólítsa valaki, csupán egyszer
                  merte megpróbálni két jó futó pataki diák; azok is annak
                  köszönjék, hogy elbújtak a sásban, megszabadulásokat, mert utánok indult lóháton,
                  s meg akarta őket vasvillázni.</p>
					<p>Tehát ezt a derék urat kelté fel ilyen szavakkal egy hajdú,
                  pogány dörömbözést mívelvén az ablakán:</p>
					<p>– Keljen fel kend szaporán kocsmáros! Jöjjön
                  kend ki gyorsan, és szolgáljon kend
                  ízibe!</p>
					<p>Bús Pétert mintha kiöntötték volna e szóra az ágyából, kiugrott, kapta a fokosát,
                  s veszettségében az almáriomba ment be a konyhaajtó helyett.</p>
					<p>Amint azonban kitekinte az ablakon, s meglátta azt a sok fényes cselédet, kik
                  egészen bevilágíták a házat fáklyáikkal, mindjárt megtudta, kivel van dolga.
                  Észrevette, hogy őt boszontani akarják mulatságból, s föltette magában, hogy csak
                  azért sem fog bosszankodni.</p>
					<p>Mindjárt szépen felakasztotta szegre a fokost, fejébe nyomta báránybőr süvegét, s
                  bundáját vállára kanyarítva kilépett az udvarra.</p>
					<p>Az érkezett vendégek már akkor mind a tornácon voltak; középen, testőreitől
                  körülvéve, maga a nagyságos úr, hosszú, térdig érő nagy aranygombos atillában,
                  testének terjedelme miatt fejét kissé hátra tartva, s egy nagy aranyfejű
                  spanyolnád botra támaszkodva. Most tűnt még csak ki, mily rosszul illik arcához e
                  gúnyos, kötekedő kifejezés, mely egészen kiforgatta azt joviális vonásaiból.</p>
					<p>– Jöjjön közelebb kend! – kiálta a kocsmárosra erőtetett, felcsapott hangon. –
                  Nyisson kend nekünk szobákat, és készítsen vendégséget; bort nekünk, tokajit és
                  ménesit; fácánhúst, árticsókát meg rákfarkat!</p>
					<p>A kocsmáros levette nagy alázatosan a süvegét és kezébe fogta, s nagy csendes
                  hidegvérrel viszonza:</p>
					<p>– Isten hozta a nagyságos urat nálunk; mindennel szolgálok, amit csak parancsolt;
                  csupáncsak azért kell engedelmet kérnem, hogy tokaji és ménesi borom nincs, a
                  fácánjaim még nem híztak meg, a rákok pedig, amint tetszik látni, mint belefúltak
                  a nagy vízbe, hacsak ezt a tizenkét rákot itt konyhámra nem adja nagyságod.</p>
					<p>Ez célzás volt a hajdúk skarlát montúrjára, s az ötlet azonnal félrevitte a nagy
                  úr figyelmét. Tetszett neki, hogy a kocsmáros csak úgy komázik vele. Ezt nem
                  várta, és még jobban mulattatá.</p>
					<p>A cigány bohóc eközben előtolta fekete pofáját, mely vetekedett akármelyik
                  szerecsennel, s két sor fehér fogát a kocsmárosra villantva, ujjain kezdé
                  elszámlálni, hogy neki meg mi kell.</p>
					<p>– Nekem nem kell egyéb, mint egy tál kolibrimadár-tojás, szoptatós őznek a vaja,
                  meg a kecsege porcogójából főzött kocsonya; sohasem élek egyébbel.</p>
					<p>– Kár az ilyen úri gyomorba – szólt Bús Péter –, szolgálok inkább egy kis
                  cigánypecsenyével.</p>
					<p>– De már azt kikérem! – kiálta a bohóc. – Az nekem atyámfia, azt nem szabad
                  megsütni.</p>
					<p>A nagy úr kacagni kezdett ez ízetlen tréfákon; neki az ilyenekben telt mulatsága,
                  s hogy a kocsmáros eltalálta a kedvét, egészen megváltozott iránta való
                  szándéka.</p>
					<p>– Hát mit tud kend adni vendégeinek? – folytatá a vitatkozást.</p>
					<p>– Mindent biz én, nagyságos uram; csakhogy amim volt, az elfogyott, amin pedig
                  lesz, az messze van, amim pedig volna, az nincs.</p>
					<p>A nagy úrnak annyira megtetszett e körülírása a semminek, hogy hahotára fakadt
                  rajta, s kívánta megörökíttetni.</p>
					<p>– Hol van Gyárfás? Hol kuttog a poéta? – kiálta összevissza; pedig ott áll
                  mellette a jámbor, hátul összetett kezekkel, sovány, száraz, bőrré vált orcával
                  kedvetlenül szemlélve az egész mulatságot. – Frissen, Gyárfás, ízibe! Mondjon kend
                  verset erre a csárdára, hol az emberek nem kapnak enni.</p>
					<p>Gyárfás úr lehúzá szemöldökét, száját feltolta az orráig, s ujja hegyével megbökve
                  homlokát, ex tempore kiugratá a distichont:</p>
					<p>“Enni ha nem hoztál ide, állhat előtted üres tál;</p>
					<p> Bőjt vagyon itten örök, nem megy el itt a török.”</p>
					<p>– Micsoda beszéd már ez! Hát mi köze ehhez a csárdához a töröknek?</p>
					<p>– Nagy köze van – felelt nyugodtan Gyárfás. – Minthogy a töröknek enni kell,
                  különben nem mehet, itt pedig nem kap enni, tehát a vers tökéletes.</p>
					<p>– Szarva között a tölgye – monda rá a nagy úr, s azzal mintha hirtelen valamit
                  meglátott volna, ismét a kocsmároshoz szólt:</p>
					<p>– Van kendnek egere?</p>
					<p>– Nem az enyimek, mert én csak árendás vagyok a háznál, hanem van elég, s ha
                  egy-kettő elfogy, nem kell róla a tiszttartónak számot adnom.</p>
					<p>– No hát süttessen meg kend nekünk egy egeret.</p>
					<p>– Csak egyet?</p>
					<p>– Hát mi a gutát? Csak nem pokol a béle ennyi embernek, hogy eggyel be ne
                  érjék.</p>
					<p>– Szolgálhatok vele – monda a kocsmáros, s rögtön hítta magával a macskákat a
                  kamrába. Csak a mángorló köveit kellett megbolygatni, azután válogathatott bennök
                  az ember, azaz hogy a macska.</p>
					<p>Különben az egér olyan szép, kedves kis állat, én meg nem foghatom, miért irtóznak
                  tőle. Csak olyan, mint a mókus, mint a tengerimalac, miket szobában tartanak,
                  cirógatnak, játszadoznak velük, csakhogy még azoknál is ügyesebb; olyan finom kis
                  orra van, csinos kedves fülecskéi, parányi pici lábai, furcsa komikus nagy bajusza
                  s olyan ragyogó, fekete szemei, mint a gyémánt, s mikor játszik, mikor cincog,
                  mikor feláll fonni két lábra, oly ügyes, oly módos, mint akármely más állat.</p>
					<p>Attól, hogy a rákot megfőzik, senki sem irtózik, az asztalra tett csigától senki
                  sem szalad el, pedig azok sokkal iszonyúbb állatok az egérnél, mi van hát azon
                  elszörnyedni való, hogy egy egeret megsütnek? Kivált mikor az Kínában a legnagyobb
                  delícia, úrias nyalánkság, melyet kalitkában hizlalnak dióval, mandulával, s
                  csemegeképp adnak fel az asztalra.</p>
					<p>Egyébiránt az egész társaság meg volt győződve felőle, hogy ebből a leggyönyörűbb
                  tréfa fog kerekedni, s előre nevetett magában mindenki.</p>
					<p>Bús Péter uram ezalatt felnyitá egyetlen nagy, pajtányi szobáját az úri vendég
                  számára, melynek egyik szegletében volt egy üres nyoszolya, a másikban pedig egy
                  fogas. Az ember válogathatott, ha nem tetszett hálni a nyoszolyában, hálhatott a
                  fogason.</p>
					<p>A hajdúk azonban lepakolván a szekérről, párnákat, szőnyegeket, tábori székeket és
                  asztalokat hurcoltak elő, s egy perc alatt úri lakká varázsolák az üres, kongó
                  termet. Az asztal tetézve rakatott meg ezüsttálakkal és billikomokkal, s nagy
                  ezüstvedrekben jég közé eltéve nyújtogaták fel karcsú nyakaikat a metszett
                  velencei kristályedények, mik csábító tartalmat látszottak ígérni.</p>
					<p>A nagy úr végigfeküvék a számára elkészített tábori ágyon, hajdúi lehúzták lábáról
                  a nagy sarkantyús csizmákat, az egyik parasztleány a fejéhez ült, kezeivel gyér
                  ősz hajában kapargálva, a másik pedig az ágy végéhez, flanelldarabbal dörzsölve
                  lábait. Gyárfás, a poéta és Vidra, a bohóc, ott álltak előtte, távolabb a hajdúk,
                  ágy alatt az agár.</p>
					<p>Ilyen környezete volt Magyarország leggazdagabb urai egyikének: hajdúk, bohócok,
                  parasztleányok és agarak. Különben mind szemenszedett nép; a hajdúk a nép
                  legizmosabbjaiból, a pórleányok legszebbjeiből válogatva, a bohóc a legfeketébb
                  species, melyet cigányok között találhatni, s a poéta olyan fűzfáról szakadt,
                  amilyet csak a két hazában valaha lőni lehetett.</p>
					<p>Mindig létezett ez a faja a tollatlan kétlábú állatoknak, melynek a költő név
                  csizma volt, amelyben járt; mely csavargott úrtól úrhoz, írva és nyomatva
                  köszöntő, beköszöntő, üdvözlő és magasztaló, installationalis, restaurationalis,
                  gratuláló verseket úri mecénások névnapjaira, születésnapjaira, főispáni
                  beiktatásokra, lakadalmakra és keresztelőkre, nem különben halálozásokra, csúffá
                  téve önmagában a költő szép nevét. Egypár példány a régi jó időkből maig is
                  fennmaradt, kik palotáról palotára henyeséggel és hízelgéssel keresik kenyeröket.
                  Elég keserű kenyér.</p>
					<p>Ezalatt megsült az egér. Maga a kocsmáros hozta be feltéve egy roppant nagy
                  ezüsttál közepére szíjáccsá faragott torma közé, a szájába zöld petrezselyem téve,
                  ahogy egy bizonyos más állatnál szokták.</p>
					<p>Letevék az asztal közepére.</p>
					<p>Legelébb a hajdúkat kínálta vele sorba a nagy úr. Nem tetszett nekik. Csak a
                  fejöket csóválták; végre a legöregebb kirukkolt a szóval:</p>
					<p>– Hátha ezt a csárdát nekem adná a nagyságos úr, kocsmárostól, hozzányúlnék-e?</p>
					<p>Ekkor a poétára került a sor.</p>
					<p>– Pardon, grácia, nagyságos uram! Majd én csak verset írok arra, aki megeszi.</p>
					<p>– No hát ide, Vidra. Kapd be ízibe!</p>
					<p>– Én, nagyságos uram? – szólt az, mintha nem hallott volna jól.</p>
					<p>– No mit félsz tőle? Mikor a sátorban laktál, egy ökröm megdühödött, s ti
                  megettétek.</p>
					<p>– Meg biz azt, még ha egy hordó bora megdühödött volna a nagyságos úrnak, azt is
                  megittuk volna. Akkor volt az!</p>
					<p>– No hát csak szaporán, a tál tisztességéért.</p>
					<p>– De ilyen állattal nem hadakozott ám az öregapám sem.</p>
					<p>– Légy különb az öregapádnál.</p>
					<p>– Különb leszek – száz forintért! – szólt a bohóc, kondor haját
                  körülvakargatva.</p>
					<p>A nagy úr dolmánya zsebébe nyúlt, s kivett belőle egy nagy degesz tárcát, melyet
                  felnyitva látni engedé a sok szép veres szemű bankót.</p>
					<p>A bohóc fél szemmel a tömött tárcába sandítva ismétlé még egyszer:</p>
					<p>– Száz forintért, nem bánom, megteszem.</p>
					<p>– Hadd lássuk.</p>
					<p>A bohóc kigombolá frakkját (mert mellesleg mondva, a nagy úr frakkban járatta a
                  bohócát, mint amely öltözet előtte igen különösnek tetszett, s gyakorta a legújabb
                  divatok szerint öltözteté őt fel, amint jöttek a bécsi zsurnálokban, hogy majd
                  halálra kacagta magát fölötte). Tehát kigombolá frakkját, ostoba gömbölyű képét
                  négyszegletesre húzta, nehányszor alá s fel tolta mozgékony fejbőrét, mely által
                  egész borzas hajerdeje előre-hátra mozdult, mint a babuka bóbitája, azzal megfogá
                  a borzalmas állatot azon részénél fogva, mely legtávolabb van a fejétől, s
                  ilyenformán a levegőbe emelte, csúnya savanyú képet csinált, megcsóválta fejét, s
                  kétségbeesett elszántsággal nekifanyalodva eltátá a száját, szemeit behunyta, s
                  egy perc alatt eltűnt az egér.</p>
					<p>A bohóc még nem tudott szólni, hanem a torkához kapott; nem bolondság egy egész
                  négylábú állatot egyszerre lenyelni; de a másik kezét egyszerre nyújtotta a nagy
                  úr elé fuldokolva nyögvén: “Azt a száz forintot!”</p>
					<p>– Micsoda száz forintot? – kérdé a tréfás úr. – Hát mondtam én, hogy adok száz
                  forintot? Nemhogy megköszönnéd, hogy olyan ritka sültet kaptál, amit még a
                  nagyapád sem evett, hanem még fizessek is érte.</p>
					<p>A tréfán volt mit kacagni, ámde rögtön elmúlt a jókedv, mert a bohóc egyszerre
                  elkékült, elzöldült, szemei kidülledtek, hanyatt veté magát a székben, nem tudott
                  szólni, csak fuldokolva mutatott feltátott szájára, és elkezde rángatózni.</p>
					<p>– Ahol van ni, a torkán akadt! – kiáltónak többen.</p>
					<p>A nagy úr nagyon megijedt, ez igen komoly fordulatot adott a tréfának.</p>
					<p>– Töltsetek a szájába bort, hogy lenyelhesse.</p>
					<p>A hajdúk hirtelen kapták a palackokat, s kezdek itceszámra töltögetni a bohóc
                  torkába a jóféle egrit és ménesit, ki nagy sokára lassankint nagy lihegve magához
                  kezde térni, s szemeit törülve érthetlen szókat makogott.</p>
					<p>– No, fogjad a száz forintot – szólt a megszeppent nagy úr, ki az ijedségből alig
                  tudott magához térni, s örömest akarta volna megengesztelni a halál révéről
                  érkezett bohócot.</p>
					<p>– Köszönöm – nyögé az keservesen –, nem kell már, vége a Vidrának, meghal a Vidra!
                  Még ha a farkas ölte volna meg a Vidrát, de egér öli meg.</p>
					<p>– No ne bolondozz, hiszen semmi bajod sem lesz, nesze, még a másik száz is, no ne
                  tégy úgy, hiszen már elmúlt. Üssétek egy kicsinyt hátba; hozzátok elő az
                  őzpecsenyét, majd az lenyomtatja.</p>
					<p>A bohóc megköszönte a hátbaütést, s amint az őzhúst eléje tették azzal a kétes
                  kifejezésű pofával, mint mikor a durcás gyermek nem tudja, hogy sírjon-e vagy
                  nevessen, s majd elneveti magát, majd ismét elbődül, ült neki az ízletes hideg
                  sültnek, mely finoman spékelten, jó borsos, tejfeles lében volt elkészítve, s
                  abból akkora falatokat kezde magába tömni, hogy nincs a világon akkora egér. Ez
                  végre teljesen megnyugtatá a nagy urat. A bohóc búsan, keservesen evett, odainté
                  az agarat is nagy falatokat hányva fel a levegőbe, miket az gyönyörű ügyességgel
                  tudott elkapni, s nagy szomorún mondá olyankor, mintha az utolsó falatját osztaná
                  meg vele: “Nesze, Matyi!” (A nagy úr bohócának állatnevet, kutyáinak embernevet
                  adott.)</p>
					<p>A tréfa mégis jól ütvén ki, s megszabadulván a nagy ijedségtől, a nagy úr
                  felszólítá Gyárfást, hogy most erre rögtön mondjon verset.</p>
					<p>A poéta megvakarta az orrát és szólt:</p>
					<p>“Enni ha nem hoztál ide, állhat előtted üres tál;</p>
					<p> Bőjt vagyon itten örök, nem megy el itt a török.”</p>
					<p>– Ejnye kend szemtelen tolvaj! – kiálta rá a nagy úr. – Hisz ez az utolsó sor
                  lopás Gyöngyösiből, aki hasonlót írt a Torda hasadékba szorult kéményseprőrül.</p>
					<p>– Pardon grácia – szólt a poéta megzavarhatatlan képpel –, ez poetica licentia: a
                  poétáknak szabad egymástul lopni, s ez a figura neveztetik plágiumnak.</p>
					<p>A nagy úr intésére felhordák a hajdúk a magukkal hozott hideg étkeket, s a
                  megrakott asztalt odatolva elé, míg ő maga ágyán fekve maradt, az asztal túlsó
                  végén három tábori széken foglalának helyet a kedvenc személyek: a bohóc, az agár
                  és a poéta.</p>
					<p>A nagy úr lassankint étvágyat kapott e három személyt látva enni, a bor
                  apródonkint összeatyafiasítá őket, a poéta a cigányt kezdte nagyságolni, a bohóc
                  meg az urát tegezte, ki egyre-másra szórta a silány elméncségeket az egérről,
                  melyeken a másik kettőnek hahotával kellett nevetni.</p>
					<p>Mikor aztán a jó úr maga is azt hitte, hogy lehetetlen többféle variációban szólni
                  az egérről, akkor a cigány a keblébe nyúlt, s elneveté magát:</p>
					<p>– Itt az egér!</p>
					<p>S azzal kirántá azt frakkja belső zsebéből, ahova észrevétlenül csúsztatá, míg a
                  megijedt társaság azt hivé, hogy lenyelte, s meg akar fúlni tőle, s csaknem
                  kétségbeesve kérlelte etetvén, itatván mindenféle jóval.</p>
					<p>– Nesze Matyi!</p>
					<p>Az agár aztán igazán elnyelte a corpus delictit. </p>
					<p>– Hát te csalárd semmirekellő! – kiálta fel az úr. – Így szedsz te rá engem!
                  Felakasztatlak. Hajdúk, hozzatok kötelet! Fel kell húzni a gerendára.</p>
					<p>Azok menten szót fogadtak; a folyvást kacagó cigányt megragadták, felállíták egy
                  székre, nyakára veték a hurkot, a kötél túlsó végét keresztülhúzták a gerendán, s
                  akkor kirúgták alóla a széket.</p>
					<p>A bohóc rúgott, kapálózott, nem használt semmit, ott tartották mindaddig, míg
                  igazán fuldokolni nem kezdett, s csak akkor ereszték le újra.</p>
					<p>A bohóc megharagudott.</p>
					<p>– Én meghalok. Én nem vagyok bolond, hogy többet felakasztassam magamat, mikor
                  tisztességesen is meg tudok halni.</p>
					<p>– Csak halj meg – biztatá a poéta –, ne félj, epitáfiumodról majd én
                  gondoskodom.</p>
					<p>– Meg is halok – szólt a bohóc, s hanyatt veté magát a földre, és behunyá
                  szemeit.</p>
					<p>Gyárfás rögtön készen volt az epitáfiummal.</p>
					<p>“Mily kicsiny a kis egér, de cigány torkába ha nem fér,</p>
					<p> Jobbra, de balra forog, sír szeme, könnye csorog.”</p>
					<p>És a cigány nem mozdult meg többet. Elnyúlt, megmerevedett, lélegzete elállt,
                  hiába csiklandák az orrát, a talpait, meg nem mozdult. Akkor feltevék az asztalra,
                  körülrakták égő gyertyákkal, mint valami ravatalt, s a hajdúknak énekelni kellett
                  fölötte, mint valami halott felett mindenféle bolond értelmű dalt, a poétának
                  pedig fel kellett állani egy székre, s onnan búcsúztatót mondani fölötte.</p>
					<p>A nagy úr kacagott, hogy az orcája elkékült bele.</p>
					<p>– – – – – – – – – – – – – – – – – –</p>
					<p>Míg ezek odabenn folytak a Törikszakad csárda egyetlenegy vendégszobájában, addig
                  új vendégek közelítének a vendégnemszerető hajlék felé.</p>
					<p>Ama szerencsétlenül járt hintó utasai voltak ezek, mely a keresztúti gáton saját
                  szemeink és a csapláros szemei láttára a sárban megfeneklett, s miután a vele levő
                  emberek és igavonó állatok három óra hosszat hasztalan törekedtek a zátonyra
                  jutott járművet helyéből megmozdítani, végre kénytelen volt a kocsiban ülő
                  egyetlen úr azon sajátságos ötletre vetemedni, hogy magát gyalog emberháton a
                  csárdáig vitesse.</p>
					<p>Felült tehát a vadásznak, egy hórihorgas, széles vállú cseh suhancnak a hátára, s
                  inasát otthagyva a hintón, hogy vigyázzon a holmire, a postakocsist a
                  kocsilámpával maga előtt küldé, s ilyen furcsa módon belovagolt a csárdáig. Az
                  izmos cseh vadász ott tette le a tornác alatt a hátárul.</p>
					<p>Érdemes lesz az új jövevényt, amennyire lehet, hirtelenében megismernünk.</p>
					<p>Külső viselete mutatá, hogy nem az alföldi urak közül való.</p>
					<p>Levetve bő, kurta gallérú à la Quiroga köpönyegét, egy sajátszerű módit engede
                  láttatni, minőt ha napjainkban mutogatnának az utcán, nemcsak az utcagyerekek, de
                  magunk is utána szaladnánk.</p>
					<p>Nevezték ezen divatot amaz időben “à la calicot”-nak. </p>
					<p>Fején kicsiny, kurta kalap, körülbelől oly alakú, mint egy kis pléh casserole, oly
                  keskeny karimával, hogy az ember kétségbeesik, ha elgondolja, hogy minél fogva
                  veszi le.</p>
					<p>E kurta kalap alól kétfelől nagy csomó kifelé fodorított liffleffegő hajerdő
                  bokrosodik elő olyan mennyiségben, hogy felyülkerül a kalap karimáján.</p>
					<p>Az arc meg van borotválva, csak két hegyes bajusz ágaskodik az ég felé öklelő
                  modorban, s a nyak egy magas kemény kravátliba van szorítva, melyet két hegyes
                  vászonfül díszít, hogy az ember az állát meg nem bírja benne mozdítani. A
                  sötétzöld frakk dereka éppen a hóna alatt van, de szárnyai térden alul érnek, s
                  gallérja oly magas, hogy alig lehet belőle kilátszani, mellhajtókája pedig
                  kétszer-háromszor is ki van hasogatva, a frakk rézgombjai nem nagyobbak egy
                  meggymagnál, ujjai pedig éktelen bővek, pufogósak, vállain magasra
                  felemelkedve.</p>
					<p>A viaszsárga mellény csaknem el van takarva félig a kihajló nagy melltászli
                  által.</p>
					<p>Megteszi az egészet az à la cosaque lábravaló, mely aláfelé mindinkább bővülni
                  kezd, végre a csizmáknál buggyot vet, s elöl ki levén hasítva, ott kell a csizmát
                  kidugni rajta.</p>
					<p>A mellény alul mindenféle csengő-bongó zsuzsuk lógnak elő, a csizmákra pedig
                  irtóztató hosszú sarkantyúk vannak ütve, hogyha nem vigyáz az ember, kiszúrhatja
                  velök a szemét.</p>
					<p>Ilyen volt az azon idők harcias divatja; amikor tudniillik sehol sem volt
                  harc.</p>
					<p>Kiegészíté a viseletet egy vékony tekenősbékahéj pálcikó elefántcsontból faragott
                  madárfejjel, melyet a jó szokásokkal ismerős ember rendesen a szájában szokott
                  forgatni; ha síp is volt a madár fejében, igen úrias dolog volt rajta sípolni.</p>
					<p>Ilyen férfi volt az újon érkezett vendég, s ha ruháját leírtuk, úgy hiszem,
                  egészen ismerjük őt. Az akkori idők divatemberei magok is aszerint változtak,
                  idomultak szokásaikkal, modorukkal, még jellemükkel is, ahogy a divat alakult.</p>
					<p>A “jeunesse dorée”, az “arany ifjak” divatjában nagy görcsös botokat viselt a
                  divatvilág, s a párizsi szalonokban szokássá vált az “r” betűt ki nem mondani, s
                  ez egész Coblenzig terjedt, hogy mikor az elegáns ifjak XVIII. Lajos noble
                  garde-ját vezényelték, a katonák nem értették az elköszörült “r”-ek miatt, hogy
                  mit mondtak nekik.</p>
					<p>A calicot idejében viszont még a boltoslegények is úgy viselték magukat, mint a
                  katonák, s az egész elegáns világ oly kemény “r”-eket mondott, mintha nagyon
                  haragudnék.</p>
					<p>A chapeau à la Minerva alatt divat volt republikánusnak lenni, római és görög
                  neveket hordani; a chapeau à la Robinson s a cravate à ľ oreille de lièvre
                  (nyúlfülű nyakravaló) napóleoni szimpátiákat föltételezett; ezt aztán mindjárt a
                  chapeau à la russe váltotta fel, és az emberek mindig ugyanazok voltak; csak
                  öltönyt, elvet és jellemet változtattak, néha ugyan még nevet is, mint ez egy
                  hazánkfiával megtörtént, ki 1790-től 1820-ig minden fázisán keresztülment a
                  párizsi divatvilágnak, s kinek neve volt eredetileg Váry, lett belőle a római
                  divatban Varus, a francia nemzeti divatban de Var, a lengyel szimpátiák divatjában
                  Varszky, azután meg Waroff, és hazajött végre mint Herr von War.</p>
					<p>De nem ez az, aki előttünk áll.</p>
					<p>– Eh, ventrebleu! Eh, sacrebleu! – kiálta a jövevény (ennyit tanult meg
                  Béranger-bul), amint berúgta a konyha ajtaját, s megrázta esőtül ázott köpönyegét.
                  – Micsoda ország ez! Hej! világot! Ki van idehaza?</p>
					<p>E csodára kilépett Bús Péter uram gyertyával kezében, s miután eléggé megbámulta a
                  konyhájába betört jövevényt és szolgáját, szörnyűképpen hozzá nem illő készséggel
                  kérdez: “Mit parancsol az úr?” A képe mutatta, hogy semmit sem fog adni.</p>
					<p>Az idegen törte a magyar nyelvet, kiejtésén nagyon észrevehetőleg megérzett valami
                  idegen akcentus.</p>
					<p>– Mille tonnerres! Nem tudnak itt más nyelven, csak magyarul?</p>
					<p>– Nem.</p>
					<p>– Az rossz. Hát maga a kocsmáros?</p>
					<p>– Én vagyok; hát az úr kicsoda? Honnan jön? Hol lakik?</p>
					<p>– Bírok itten, lakom Párizsban. Ördögök engem ide hoztak. Bár vinnének odább; de a
                  sár megfogott az úton. Mármost adjon nekem – comment s’appelle cela? (Itt
                  megakadt, nem jutott eszébe a szó, amit kérni akart.)</p>
					<p>– Mit adjak uram?</p>
					<p>– Comment s’appelle cela? Hogy híják?</p>
					<p>– Engem? Bús Péternek</p>
					<p>– Diable! nem magát, hanem azt, ami kell.</p>
					<p>– Hát mi kell uram?</p>
					<p>– No az, ami a kocsit húzza; négy lába, ostorral ütik...</p>
					<p>– Lovat?</p>
					<p>– Pas donc; azt nem úgy híják.</p>
					<p>– Forspontot? </p>
					<p>– Az, az, forspont! Nekem kell forspont, mindjárt.</p>
					<p>– Nincs uram, kinn vannak a lovak a legelőn.</p>
					<p>– C’est triste; akkor itt maradunk. Tant mieux, ez engem nem zseníroz; én utaztam
                  Egyiptomban és Marokkóban, háltam elég déplorable gunyhóban, s az nekem mulatság.
                  Azt fogom képzelni, hogy valami beduin barakkban vagyok, s ez itt a Nílus áradva
                  ki, s ezek az állatok, akik a vízben szólnak, comment s’appelle cela? – békák, a
                  nílusi aligátorok, s ez a miserable ország – – – – – – – – – – – – – – – hogy
                  híják ezt a département-t? </p>
					<p>– Nem part ez uram, hanem gát, úgy
                  híják, hogy a keresztúti gát.</p>
					<p>– Fripon! Nem erről a sárról beszélek, amibe beleragadtam, hanem ezt itt körül
                  hogy híják?</p>
					<p>– Úgy? Az Szabolcs vármegye.</p>
					<p>– Szabolcs? Szabolcs? C’est, parce que bizonyosan sok szabó lakik benne, azért
                  híják így? Haha. Ez jó calembour volt tőlem, c’est une plaisanterie. Tudja?</p>
					<p>– Nem mondhatnám, hanem így híják a magyaroknak egy régi vezéréről, akivel
                  Ázsiából kijöttek.</p>
					<p>– Ah, c’est beau! Ez kedves. A jó magyarok még most is a régi emberekről nevezik a
                  département-okat, ez érzékeny.</p>
					<p>– Hát megkövetem, az úr miféle nemzet?</p>
					<p>– Én nem itt lakom. Bon Dieu! Micsoda fátum valakinek itt lakni, ahol a piszoknak
                  nincs feneke, s az ember nem lát egyebet, mint gólyát.</p>
					<p>Bús uram gondolá magában, hogy vele is kevesebbet lásson, fogta magát s fordult a
                  szobája felé.</p>
					<p>– No, no, ne menjen el azzal a gyertyával, signore contadino! – kiálta utána az
                  idegen.</p>
					<p>– Megkövetem, az én nevem nemes Bús Péter, és én meg vagyok vele elégedve.</p>
					<p>– Ah, óh, ah, monsignore Bouche, tehát maga nemes ember és kocsmáros; nem tesz
                  semmit; Stuart János fejedelmi vér volt, és végtére ő is kocsmáros lett. Hát ha
                  itt kell maradnunk, van-e magának jó bora és szép leánya, hein? </p>
					<p>– Borom rossz. Nem úrnak való. Szolgálóm pedig csúf, mint az éjszaka.</p>
					<p>– Csúf! Ah c’est piquant! Nem kell búsulni, annál jobb. Egy gentlemannek ez
                  mindegy; tegnap elegáns dáma, ma Aschenbrödel; egyik szép, mint istenasszony,
                  másik cudar, mint Macbeth boszorkányai, ott parfüm, itt hagymaillat, c’est la même
                  chose! Ez mindegy; így tarka az élet.</p>
					<p>Bús Péter uramnak sehogy sem tetszett ez a beszéd.</p>
					<p>– Jobb volna bizony, ha azt kérdené az úr, hogy hol fog az éjjel hálni, mert azt
                  ugyan magam is szeretném tudni.</p>
					<p>– Ah çà, ez intéressant. Hát nincs itt vendégszoba?</p>
					<p>– Van egy, de már abban van valaki.</p>
					<p>– C’est rien. Megosztozunk. Ha férfi, nem kell neki magát zsenírozni, ha dáma,
                  tant pis pour elle, annál rosszabb reá nézve.</p>
					<p>– Nem úgy van az. Meg kell tudni, hogy Jancsi úr van abban a szobában.</p>
					<p>– Qu’est-ce que cela? Ki az ördög az a Jancsi úr?</p>
					<p>– Hát Jancsi úr. Nem hallotta az úr soha hírét Jancsi úrnak?</p>
					<p>– Ah, c’est fort, ez erős! Hát itt oly patriarkális élet van, hogy az embereknek
                  csak keresztneveik vannak? Eh bien, hát mi baj van Jancsi úrral? Megyek be hozzá,
                  és megmondom neki, hogy én ott akarok a szobájában aludni. És én gentleman vagyok,
                  kit refüzírozni nem lehet.</p>
					<p>– Az bizony jó lesz – mondá Bús Péter; azután nem is mondott többet, hanem elfújta
                  a gyertyát, s bement lefekünni, ráhagyva az idegenre, hogy keresse fel hát annak a
                  szobának az ajtaját, ahova be akar menni.</p>
					<p>Olyan sötétség volt, hogy ragadt az emberre, hanem a víg danolás és ordítozás
                  hangjai vezetőül szolgáltak a jövevénynek a rejtélyes nagy úr szobájáig, akiről
                  mármost tudunk annyit, hogy Jancsi úrnak hívják; hogy miért hívják annak, majd az
                  is kiderül.</p>
					<p>Ott a bolondos tréfa már ekkor a dühödés tetőpontját érte, a hajdúk felkapták az
                  asztalt a rajta fekvő bohóccal együtt négy lábánál fogva, s körülhordozák nagy,
                  vonító énekszóval, utánuk ment a poéta, nyakába kötve palástul az abroszt, s
                  pokolnak való rossz alexandrinus verseket deklamálva hevenyében, míg maga Jancsi
                  úr kapott egy szál hegedűt a kezébe, melyet mindenütt utána hordoztak, s
                  egyre-másra húzta a friss magyart, oly ügyesen megcifrázva, mint akármelyik
                  cigány; erre pedig a két parasztlyánnak táncolni kellett előtte a két
                  hajdúval.</p>
					<p>A bohó temetési paródia, össze-vissza keveredve a táncoló párokkal, a muzsikáló úr
                  hegedűvel kezében, ének és zene, versrikácsolás, ittas ujjongás és kacaj
                  össze-vissza oly pokoli charivarit szolgáltattak szemnek és fülnek, aminőt csak
                  képzelni lehet.</p>
					<p>E pillanatban lépett be az idegen úr a terembe; az ajtót senki sem őrizte, csak
                  akkor vették észre, mikor már megszólalt.</p>
					<p>– Jó estét uraim és dámáim, van szerencsém önöknek szalütírozni.</p>
					<p>Amilyen nagy volt a lárma, egyszerre úgy elhallgatott minden ember, a szájak tátva
                  maradtak, ahogy éppen a szó beléjük szakadt, amidőn e közéjük nem illő alak
                  egyszerre csak a társaság közepében termett, s nagy affabilitással üdvözlé
                  őket.</p>
					<p>Mindenki meg volt zavarodva. Jancsi úr kiejté kezéből a vonót, mert szerette bár a
                  bohóságot a végletekig vinni, de nem szerette, ha azt idegenek látták; azonban
                  mindjárt nem lett a jövevény idegen, mert a bohóc meglepve az egyszerre beállt
                  csend által s feltekintve, amint meglátta a hozzá nem hasonlótlanul öltözött
                  gavallért, elfeledé, hogy meg van halva, felugrott ravataláról, s nekiesett,
                  átölelte, s megcsókolta: “Hozott isten, kedves édes, jó barátom!”</p>
					<p>A kacaj újra kitört e bolond fogadásra.</p>
					<p>– Ah, ce drôle de cigány! – szólt az idegen kifeszegetve magát a bohóc ölelései
                  közül. – Ne csókolj meg többet, mert elég volt.</p>
					<p>Azzal körülhajtá magát a díszes társaság előtt, arcáról letörölve zsebkendőjével a
                  cigánycsók nyomait.</p>
					<p>– Ne derangírozzák magokat miattam uraim és dámáim, tessék folytatni a mulatságot.
                  Én nem szoktam mulatságot rontani; én igaz gentleman vagyok, aki minden
                  társaságban tudja magának prendre son air. Van szerencsém nagyságtoknak magamban
                  bemutatni Kárpáti Kárpáthy Abellinót.</p>
					<p>S ezzel pálcája sípján fütyörészve, noble nonchalance-szal veté le magát egy
                  tábori karszékbe nagy sarkantyús lábait egymásra hajítva.</p>
					<p>E szóra még jobban elbámult mindenki. Jancsi úr most már éppen felült fektéből, s
                  tenyereit két térdére téve, úgy bámult a jövevényre, míg a bohóc eb módjára kezdte
                  körülszaglászni az idegent.</p>
					<p>Végre ünnepélyes, vontatott hangon kérdé Jancsi úr:</p>
					<p>– Az úr egy Kárpáthy? Tudja-e, mit tesz az: egy Kárpáthynak
                  neveztetni? Viselni olyan nevet, melyet harminckét ős hagyott hátra, kik mind
                  főispánok, zászlós urak voltak, melynél különben hangzó név nincs a magyar
                  hazában? – Azért gondolja meg az úr, hogy mit mond. Kárpáthy csak egy van még a
                  hazán kívül, és azt Kárpáthy Bélának hívják.</p>
					<p>– Le voilà! Az éppen én vagyok – szólt az idegen az egyik lábát elnyújtva egy
                  előtte álló széken, a másikkal taktust ütve valami új operai dallamhoz, melyet
                  beszéd közben szájába dugott botja végén fütyölt. – Engem szült ebben a barbár
                  országban az apám – ah cà! Nem az apám: comment s’appelle cela? Az az apám,
                  amelyik asszony volt?</p>
					<p>– Tán az anyja?</p>
					<p>– Úgy ni! Az anyám. Az egy noble dáma volt, igen finom nevelésű, hanem az apám az
                  egy kissé furcsán tetszett magának. A több furcsaság között van az, hogy engem
                  egyetlenegy fiát Bélának kereszteltetett, és magyarul taníttatott. Béla! Hát nemes
                  embernek való név az? Szerencsémre az apám jókor meghalt, s én elmentem anyámmal
                  Párizsba. Nevem nem tetszett, tehát akkor legdivatosabb név volt Abellino,
                  csináltam Bélából azt, de azért a magyar nyelvet nem tudtam elfelejteni. Nem tesz
                  semmit. Én tudok négerül is. Az nem árt egy igazi gentlemannek.</p>
					<p>– Hm. És lám most jó hogy tud, mert különben mit csinálna ezen utazván?</p>
					<p>– Ah! venir ici de Paris, c’est tomber du ciel à l’enfer! Párizsból idejönni,
                  égből potyogni pokolba. C’est merveilleux, csodálatos, hogy tudnak itt élni az
                  emberek. Ah, mon cher hajdú ott valami sültet látok, legyen szíves közelebb adni,
                  tegye ide az asztalra, és töltsön poharat nekem. À votre santé messieurs et
                  mesdames! És különösen az úr egészségére, monsieur Jancsi!</p>
					<p>Jancsi úr hallgatott; szemei folyvást figyelemmel kísérék a jövevény minden
                  mozdulatát, s arcvonásain lassanként valami csendes szomorúság kezdett
                  elvonulni.</p>
					<p>– Hát mi hozza most ide az urat – az égből a pokolba? </p>
					<p>– Hélas! – sóhajta Abellino késével, villájával marsot verve a tányérján. – Egy
                  elmúlhatatlan dolog. Egy gentlemannek, ki külföldön lakik, sok szüksége van, s
                  nekem nem hagyott az apám többet, mint rongyos négyszázezer frank jövedelmet;
                  kérem, mi az arra, hogy abból az ember illendően éljen? És hogyan éljen? Ha az
                  ember becsületet akar szerezni a nemzetének, meg kell mutatni a külföldön, hogy
                  mihez ért. Én első házat tartottam Párizsban, saját meute-ét és écurie-t
                  tartottam, szeretőim voltak a leghíresebb táncosnők, énekesnők; utaztam
                  Egyiptomban, Marokkóban elszöktettem a bej legszebb háremhölgyét, a szezont
                  Itáliában töltém, magamnak volt elegáns villám a lago di Como mellett, s írattam
                  utazásaimról a legelső francia auteur-ökkel foliántokat, s kiadtam, mintha magam
                  írtam volna, az académie des sciences megválasztott érte tagjának; homburgi fürdőn
                  egy ülő helyemben elvesztettem egy félmillió frankot, anélkül, hogy egy vonást
                  elhúztam volna arcomon, s az én rongyos négyszázezer frank jövedelmem a
                  capitálissal együtt, phű!</p>
					<p>Itt kézzel és szájjal mutatá, hogy az mind a levegőbe van fújva.</p>
					<p>Jancsi úr mindig merevebb tekintettel néze a még nem igen idős rouéra, s
                  önkénytelen, öntudatlan egy mély sóhaj szakadt fel kebléből.</p>
					<p>– Ez azonban nem tesz semmit – folytatá a chevalier megnyugtató hangon –, míg az
                  embernek van egy milliója, abból elkölthet kétmilliót; ez olyan tudomány, amit
                  könnyű megtanulni. Egyszer azonban ces fripons des créanciers, ezek a gaz
                  hitelezők fejökbe veszik, hogy pénzt kérjenek tőlem, s amint az egyik elkezdi, a
                  többi bolond utána. – Én leszidom őket, ők nem elégesznek meg, mennek a
                  törvényszékhez, s nekem el kell hagynom Párizst. C’est pour se brûler la cervelle.
                  Ez főbe lőni való! Mais v’la. A szerencse engem megszeret. Ekkor történik, hogy az
                  apámnak egy testvére, valami Kárpáthy János, aki még sokkal gazdagabb volt az
                  apámnál...</p>
					<p>– Ahán!</p>
					<p>– Egy bolondos vén öreg ember, akiről ezerféle ostobaságot mesélnek.</p>
					<p>– Valójában?</p>
					<p>– Igen. Hogy soha falujából ki nem mozdul, hanem ott tart a kastélyában teátrumot,
                  melyben saját komédiásai játszanak, s oda hozatja a legelső énekesnőket csak
                  azért, hogy neki parasztnótákat daloljanak; aki egy egész palotát tart a kutyái
                  számára, s velök egy asztalnál eszik.</p>
					<p>– Hát még?</p>
					<p>– Hogy egész háremet tart parasztleányokból, s magához hasonló betyárok
                  társaságában reggelig eltáncol velök, akkor meg összeveszíti a társaságot, s vérig
                  verekesznek.</p>
					<p>– Hát aztán?</p>
					<p>– És annyira különc a magaviseletében, hogy semmit sem tűrhet ami külföldi, még
                  csak borsot sem enged tenni az asztalára, mert nem idebenn termett, hanem
                  paprikát, s kávét nem szabad a házához vinni, cukor helyett pedig mézet használ.
                  Nem bolond ez?</p>
					<p>– De biz az. Tud még róla valamit?</p>
					<p>– Ah, ezer ilyet; az egész élete mind bolondság, csak egyszer tett életében valami
                  okosat; amidőn én már éppen az utolsón voltam, és semmi sem segíthetett rajtam
                  egyéb, mint egy gazdag örökség, akkor véletlenül ez a gazdag onkli, ez a magyar
                  nábob, ez a Plutus, egy éjszaka torkig eszi magát bíbictojással, s reggelre meghal
                  nekem; amiről engem rögtön tudósítottak.</p>
					<p>– És most az úr azért jött ugyebár, hogy a gazdag örökséget menten fölvegye.</p>
					<p>– Ma foi, semmi egyéb rá nem bírt volna, hogy e détestable földre lépjek.</p>
					<p>– No hát akkor csak fogassa az úr a lovát a szekere hátuljába, s kocsikázzék
                  vissza Párizsba vagy Itáliába, vagy akár Marokkóba, mert az a félbolond nagybátya,
                  az a gazdag betyár én vagyok, és nem haltam meg.</p>
					<p>Abellino szétmeredt e szókra, kezét lábát elejté ijedtében, s önkénytelen
                  hebegé:</p>
					<p>– Est-ce possible? Lehetséges volna?</p>
					<p>– Az úgy van. Én vagyok az a Kárpáthy János, kit a köznép Jancsi úrnak csúfol,
                  ahogy az úrnak is tetszett szólítani.</p>
					<p>– Ah, ha gondolhattam volna! – kiálta felugorva a chevalier, s sietett megragadni
                  nagybátyja kezét. – De hisz énelőttem a rossz emberek egészen másformán írták le
                  az én egyetlenegy onklimat, úgy, hogy éppen nem képzelhettem őt egy ily derék
                  noble gentleman alakjában; mille tonnerres! Merje nekem még valaki mondani, hogy
                  az én kedves onklim nem a legderekabb gavallér a kontinensen! Vigasztalhatatlan
                  volnék, ha meg nem ismertem volna. Ez nagyon derék: egy holt onklit keresek, és
                  találok egy elevent; c’est bien charmant! A szerencse istenasszony nem hiába dáma,
                  mert egészen belém bolondult.</p>
					<p>– Hagyja az ilyenfajta beszédet, édes uramöcsém, nem szeretem én azt, én már ahhoz
                  vagyok szokva, hogy velem még a hajdúm is gorombán beszél, mert az nekem jobban
                  tetszik. Úröcsém jön nagy messze földről engem örökölni, a hitelezői regementestül
                  jönnek utána, s most úgy találja, hogy én még élek; már hogyne volna ez
                  bosszantó?</p>
					<p>– Au contraire. Minthogy kedves onklim él, annál könnyebben teheti magát
                  szeretetre méltóvá előttem.</p>
					<p>– Hogyan? Nem értem.</p>
					<p>– No, én nem akarok évenkénti apanázsért bejönni, ce serait
                  bien fatigant mind a kettőnkre nézve; hanem azon ajánlatot teszem, hogy ha most
                  kifizeti adósságaimat egyszerre, békét hagyok ezután.</p>
					<p>– Üm, be nagylelkű; és ha ki nem fizetem, akkor tán háborút indít?</p>
					<p>– No édes onkli, minek ez a plaisanterie? Minek azt mondani: “Ki nem fizetem”? Une
                  bagatelle: egynéhány százezer livres. Mi az magának?</p>
					<p>– Már édes úröcsém, nagyon sajnálom, hogy birtokának, melyet vitéz őse érdemeivel
                  szerzett, oly könnyű szerén nyakára hágott, de nem segíthetek rajta; a pénz nekem
                  is kell; én is bolondokra költöm, de itthon termő bolondokra, nekem vannak betyár
                  pajtásaim, hajdúim és léhűtőim falkaszámra és, ha azokra el nem megy a jövedelmem,
                  megtraktálom a mezőn lakó darvakat, vagy egy bolondos kedvemben hidat építtetek
                  egyik hegytől a másikig, de biz az én jövedelmemből sem táncosnékat nem
                  kocsikáztatunk, sem marokkói hercegasszonyokat nem szöktetünk, sem a piramisokra
                  nem mászunk; ha tetszik – enni, inni, mindig talál nálam amennyit akar, szép
                  leányban is válogathat untig, s ha felöltözteti cifrára, csak olyanok, mint a
                  marokkói hercegasszony; utazhat is, mert elég nagy az ország, hét egész nap akár
                  le se szálljon a szekérről, mindig saját jószágaimon mehet, de pénzt külföldre,
                  Dunába vizet nem hordunk.</p>
					<p>A chevalier veszteni kezdé türelmét, s az egész kelletlen lecke alatt szüntelen
                  forgatta maga alatt a széket, előre-hátra feszengve rajta.</p>
					<p>– Hiszen nem ajándékot kérek! – kiálta végre szóhoz juthatva. – Hanem csak éppen
                  előlegezést.</p>
					<p>– Előlegezést? Mire? Tán a tulajdon bőrömre?</p>
					<p>– Eh! – kiálta fel türelmetlenül Abellino, s arcán az a fitymáló impertinencia
                  kifejezése kezdett helyet foglalni, melyet oly jogosan bámulunk némely embereknél,
                  kik éppen akkor, midőn legalázatosabbaknak kellene lenniök, szúrni, sértegetni
                  tudnak. S ezzel nyakát kravátlijában nagy dölyfösen hátraigazítva, két ujját
                  tászlijába dugva monda:</p>
					<p>– Hisz amije van, az elébb-utóbb úgyis az enyém lesz; csalt nem akarja magával
                  vinni a koporsóba?</p>
					<p>– Koporsóba! – kiálta fel összerendülve az öreg, s arca
                  egyszerre elhalaványult. – Mit? Koporsóba? Én?</p>
					<p>– Igen, igen; fél lába úgyis már a koporsóba: bankettek, pástétomok és
                  parasztleányok majd a másikat is odaviszik, és akkor mindene az enyim lesz,
                  anélkül, hogy meg kellene köszönnöm.</p>
					<p>– Kocsisok! – ordíta felugorva helyéből az öreg Kárpáthy, s arcán e percben egy
                  hős vonásai látszottak. – Elő a szekerekkel! Megyünk innen, megyünk ebben a
                  pillanatban. Ne vegyen senki lélegzetet sem többet ebben a szobában.</p>
					<p>Abellino kacagott az öreg tehetlen haragján:</p>
					<p>– No, mit dühösödik, mit échauffírozza magát; így még hamarább megüti a guta.
                  Nono, jó öreg, nem kell úgy mérgelődni, hiszen én ráérek, én még fiatal
                  vagyok.</p>
					<p>S ezzel elkezdett valami vaudeville-ből eszében maradt sanzontöredéket dúdolni,
                  végignyújtózva egyszerre három széken.</p>
					<p>A hajdúk ki akarták alóla ráncigálni a székeket, s a holmit készültek
                  összetakarítani.</p>
					<p>– Hagyjatok mindent, ahogy van! – kiálta az öreg. – Nem kell semmihez nyúlni,
                  amihez ő hozzáért! Kocsmáros! Hol van az úr? Ami ebben a szobában van, az mind az
                  úré.</p>
					<p>Az utolsó szavaknál már egészen berekedt az öreg, hogy alig lehete a szavait
                  érteni. A bohóc megfogá kezét, hogy el ne essék, a poéta féltében
                  előrekotródott.</p>
					<p>– Lássa, magának nem használ a lárma – szólt gúnyos részvéttel Abellino. – Ne
                  szaladjon úgy, mert elesik, s az nem egészséges, vegye magára bundáját, hogy magát
                  meg ne hűtse; hol van a nagyságos úr lábtarisznyája? Hej fickók, téglát melegíteni
                  az én kedves onklim lába alá! Vigyázzatok minden haja szálára!</p>
					<p>János úr ezalatt egy szót sem szólt; életében első eset volt ez, hogy így merték
                  őt felboszontani. Hah! ha más tette volna, milyen kimenetele leendett! A hajdúk, a
                  lovászok reszketve állottak előtte, maga Bús Péter uram is megnémult, amint a
                  hallgató néma arcra tekinte, mely véres szemeivel merően nézett maga elé...</p>
					<p>A hajdúk nagy nehezen a kocsiba emelték; a két leány mellé ült kétfelől, ekkor
                  odainté magához a kocsmárost, s tompa, rekedt hangon nehány szót mormogott fülébe,
                  mire az helybenhagyólag billentett fejével. János úr ekkor odaveté neki tárcáját,
                  s inte, hogy tartsa meg mind.</p>
					<p>Azzal kirobogott a hintó körülfogva fáklyás lovagjaival.</p>
					<p>Gúnyos, rikácsoló hangon szólt utána a roué boszontó búcsúja, ki csókot hányva
                  integetett felé:</p>
					<p>– Adieu cher oncle! Adieu kedves Jancsi bácsi! Tisztelem a kisasszonyokat odahaza
                  és a kiskutyákat detto! Au revoir! A viszontlátásig!</p>
					<p>És hányta folyvást a csókokat utána.</p>
					<p>A kocsmáros ezalatt kezdett egyet-mást kihurcolni a szobából, ágyakat és
                  asztalokat, miket János úr neki hagyott.</p>
					<p>– Ah, cher ami, nem hagyhatná el azt a takarítást reggelig, szükségem volna
                  reájok!</p>
					<p>– Nem lehet, mert a házat fel kell gyújtanom.</p>
					<p>– Que diable! Hát hogy mer ilyet mondani?</p>
					<p>– A ház azé az úré, aki elment; ami benne van, az enyim, s ki van fizetve az ára;
                  ő azt parancsolta, hogy a kocsmát fel kell gyújtani, s ezen a helyen nem lesz
                  többet kocsma; a többire kinek mi gondja.</p>
					<p>És azzal szépen odatartá nagy flegmával a gyertyát az eresz alatti nádkévéhez, s
                  nagy hidegvérrel nézte, mint harapódzik tovább a láng. A világosságnál nagy
                  kényelmesen számíthatá meg, mennyi pénzt kapott ez illuminációért. Három házat
                  vehetett rajta Szegeden. Meg volt elégedve.</p>
					<p>A chevalier-nak, ha benn nem akart égni, nem volt mit tenni más, mint szedni a
                  köpönyegét, s leguggoltatván hórihorgas lovászát, felülni a hátára, s újra
                  visszavitetni magát a hintójához.</p>
					<p>– Te kiűztél engem a csárdából, én kiűzlek téged a világból! – mormogá magában,
                  míg lovásza cuppogó csizmákkal tántorgott vele odább a végtelen sárban. A két
                  ember egymás hátán olyan volt a tűzvilágnál, mint egy bukdácsoló óriás.</p>
					<p>Itt végződött a két rokon végzetteljes találkozása a Törikszakad csárda alatt.</p>
				</div>
				<div type="chapter">
					<head>
                  II. Alku egy élő ember bőrére
               </head>
					<p>Monsieur Griffard egyike volt ezen időkben Párizs leggazdagabb pénzembereinek.</p>
					<p>Griffard úr még 1780-ban pástétomsütő volt valamelyik külvárosban, s
                  finánctudományát még csak a picpus-i kollégium diákjain élesítgeté, szüntelen
                  hányva-vetve azt az aureus calculust, mely szerint, ha egy diák adós maradt a
                  fellakomázott pogácsák árával, hogy lehessen azt a többi készfizetőre felróni.</p>
					<p>A Mississippi-őrjöngés őt is magával sodorta örvényébe. Párizsban akkor minden
                  ember egyszerre milliomos lett; úton, útfélen, piacokon, köztéreken árulták,
                  adták, vették a Mississippi-részvényeket. Mr. Griffard eladta pástétomos boltját a
                  legöregebb legényének, maga elment milliomokat keresni, azokat meg is találta; egy
                  napon aztán, mint a cifra szappanbuborék, szétpattant az egész Mississippi-tréfa,
                  s Mr. Griffard kilenc sou-val maradt a zsebében.</p>
					<p>Ha az ember még nem volt millionnaire, s akkor marad kilenc sou a zsebében, azon
                  nincs mit boszonkodni; de ha valaki már állt azon a magasságon, ahonnan saját
                  kocsit, lovat, livrés inasokat, pompásan bútorozott szobákat, dús asztalt, szép
                  szeretőket s más efféle kellemes tájékokat láthatni, a visszaesés csakugyan
                  kellemetlenül eshetik.</p>
					<p>Griffard úr bújában elment egy késáruló boltba, hat sou-ért vett egy nagy kést,
                  két sou-ért kiköszörültette; azalatt odaérkezett egy csoport legújabb divat
                  szerint levetkezett és felgyürkőzött citoyen, frígiai sipkákban, erősen kiáltozva:
                  “Le az arisztokratákkal!” – s egy nagy póznára feltűzve zászlóképpen hozta Marat
                  újságának legújabb esti számát, s itt észrevevén, hogy többen vannak, akik még
                  annak tartalmát nem ismerik, levevék a póznárul, s egy a több közül, aki
                  legkevésbé volt elrekedve, fennhangon elolvasá azt a köszörűs butikja előtt;
                  amiből aztán Mr. Griffard azt tanulta ki, hogy sokkal hasznosabb foglalatosságot
                  is lehet egy kiköszörült késsel mívelni, mint hogy az ember vele a saját torkát
                  elmesse. Dugá tehát azt az öve mellé, s ő is a csoport közé vegyült, és kiáltá
                  mint a többi: “À bas les aristocrates!” &quot;</p>
					<p>Hol, merre hányódott-vetődött azután nehány évig, azt tán ő maga sem tudja. A
                  hírrel, dicsőséggel nem sok baja volt, azt engedé másnak, hanem amint nehány év
                  múlva a direktórium alatt ismét találkozunk vele, már akkor úgy tisztelhetjük őt,
                  mint élelmezési biztost majd a rajnai, majd az olaszországi hadseregnél; aszerint,
                  amint vagy az egyik, vagy a másik tábornok akarta főbe lövetni.</p>
					<p>Mert az élelmezési biztosoknak két neme szokott lenni – olyanok, akik koldusokká
                  lesznek, és olyanok, akik milliomosokká lesznek vállalatuk mellett; az elsőbbek
                  magukat szokták főbe lőni, az utóbbiakat mások. Hanem az utolsó eset sokkal
                  ritkább.</p>
					<p>Mr. Griffard szerencséjére azok közé tartozott, akik milliomosokká lesznek, és nem
                  lövetnek főbe. Nehány szép jószágocskát szerzett össze, melyeket kivándorolt
                  főurak a státusra hagytak, s midőn újra visszajövének, a restauráció napjaiban,
                  Mr. Griffard is egyike volt azon renomirt habituéknak, kik saját palotáik
                  balkonjárul nézték az egyesült seregek pompás defilirozását Párizs utcáin;
                  egynémely emigráns, ki csoporttal jött a diadalmas seregek hátuljában, csodálkozva
                  tekinte az új, pompás, ötemeletes palotára a Boulevard des Italiens-ban, mely még
                  akkor nem volt ott, midőn legutóbb látta Párizst, s ha kérdezősködék gazdája
                  felől, hallott olyan nevet, mely ismeretlen volt előtte.</p>
					<p>De nem soká maradt ismeretlen. Akinek milliomai vannak, az kevés fáradsággal
                  juthat azon megtiszteltetéshez, hogy a legjobb társaságokba juthasson.</p>
					<p>Mr. Griffard neve rövid időn egyike lőn a legkellemesebben hangzó jelszavaknak.
                  Egy elegáns estély, egy zseniális matiné, egy lófuttatás, egy derék orgia, egy
                  híres szöktetés nem történhetett meg nála nélkül, és Griffard úr sehonnan sem
                  maradt el, mert hiszen az ily alkalmak mind igen kínálkozók arra, hogy egy ügyes,
                  figyelmező ember a többiek szenvedélyeit, bohóságait, vagyoni állapotját,
                  pazarlását vagy pénzszűkét alaposan kitanulhassa, s szilárd számításokat
                  építhessen rájok.</p>
					<p>Griffard úr a legmerészebb vállalkozó volt a világon. Ő mert nagy összegeket
                  kölcsönözni oly ruinált tékozlóknak, akiket már a cselédjeik is megidéztettek ki
                  nem fizetett havi béreikért, és lám, vagy egy, vagy más úton mindig pénzéhez
                  jutott. Mikor azt mondom “pénzéhez”, ez mindig annyit tesz, hogy kétannyihoz, mint
                  amennyit adott. Mert éppen azért foglalkozott mindig kockáztatott vállalatokkal,
                  hogy ne legyen kénytelen aprólékos kamatfélékkel fáradozni.</p>
					<p>S nemcsak egyeseket, nemcsak a legmagasabbakat bírta ő maga iránt lekötelezni.
                  Gondja kiterjedt a tisztelt közönségre is. A legjobb karban álló tontinák,
                  életbiztosító intézetek, a legszolidabb játékbankok az ő védurasága alatt
                  állottak, s hogy a státus se mondhassa, miszerint a közügyekkel nem törődik, a
                  börzén mindig leghitelesebbek voltak az ő tudósításai, s akármi állt a hivatalos
                  Moniteurben, ha Mr. Griffard hirtelen nagy mennyiségű papírjait bocsátá áruba,
                  hanyatt-homlok esett az egész börzevilág ijedtében, s futottak lefelé a kurzusok,
                  ha pedig ő vásárolni kezde, szépen kigömbölyödtek az arcok, s mint a napsugártól a
                  fű, úgy nőtt fel ismét minden papiros.</p>
					<p>Néha ő egyedül egymaga maradt kitartó az egész börzeingadozásban, s olyankor
                  iszonyúakat nyert kitartása által.</p>
					<p>Ő maga sem tudta már, mily nagy lehet vagyonértéke. Szegény embernek nagy munka
                  száz forintra vergődni, de egy milliomosnak csekélység másik milliomot szerezni. –
                  Hiába, a pénz is a társaságot szereti.</p>
					<p>Ismételjük, miszerint ez a nagy férfiú bírt azon ritka és szeretetre méltó
                  bátorsággal, miszerint kétségbeesett vállalatokat legnagyobb önbizakodással
                  elfogadott, vagyonbukott embereknek pénzt kölcsönzött, s ezt azért láttuk jónak
                  újra megemlíteni, hogy elejét vegyük minden csodálkozásnak, ha a legközelebb
                  történt csárdai rencontre után rögtön mindjárt Párizsban találkozunk elbeszélésük
                  egyik hősével – ha ugyan szabad e címmel megbántani a fiatal sensitif chevalier-t. </p>
					<p>A hely tulajdonképpen nem Párizs, hanem a Szajna egyik kedves szigete, az Île de
                  Jérusalem, a párizsi leggazdagabb pénzemberek villáinak kiváltságos helye, hol
                  minden rongyos millionaire-nek nemigen állt módjában mulatóházat építtetni,
                  kerteket, parkokat rendezni, mert ezen a helyen minden négyszegölet ezer, néha
                  ezerkétszáz frankon szoktak vesztegetni; úgyhogy ott egy tízholdas angolkertecske
                  oly áron kelt, mint egy középszerű magyarországi domínium.</p>
					<p>Mindazon villák, pavilonok és tusculanumok között, melyek e kisded szigetet
                  ellepték, legszebb, legnagyszerűbb és legköltségesebb volt tagadhatatlanul
                  monsieur Griffard kéjtanyája.</p>
					<p>Egy kisded, emelkedett dombon, melyet emberi fáradság emelt magasra, homlokzatával
                  a Szajna vizébe tekintve épült a mindenféle nemzet és kor ízlésére készült
                  mulatólak; nagy dicséretére az akkori építészetnek, mely megvetve minden pedáns
                  klasszicitást és másfelől minden rokokóneműt, ehelyett iparkodott mindenben
                  feltalálni a tekervényest, a furcsát és a kényelmetlent.</p>
					<p>Nem volt pedig elég, hogy a kert maga is szigeten állott, még azonfelül körül volt
                  kerítve mesterséges vízfolyással, melyen mindenféle hidak vezettek keresztül, az
                  amerikai lánchídon kezdve a fa és kéregből összerakott s téli zöldekkel
                  befuttatott breton hidakig, s azokat mind saját alabárdos hídőrök strázsálták,
                  saját megfelelő tanyáikon, melyek szinte majd remetegunyhót, majd tengeri
                  világítótornyot képezének, s mindenkinek sajátszerű trombitája levén, szépen meg
                  lehetett tudni előre, melyik hídon és melyik úton közelít valami vendég a kastély
                  felé.</p>
					<p>A hídon túl következtek az angolkert tekervényes utai, melyek azon időben a
                  színfalakká nyírt korábbi falegyenes allék iránti ízlést egészen háttérbe
                  szoríták. Az ember mindenütt egymásra hajló sűrű, lombos fák között bolyongott,
                  elcsavaroghatván órákig anélkül, hogy odatalálhatna, ahova akar; az utak melléke
                  mindenütt teleültetve nyíló virágsorokkal, minden kanyarodásnál majd egy
                  jázminlugas, idilli padokkal, majd antik márvány istenszobrok, mikre igen jó
                  gondolat volt gobalákat futtatni fel, másutt egész piramidok egymásra halmozott
                  divatvirágokból, majd mesterséges romok, közéjök ültetett agave és
                  kaktusz-szörnyetegekkel; itt egy egyiptomi sírbolt, igazi múmiákkal s örökké égő
                  lámpával, melybe minden reggel olajat töltöttek; amott egy római oltár kőből
                  faragott edényekkel, korinthi vázákkal, s mindenféle színes kövekből utánzott régi
                  római lepények- és pogácsákkal, amilyenek Egeria nimfa idejében jók voltak a római
                  isteneknek, s melyek alá egyszer valami tréfás ember ezt a bêtise-t írta: “Itten
                  kaphatók régi pástétomok” – ami a hajdani pástétomsütőt egyébiránt éppen nem
                  bosszantotta; úgyhogy még csak le sem törülteté onnan a tréfát. Néhol a tágasabb
                  helyeken roppant szökőkutak és vízesések zuhogtak márványmedencébe üveglabdákat
                  hajigálva a magasba s virgonc aranyhalacskákat mulattatva; miknek vize nagy keleti
                  sások közé rejtett tavakba folydogált, hol szép fehér hattyúk úszkáltak a csendes
                  habtükrökön, melyek nem énekeltek ugyan olyan szépen, mint a költők el akarják
                  hitetni az emberrel, hanem annál több kukoricát fogyasztottak, ami akkor még
                  drágább volt, mint a tiszta búza.</p>
					<p>Ha az ember mind e tekervényeket végigfutotta, s mind e csodákat megbámulá,
                  valahára mégis okkal-móddal ráakadt a tusculanumhoz vezető sétányra, melynek
                  minden lépcsője narancsfákkal van megrakva, egyik még virágzik, a másikat már ért
                  gyümölcseinek terhe húzza.</p>
					<p>E narancsfák között látjuk az ifjú gentlemant, kivel már volt szerencsénk
                  ismeretséget kötni. Azonban azóta egy egész évszak folyt le, a divat nagyon
                  változott; kell tehát, hogy őt újra bemutassuk.</p>
					<p>A calicot-szezonnak; vége van; jelenleg hosszú, térdig érő kaputot visel az ifjú
                  dandy, mely széles keresztülvető leffentyűkkel van összegombolva, a feszes
                  kimondhatatlan magas szárú, fényes csizmákba van húzva, a bajusznak híre sincs
                  már, helyette a fültől az orr felé induló vajas szarvas alakú pofaszakáll ad új
                  idomot az arcnak, a haj kétfelé van simítva, s felyül rányomva egy irtóztató
                  valami, melyet chapeau à la Bolivarnak neveztek, s mely igen célszerű faja volt a
                  kalapoknak, oly széles karimája levén, hogy az eső nem érhette az embert, teteje
                  pedig fölfelé mindinkább szélesedett.</p>
					<p>Ez Kárpáthy Abellino.</p>
					<p>A bankár lépcsőin, előszobáin seregei hemzsegtek a léhűtőknek, ezüstös cselédi
                  egyenruhákban kevélykedve, kik az érkező vendégeket kézről kézre adták, s
                  elszedték köpenyét, pálcáját, kalapját és kesztyűjét, miket aztán a visszafelé
                  jövőnek úgy kellett ismét jó borravalóért visszaváltogatni tőlök. Abellinót jól
                  ismerték már az érdemes kenyérpusztítók, mert a magyar főurak jól tudják azt, hogy
                  külföldön nemzetők becsületét különösen a cselédek előtt fenn kell tartani, arra
                  pedig csak egy mód van: szórni a pénzt, minden pohár vízért, minden elejtett
                  zsebkendő feladásáért aranyakat osztogatni. Tudnunk kell, hogy elegáns gavallér
                  nem visel magánál egyéb pénzt, mint aranyakat, azokat is legújabb év vereteiből és
                  jól belocsolva eau de Cologne-nyal és más illatszerekkel, hogy idegen kezek
                  érintése ne érezzék rajtok.</p>
					<p>Egy perc alatt el volt szedve Abellino kalapja, pálcája és kesztyűi, a cselédek
                  egymásnak csengettek, egyik futott a másik szobába, a lovag alig ért az utolsó
                  ajtóhoz, midőn már jött a legelébb szaladó vissza, jelentve, hogy monsieur
                  Griffard kész az elfogadásra, s azzal szétcsapta a magas mahagónifa szárnyajtókat,
                  melyek Griffard úr meghitt szobájába vezettek.</p>
					<p>Ott ült Griffard, egy csomó hírlaptól körülvéve, mert mellesleg mondva, csak a
                  magyar főuraknak van azon ideájuk, hogy a nyár azért adatott a teremtőtől,
                  miszerint abban semmi újságlapot sem kell olvasni. Griffard úr tehát éppen a
                  görögök legújabb diadalait olvasá, egészen felfrissülve általok azon kellemetlen
                  érzésből, melyet egy angol kritikai lap támasztott kedélyében, aholott bizonyos
                  Watts úr nyomról nyomra be akarja bizonyítani, miszerint azon istentelen, kevély,
                  felfuvalkodott lord Byron minden költeményeit innen-amonnan lopogatta, s mindazok
                  a dolgok meg voltak írva. E polémia egypár évre nevezetes emberré tette Watts
                  urat.</p>
					<p>A bankár előtt kis kínai porcelán asztalon ezüst teakészület állt s egy félig tölt
                  laposdad csésze, melyből koronként valami hígságot szörpölgetett, hihetőleg
                  tojással kevert teát, amelyet bizonyos tejből kristályosult cukorral édesíte, ami
                  akkor legújabb találmány volt, mint mondák, igen jó a mellfájás ellen, de
                  rendkívül drága, melynél fogva igen sok nagy úr divatnak tartá mellfájásban
                  szenvedni, hogy vele élhessen.</p>
					<p>A bankár szobája egy pillanatra sem emlékeztetett a hajdani pástétomsütőre; midőn
                  az emigráltak kastélyait megvásárlá, azoknak komornyikjait is magához váltogatta,
                  s egy ügyes komornyik a legjobb nevelő, aki valakit amaz előkelő idomtalanságokra
                  (Unform) megtaníthat, miket a tiers état emberei, a chinéser, lateiner és
                  filiszter osztályok annyira bámulnak, és nem tudnak elsajátítani. A bútorok
                  masszív része, a fotelek, pamlagok, író- és könyvtartó asztalok ébenfából,
                  ezüstékítényekkel, a kelmék fehér kasmírból, virágos bordureökkel, egy bútordarab
                  sincs a fal mellett vagy a szögletekben, hanem részint a szoba közepén, részint
                  keresztbefordítva a szegletek felé, mert most ez a divat, s a tömör bútorok
                  között, melyek nehézkes alakjaikkal az újabbkori (1822) európai unalmat és
                  költőietlenséget akarják képviselni, mint szükségesnek érzett ellentétek,
                  felállítva a szépen cizellirozott nyúlánk korinthi vázák, drága antik szobrok,
                  miket a nemrég felfedezett Pompéji omladékai közül ástak ki, és a tarka, fényes,
                  aranyos, ezüstös kínai porcelán asztalkák. A lábszőnyegek mind kézzel hímzett
                  munkák; a legtöbbre nagy betűkkel ráhímezve e szó “souvenir”, de ami azért nem
                  hárítja el a gyanút, hogy azokat a bankár drága pénzen vásárolta; a falak ezüsttel
                  préselt szőnyegekkel bevonva, miket a virágos tibetsálok osztanak szakaszokra, a
                  plafontól a földig levén vonva s középett ezüstkígyók által összeszorítva, minden
                  szakaszban pompás acélmetszetek (elegáns dolgozószobákban nem szokás
                  olajfestményeket tartani, azok a szalonba valók), híres divatköltők és híres
                  paripák arcképei, kiket a bankár személy szerint ismer, kik verseket írtak hozzá,
                  és hátukon hordozák.</p>
					<p>Mindez eléggé bizonyítja, hogy a bankárnak igen ügyes és a kor ízlését ismerő
                  komornyikja van.</p>
					<p>Maga a bankár egy hetven év körüli, igen tiszteletreméltó ősz férfiú, arca a
                  nyájasságig kedves, mondhatni első tekintetre megnyerő; nemcsak viselete, de egész
                  modora is élénken emlékeztet Talleyrand-ra, akinek ő csakugyan legnagyobb
                  tisztelői közé tartozik. Haja csodaszép fehér, arca még egészen piros és simára
                  levén borotválva, ezáltal is elevenedik, fogsorai épek és fehérek, kezei is
                  különösen finomak és simák, mint szokott rendesen lenni olyan embereké, kik sokat
                  foglalkoztak édes tészták gyúrásával.</p>
					<p>Amint a szétnyitott ajtókon meglátta a pénzember Kárpáthyt, letette hírlapját,
                  melyet szemüveg nélkül olvasott, s az ajtóig eléje menvén, a kitelhető
                  legnyájasabban üdvözlé.</p>
					<p>Állt pedig a kitelhető nyájasság az elegáns divatformák szerint abból, hogy az
                  ember hirtelen felemelkedett a két lábhegyére, egyszersmind a kezét ujjaival a
                  szája felé fordítva, derekát, amilyen messzire lehetett, meghajtá, s azzal fejét
                  csöndesen megrázva, tenyerét az érkező elé kinyújtá, mit az hasonló attitüdökkel
                  viszonzott.</p>
					<p>– Monseigneur! – kiálta az ifjú merveilleux (“csodálatos” ez volt a divaturak
                  címe) –, öné vagyok egész cipőm talpáig.</p>
					<p>– Monseigneur! – válaszolt Mr. Griffard hasonló plaisanteriával – én öné vagyok
                  egész a pincém fenekéig.</p>
					<p>– Hahaha! hahaha! Ez jól volt mondva, ön megfelelt nekem! – kacagott az ifjú
                  dandy. – E bonmot-rul egy óra múlva valamennyi szalonban fognak beszélni. – Hát mi
                  újság Párizsban, kedves pénzszuverénem? Rossz nem kell, csak azt mondja, mi
                  jó.</p>
					<p>– Legjobb újság – szólt a bankár –, miszerint önt ismét Párizsban láthatjuk. És
                  még annál is jobb újság az, hogy ön nálam van.</p>
					<p>– Ah, monsieur Griffard, ön mindig olyan udvarias – szólt az ifjú incroyable
                  (“hihetetlen!” ez is divatcím) magát egy fotelben hanyatt vetve; ámbár ez már
                  akkor nem volt divat Párizsban, hanem a megfordított székre úgy kellett ülni, mint
                  a nyeregbe s a támlájára könyökölni. Még ezt Abellino nem tudhatta.</p>
					<p>– Eh bien, monsieur Griffard – folytatá beszédét, egy zsebbeli tükörből elébb
                  körülnézve magát, ha sima haját nem borzolta-e fel –, ha ön csak ilyen jó újságot
                  tud nekem mondani, tudok én önnek mondani különbet, de rosszat.</p>
					<p>– Például?</p>
					<p>– Például – ön tudja, hogy én bizonyos örökséget átvenni mentem la Hongrie-ba,
                  bizonyos majorátust, mely másfél milliót jövedelmez.</p>
					<p>– Tudom – szólt a bankár hideg mosolygással, s egy kezébe vett tollal
                  játszadozott.</p>
					<p>– Azt is fogja ön talán tudni, hogy ez ázsiai országban, ahol majorátusom fekszik,
                  semmi sincs olyan rossz lábon, mint a törvénykezés, kivéve az országutakat. De
                  nem, a törvénykezés mégis rosszabb. Az országutak, ha száraz idő van, lehetnek
                  jók, de a törvénykezésre mindegy – akár eső van, akár napfény.</p>
					<p>Itt megállt az ifjú merveilleux, mintha időt akarna engedni a bankárnak, hogy az
                  esprit-teljes ötletnek gratulálhasson.</p>
					<p>Az csak mosolygott csendesen.</p>
					<p>– Képzelni kell önnek – folytatá Abellino mellét kifeszítve s jobb karját a
                  karszék támlája mögé vetve –, hogy van ezeknek egy nagy könyvük; legkevesebbet
                  mondok, ha épicier strazzakönyvéhez hasonlítom; abban benne van mindenféle
                  törvény, amit valaha barbárok hoztak, még az is, hogy egy cocu (hála istennek,
                  nincs rá magyar szó) hűtlen feleségét tetten kapott szeretőjével együtt
                  meggyilkolhatja. Emellett az ország tele van prókátorokkal, a parasztság csak két
                  osztályból áll, földmívelő és prókátor; ott ugyan némely parasztot nemes embernek
                  hínak, nem tudom miért; ezeknek a prókátoroknak nincsen egyéb dolguk, mint
                  mindenütt keresni a pört, csinálni ahol nincs, s ennyi tenger pörre, prókátorra
                  van minden departement-ban egy bíró, az is repcét vet, meg pálinkát főz nyáron; de
                  még ez nem elég, ha végtére igazságos ítéletet kapott is az ember, az elítélt
                  félnek szabadságában van a bírót elkergetni, bottal, vasvillával ellentállni,
                  apellálni három felsőbb törvényszékre, melyek közöl a legutolsót
                   septemtrionalis táblának hívják.</p>
					<p>– Nagyon mulattató dolgok ezek, amiket ön nekem beszél – szólt felkacagva Mr.
                  Griffard, ki éppen nem értette, hogy mi szükség neki mindezeket így hegyiről
                  tövire megtudni.</p>
					<p>– Ah, meg kell önnek mindezt hallani, ha meg akarja érteni, amit majd későbben
                  mondok. Van aztán még egy gonosz kifejezés a magyar nyelvben: “Intra dominium et
                  extra dominium”, mely franciául annyit tesz, hogy “Birtokon belül és birtokon
                  kívül”. Mármost akármilyen igazságos joga legyen valakinek bizonyos uradalomhoz,
                  ha birtokon kívül van, övé a baj; annak, aki belül van, bármilyen bitorló is,
                  könnyű mosolyogni, mert a dolog messze elhúzható. Így vagyok én tehát. Képzelje,
                  az örökség, a gazdag majorátus másfél millió jövedelemmel már szinte kezeim között
                  van, én sietek csak átvenni a jószágokat, amidőn azt találom, hogy valaki már
                  előttem benne ül.</p>
					<p>– Értem – szólt a bankár furcsa mosolygással –, tehát önnek, monseigneur Kárpáthy,
                  gazdag örökségében szintén intra dominium ül valami gonosz akaratú bitorló, aki
                  nem akarja önnek igaz jussát kiszolgáltatni, s ragaszkodik ahhoz az ostoba nagy
                  könyvhez, melyben a sok paragrafus között az is meg van írva, hogy: “Élők után
                  nincs örökösödés.”</p>
					<p>Az ifjú dandy nagy szemeket meresztett.</p>
					<p>– Mit tud ön?</p>
					<p>– Azt tudom, hogy e gonosz bitorló, ki önnek örökségével visszaél, senki sem más,
                  mint önnek nagybátyja maga, ki elég indiszkrét, miután egyszer már a guta
                  megütötte, hírtelen alkalmazott érvágás által annyira magához jönni, hogy önnek
                  birtokait újra elfoglalja, s önt ezáltal olyan helyzetbe hozni, hogy dacára ama
                  vastag könyv tartalomgazdagságának, egy cikkecskét se lelhessen benne, mely önnek
                  jogot adjon élő nagybátyját megperelhetni, hogy mért nem halt meg.</p>
					<p>– Ah, ez gyalázat! – kiálta Kárpáthy felugorva fektéből. – Én mindenütt azt
                  beszéltem, hogy perelni fogok.</p>
					<p>– Csak maradjon ön csendesen – csillapítá őt a bankár. – Mindenki azt hiszi, amit
                  ön mond. Csupán nekem kell tudnom az igazat; mert én bankár vagyok. Hanem én
                  hallgatni szoktam. Előttem a nepauli herceg családi viszonyai Kelet-Indiában éppen
                  úgy ismeretesek, mint a legelső spanyol grand életmódja. S nekem az egyiknél az
                  embarras de richesse (gazdagság miatti zavar) éppen úgy hasznomra van, mint a
                  másiknál a fénnyel takargatott szegénység. Én meg tudom mondani minden idegennek
                  az állását, aki Párizsba jön, akármilyen úton és zajjal jön is. E napokban két
                  magyar gróf érkezett ide, kik gyalog járták be Európát, egy másik Amerikából tért
                  vissza, hol az egész utat a harmadik födözeten tölté, de én azért jól tudom, hogy
                  ezeknek az uraknak oly jó rendben hagyott gazdagságaik vannak otthon, hogy ők
                  kölcsönözhetnének nekem; ellenben hat fehér lóval hajtatott be a minap porte
                  St-Denis-n aranyos hintóban, tollas lovászokkal egy északi herceg, kinek neve a
                  legjobban hangzik, de én jobban tudom, hogy szegénynek minden pénze az, amit
                  magával hozott, mert valami politikai éclat miatt minden vagyonai
                  lezároltattak.</p>
					<p>Kárpáthy türelmetlenül szakítá félbe a bankár beszédét.</p>
					<p>– Eh, uram, de hát mi szükség nekem mindezt meghallanom?</p>
					<p>– Annak bizonyítékául, miszerint titkok igenis voltak és lesznek is a szívek és
                  tárcák fenekén, és azért, hogy a pénzvilágot kormányzó emberek valamit megtudnak,
                  az váltig titok maradhat, s azért, hogy én tudom önnek érzékeny körülményeit, ön
                  egészen mást beszélhet a világ előtt, s nem fogja tapasztalni, hogy valaki
                  kétkednék azokban.</p>
					<p>– Enfin, mit használ az nekem?</p>
					<p>– Vagy úgy? – kiálta a bankár homlokát megütve. – Ön kevésbé bánná, ha az egész
                  világ tudná azt, mit én tudok, csak én magam nem. Ez természetes; ön azon
                  szándékkal jött hozzám, hogy nekem egészen más betegség jeleit fogja elmondani,
                  mint amiben szenved, s arról gyógyíttatja magát; azonban én praktikus orvos
                  vagyok, s meglátom a szenvedés okait az arc színéből. Hátha mégis meg tudnám önt
                  gyógyítani?</p>
					<p>Abellinónak tetszett a keserű tréfa.</p>
					<p>– Hm, tapintsa ön üteremet – szólt tréfálva –, de ne a kezemhez, hanem a zsebemhez
                  nyúljon.</p>
					<p>– Nem szükség az. Előbb lássuk a kórjeleket. Tehát van önnek egy kis indigestiója,
                  mintegy háromszázezer frank meg nem emésztett adósság miatt.</p>
					<p>– Ön jobban tudja. Adjon be hitelezőimnek valamit, amitől elmenjenek.</p>
					<p>– Ah, kár volna szegény emberekért; ki ölné meg kárpitosát, a kocsigyártóját, a
                  lócsiszárját azért, hogy ne kelljen fizetni? Sokkal egyenesebb út lenne őket
                  kielégíteni.</p>
					<p>– Miből? – kiálta föl dühvel Abellino. – Ha csak mint Don juan de Castro, a fél
                  bajuszomat nem küldöm Toledóba, hogy adjanak rá pénzt. De már azt sem tehetem,
                  mert levágtam.</p>
					<p>– S mit fog ön tenni, ha mégis kérni fogják?</p>
					<p>– Az rövid. – Főbe lövöm magamat.</p>
					<p>– Ah, azt nem teszi ön. Mit mondana a világ, hogy egy előkelő magyar nemes rongyos
                  nehány százezer frankért főbe lőtte magát?</p>
					<p>– S mit fog mondani, ha nehány rongyos százezer frankért az adósok börtönébe
                  záratja magát?</p>
					<p>A bankár mosolyogva tevé kezét a dandy vállára, s biztató hangon monda:</p>
					<p>– Majd megpróbáljuk, mint lehetne önön segíteni.</p>
					<p>E mosolygás, e leereszkedő vállveregetés a legtökéletesebben rajzolák a
                  parvenüt.</p>
					<p>Kárpáthynak e pillanatban nem jutott eszébe, hogy a legelső zászlósurak egyikének
                  ivadékára egy hajdani Rambuteau utcai pástétomsütő terjeszti ki pártfogó
                  védelmét.</p>
					<p>A bankár helyet foglalt mellette a széles pamlagon, s ezáltal kényszeríté őt
                  egyenesen ülni.</p>
					<p>– Önnek háromszázezer frankra volna szüksége – monda Mr. Griffard nyájas, szelíd
                  hangon, s ön éppen nem ijedne meg azon gondolattól, hogy ez összeg helyett, majd
                  ha majorátusát megnyeri, hatszázezret fizessen vissza.</p>
					<p>– Fi donc! – szólt megvetőleg Kárpáthy, kiben egy percre felébredt a nemesi
                  büszkeség, s hidegen voná ki karját a bankár kezéből. – Ön mégiscsak uzsorás.</p>
					<p>A bankár mosolyogva tette zsebre a megbántást, s tréfával iparkodott azt
                  elsimítani.</p>
					<p>– A latin példabeszéd azt mondja: “Bis dat, qui cito dat”. “Kétszer ád, aki rögtön
                  ád.” Miért ne kívánhatná tehát kétszeresen vissza? Egyébiránt, uram, a pénz
                  árunemű, s ha szabad az elvetett magtól tíz magot várni, miért ne az elvetett
                  pénztől? Azt is tekintetbe kell önnek venni, miszerint ez a legerősebben
                  kockáztatott vállalat a világon; ön elébb meghalhat, mint rokona, aki után
                  örökölni akar; leeshetik a lóról rókavadászaton vagy versenyfuttatáson, s nyakát
                  szegheti, agyonlőhetik párbajban, egy láz, egy meghűlés, s én tehetek gyászt a
                  kalapomra megboldogult háromszázezer frankomért. De menjünk tovább. Az önre nézve
                  nem elég, hogy adósságait kifizesse, még ezutánra is kell, legalább évenkint még
                  kétszer annyi összeg. Jó. Én azt is kész vagyok önnek előlegezni.</p>
					<p>Kárpáthy érdekelten fordult e szóra a bankár felé.</p>
					<p>– Ön tréfál?</p>
					<p>– Legkevésbé sem. Én kockáztatok egy milliót, hogy nyerjek kettőt, kockáztatok
                  kettőt, hogy nyerjek négyet és így tovább. Nyíltan beszélek. Én sokat adok és
                  sokat veszek. Ön e pillanatban semmivel sincs jobb állapotban, mint Don Juan de
                  Castro, ki a toledói szaracénoktól fél bajuszára vett kölcsön. Jó! Egy magyar
                  nemes bajusza se legyen rosszabb a spanyolénál; én adok rá amennyit parancsol, s
                  bátran kérdésbe merem hozni, hogy rajtam és a toledói mórokon kívül tette-e azt
                  valaki, és fogja-e ezután utánozni.</p>
					<p>– Jó. Egyezzünk meg – szólt Kárpáthy, egészen komolyan véve a dolgot –, ön ad
                  nekem egy milliót, én adok önnek adóslevelet két millióról, mely akkor lesz
                  lefizethető, midőn nagybátyám meghal.</p>
					<p>– S ha ön nagybátyjának életfonala a párkák kezében hosszabb találna lenni, mint
                  az ön kezében az egy millió?</p>
					<p>– Akkor fog ön adni egy másodikat és így tovább. Pénzét igen jó helyre teszi ön,
                  mert a magyar nemes vagyonának rabja, s azt a törvényes örökösön kívül másra nem
                  hagyhatja.</p>
					<p>– S teljesen bizonyos ön arról, hogy a törvényes örökös egyedül ön lehet?</p>
					<p>– Senki más nincs, ki Kárpáthy János holta után még e nevet kívülem viseli.</p>
					<p>– Azt tudom. De Kárpáthy János még megházasodhatik.</p>
					<p>Abellino felkacagott.</p>
					<p>– Ön nagybátyámat valami szeretetre méltó gavallérnak képzeli?</p>
					<p>– Éppen nem. Én igen jól tudom, hogy ő csaknem a halál révén áll, s életműszerei
                  annyira teljes felbomlásban vannak, hogy hacsak életrendén rögtön nem változtat,
                  tobzódásaival fel nem hagy, amihez nagyon kevés reménységem van, bármennyire
                  sajnáljam is őt, alig hiszem, hogy tovább élhessen egy esztendőnél. Megbocsát ön,
                  hogy így beszélek kedves rokona lehető kimúlta felöl.</p>
					<p>– Tessék bátran.</p>
					<p>– Nálunk, kik az életbiztosító intézetekkel foglalkozunk, megszokott dolog az
                  valakinek az életét megbecsülni, s az egészet vegye úgy, mintha jelenleg
                  nagybátyját egy életbiztosító intézetbe íratná be.</p>
					<p>– Fölösleges skrupulusok; én nem vagyok nagybátyám iránt semmi kegyelettel.</p>
					<p>A bankár mosolygott. Jobban tudta ő azt, mint maga Abellino.</p>
					<p>– Tehát azt mondám az imént, hogy ötnek nagybátyja megházasodhatik. Ez nem
                  tartozik a legritkább esetek közé. Gyakran megtörténik, hogy élemedett
                  gentlemanek, kik nyolcvan évig irtóztak a házasságtól, hirtelen valami
                  elérzékenyült órában a legelső fiatal ladyt, akit meglátnak, legyen az bár néha
                  konyhaszolgáló, kezeikkel megajándékozzák. Vagy pedig lehet valami régi hajlamuk,
                  s évek múltán, mint a kőszénbe szorult rovar, új életre támad, s ideáljokat, kit
                  tizenhat éves korában el nem vehettek, mert talán máshoz volt kötve, midőn az
                  hetvenéves korában ismét szabad lesz, akkor veszik el.</p>
					<p>– Az én bátyámnak nincsenek ideáljai. Ezt a nevet sem ismeri. Egyébiránt is
                  biztosíthatom önt, hogy ily házasságot semmi szokásos eredmény nem követhetne.</p>
					<p>– Eziránt meg vagyok nyugodva, különben alig bátorkodtam volna önnek ajánlataimat
                  tenni. De még egy más pontra nézve kell önnek biztosítékot nyújtania számomra.</p>
					<p>– Én? biztosítékot? No, most kerül a szakállamra a sor – dörmögé Abellino arcához
                  simogatva fekete favoris-ját. </p>
					<p>– Valóban, ez alku éppen olyan – szólt derülten a bankár –, mint ahogy beszélik
                  egy nálamnál sokkal gazdagabb gentlemanről, kit köznyelven ördögnek szoktak
                  nevezni, hogy midőn az embereknek megmérhetetlen kincseket osztogat, lelkeiket
                  vérrel aláírt szerződésben kötelezi le magának. Par Dieu! Az én ízlésem más, ez a
                  monsieur Satan tud valamit csinálni a lelkekkel, de mire használnám én?
                  Ellenkezőleg; én arról akarom magamat biztosítani, hogy ön sokáig éljen.</p>
					<p>– Természetesen, nehogy elébb meghaljak, mint nagybátyám.</p>
					<p>– Találva van. Én tehát nemcsak pénzt adok önnek, hanem egyúttal arra is vigyázok,
                  hogy életében kárt ne tegyen.</p>
					<p>– Például?</p>
					<p>– Elmondom; míg az öreg Kárpáthy János él, nem szabad önnek párbajt víni, nem
                  szabad parforce vadászatokra menni, nem szabad tengeri útra kelni, nem szabad a
                  balett személyzet tagjaival liaisont kötni, egyszóval, kötelessége minden alkalmat
                  kikerülni, ami életveszéllyel jár.</p>
					<p>– Így tehát bort se igyam, és lépcsőre se menjek, mert ittas fővel leeshetem, s
                  kitörhetem a nyakam?</p>
					<p>– Azt nem vesszük oly szorosan. Az elsorolt tilalmak, megengedem, hogy eléggé
                  kellemetlenek fognak lenni önre nézve, de tudok egy esetet, mely azokat azután
                  megszüntetné.</p>
					<p>– És az?</p>
					<p>– Ha ön megházasodnék.</p>
					<p>– Parbleu! Ekkor inkább azt fogadom meg, hogy nem ülök lóra, és nem fogok kezembe
                  fegyvert.</p>
					<p>– Monseigneur! Ön úgy szól, ahogy a vaudeville-ekben hallja beszélni a festett
                  chevalier-ket. Ez karikatúr elméncség, amit feuilletonisták csinálnak. Hiszen
                  tudhatja, aki közelről szeret látni, hogy a házasság az elegáns világban csak
                  kaucsuklánc, összetart, ha akarjuk, de nyúlik, amennyire akarjuk. Ön egy elegáns
                  hölgyet megtisztelne kezével; az első évet eltöltené boldogan, mert hiszen
                  Párizsban találhatni hölgyet, akit az ember képes legyen egy egész évig szeretni.
                  Egy év múlva egy ifjú sarjadékkal több lenne a Kárpáthy-család, s azontúl ön fel
                  lenne oldva terhes fogadása alól, nyakát szeghetné, vagy főbe lövethetné magát,
                  ahogy legjobban tetszik. Ha pedig jobbnak találná azt, hogy az életben
                  gyönyörködjék, Párizs elég nagy, a világ kétakkora – csak kétszer akkora! – ön úgy
                  ellehet benne, hogy nejét akár többször ne is lássa, hacsak esetleg ismét bele nem
                  akar szeretni, midőn már egészen idegennek találandja. Ez nem oly irtóztató
                  dolog.</p>
					<p>– Majd meglássuk – szólt Abellino felkelve helyéről, s körme lapjával
                  kiegyenesítve ülés közben meggyűrődött ingelőjét.</p>
					<p>– Hogyan? – kérdé figyelve a bankár, ki előre látta, hogy ha Kárpáthyt
                  pénzzavarából kisegíteni késznek mutatkozik, ez akkor kezdi el majd játszani a
                  begyest.</p>
					<p>– Azt mondom, hogy majd meglátjuk, az előttem álló utak közül melyik lesz a
                  legjárhatóbb. Az ajánlott pénzt mindenesetre elfogadom.</p>
					<p>– Ah! Ezt reméltem.</p>
					<p>– Csupán a biztosítékok forognak kérdésben. Elébb megpróbálom, hogy tudom kiállani
                  önnek elém szabott tilalmait. Óh, én hozzá vagyok szokva az aszkétai
                  lemondásokhoz; egy időben homoeopathice gyógyíttattam magamat, s öt hétig nem volt
                  szabad kávét innom és a hajamat beillatszereznem. Én sok lélekerővel bírok. Ha ezt
                  ki nem állom, akkor megpróbálom a házasságot. Mindezeknél sokkal jobb eset volna
                  az, ha nagybátyámtól szépszerivel meg tudnék szabadulni.</p>
					<p>– Ah uram – szólt a bankár felugorva –, ez reménytelen, csak tréfa volt öntől.</p>
					<p>– Haha! – nevetett az ifjú dandy. – Nincs gyilokrul és méregrül szó, még csak azon
                  sem gondolkozom, hogy vérmes némberek vagy kövér pástétomok által rongáljam
                  szegénynek az egészségét. Vannak, tudja ön, olyan jó nehéz
                  pástétomok, miket örökségi pástétomoknak hívnak. Nincs bennök méreg, csak lúdmáj
                  és nyalánkságok. Egy jóllakás belőle, rá jó veres bor, és kész a gutaütés.</p>
					<p>– Nem tudom, mert én sohasem csináltam olyanokat – szóla
                  komolyan az egykori pástétomsütő.</p>
					<p>– Nem is azért mondom, hogy nagybátyám számára csináljon; én tudok gyűlölni, tudok
                  gyűlöletből meglőni, leszúrni valakit, de meggyilkoltatni azért, hogy örököljem,
                  nem természetem; hanem annyit mondhatok, hogy ha én azt a fáradságot venném
                  magamnak, hogy közelében lakjam, képes volnék őt megszöktetni a világból.</p>
					<p>– Kár volna, várjuk el, míg önkényt elutazik.</p>
					<p>– Nincs mit tenni egyéb. Addig ön lesz kénytelen bankárom lenni. Mentül több pénzt
                  költök el, az csak önnek használ, mert kétszeresen kapja vissza. Mit bánom én? Aki
                  utánam jő, tegye be az ajtót.</p>
					<p>– Eszerint megegyezénk.</p>
					<p>– Holnap reggel tizenkét óra után elküldheti ön hozzám jegyzőjét, kész iratokkal,
                  hogy sokat ne vesződjem.</p>
					<p>– Nem fogom önt fárasztani.</p>
					<p>Abellino elbúcsúzott, a bankár kezeit dörzsölve kíséré egész a szalon
                  ajtajáig.</p>
					<p>A legszebb kilátás volt rá, hogy a magyarországi legnagyobb birtokok egyike nehány
                  év alatt egészen egy idegen bankár kezére jusson.</p>
				</div>
				<div type="chapter">
					<head>
                  III. Rousseau sírjánál
               </head>
					<p>Három könnyeden öltözött ifjat látunk az ermenonville-i erdőcske felé haladni.
                  Viseletökben, minden útias pongyolasága mellett is, észre lehet venni azt a
                  keresetlen csínt, melyet finomabb ízléshez szokott egyének nem tagadhatnak meg
                  maguktól.</p>
					<p>Ifjú magyar főnemes mind a három. Mindháromnak hallottuk már hírét monsieur
                  Griffard-nál, s tudni fogjuk, hogy ama kettő, ki szélrül megy, Magyarországból
                  jött, gyalog utazva be kölcsönös fogadásból, nélkülözésekbeni versenyzés mellett
                  egész Európát. Erős, jelölt arcvonásokkal bír mind a kettő. Az elsőt különösen
                  jellemzik a sűrű, fekete szemöldök s bizonyos szarkasztikus mosolygása az arcnak,
                  mely azonban csak pillanatokra jelen meg, s eltűnik; a másik egy atlétai termetű
                  alak, roppant mell, sűrű fekete haj, merész, tüzes szemek, határozott ajk, mely
                  fölött rövid kis bajusz pelyhedzik; ha olykor megszólal, oly mély, dörgő hangot
                  hallat, hogy az ember meglett korú férfinak tartaná, arcát nem látva.</p>
					<p>A harmadik, ki középen kettőjük között halad, magas, sugár ifjú, simára borotvált
                  arccal. Viselete egyszerű, arcán semmi kifejezés nem látszik magát jellemezni;
                  hideg, szenvedélytelen nyugalom terül az egészen, ajkain, szemeiben az a tisztult
                  egykedvűség, mely nők előtt annyi ingerrel bír és oly veszedelmes. Mozdulataiban
                  angolos hanyagság, minden keresett affektáció nélkül, beszéde csendes, egymásból
                  folyó, egyik szónak nem ád sem nagyobb súlyt, sem erősebb hangot, mint a másiknak,
                  s inkább azon látszik lenni, hogy beszédét érthetővé tegye, semhogy szónoki
                  tehetségét bámultassa. Ez azon ifjú, kiről Griffard mondá, hogy Amerikából a
                  harmadik fedezeten jött.</p>
					<p>Csodaképpen hozzátehetjük, hogy mind a hárman magyarul beszélnek, ami, tekintve
                  azt, hogy történetünk ideje az ezernyolcszázhuszonkettedik év, helye az
                  ermenonville-i csalit és személyei magyar főurak – elég okot adhat a méltó
                  bámulásra.</p>
					<p>Az ifjak egymást beszéd közben keresztneveiken szólítják; a tüzes, izmos ifjú neve
                  Miklós, ama sötét szemöldűé István, a középen levőé Rudolf.</p>
					<p>A figyelmes szemlélő észreveendé azon körülményt, miszerint a haladás közben a
                  három karöltve sétáló ifjú közöl az egyik egy egész fejjel mindig elébb jár, míg a
                  másik hátrább, ilyenformán előre-hátra vonva középen levő társukat, ki gyakran
                  kénytelen megállni, hogy a menetrendet helyreállítsa, mely a heves vita közben
                  untalan felbomlik.</p>
					<p>Az erdei magányban kissé hangosabb beszédet engednek maguknak; az ermenonville-i
                  erdő nemigen kedvenc tere a divatvilágnak, az ember beszélhet, vitakozhatik
                  bárminő fennhangon anélkül, hogy valaki által neveletlennek tartassék.</p>
					<p>Egyszerre a bokrokon keresztültörtet egy ifjú alak, s az úton megállva,
                  pillanatokig a hallott beszédre látszik figyelni. Külsejéről ítélve a
                  munkásosztályhoz tartozik, fején kerek, lapos sipka, izmos tagját bő kék
                  vászonzubbony fedi, melyre tarka inggallér látszik kihajtva.</p>
					<p>Az ifjú arcán öröm és meglepetés tükrözi magát, amint a három szemközt jövőt
                  beszélni hallja. Pillanatra habozni látszik magában, de azután elhatározott
                  léptekkel eléjök indul, és megszólítja őket.</p>
					<p>– Ah, uraim, önök magyarul beszélnek, én is magyar vagyok.</p>
					<p>Az ifjú munkásnak örömkönny csillogott szemében.</p>
					<p>– Üdvözlünk honfitárs – szólt ama dörgő hangú ifjú, barátságosan nyújtva jobbját
                  az ismeretlen elé, s megrázva azt férfiasan, mit társai is követének.</p>
					<p>Az ifjú kézműves egészen el volt érzékenyülve, s alig lelt szavakat érzelmei
                  kifejezésére.</p>
					<p>– Megbocsássanak, uraim, hogy így önök közé tolakodom, de amióta Párizsban lakom,
                  hét éve már, most hallok először hazám nyelvén beszélni, s az nekem olyan jólesik,
                  de olyan jólesik.</p>
					<p>– Hát jöjjön velünk – mondá a középen álló –, ha dolgai engedik, kapaszkodjék
                  valamelyikünk karjába, és beszélgessünk.</p>
					<p>A kézműves szerényen látszott vonakodni, mire az ifjak közül az, kit Istvánnak
                  neveztek, karjába ölté kezét, és odavonta maguk közé.</p>
					<p>– Nem tartóztatjuk önt valamely foglalatosságtól vissza?</p>
					<p>– Nem, uraim, ma ünnepnap van, nem dolgozunk.</p>
					<p>– De tán valamely találkozástól vonjuk el önt? – kérdé amaz futó mosollyal
                  arcán.</p>
					<p>– Éppen nem – felelt a kézműves. – Csak úgy szoktam ide kijárni valahányszor üres
                  időm van.</p>
					<p>– Pedig ez nagyon kevés mulatsággal kínálkozó hely.</p>
					<p>– Az igaz, hogy bormérő házak nagyon messze vannak ide, de van itt egy nagy ember
                  sírja, akinek munkáit olvasni nekem többet ér minden mulatságnál, mert úgy vannak
                  azok írva, hogy a legegyügyűbb ember is gyönyörködhessék bennök; talán ismerik
                  műveit az urak? Ah be együgyű kérdés tőlem! Hogyne ismernék ily művelt urak Jean
                  Jacques Rousseau munkáit?</p>
					<p>– Ön Rousseau sírját szokta látogatni?</p>
					<p>– Az nekem a legkedvesebb emberem. Könyveit százszor keresztülolvastam már, s
                  mindig újabb szépséget találok bennök; óh, milyen igaz minden szava, sokszor
                  tapasztaltam már magamon, hogy mikor valami nagy gond volt fejemben, valami eset
                  nagyon bántott, elővettem Rousseau-t, s úgy megcsendesített, ha olvastam. Így
                  ünnepnapokon ki szoktam ide járni, s az egyszerű emlék alá, mely tiszteletére
                  emeltetett; leülök, előveszem könyvét, és olyankor úgy tetszik nekem, mintha ővele
                  magával beszélnék. Már korán reggel kijöttem, most visszatérőben vagyok.</p>
					<p>Rudolf hidegen szólt közbe, egészen más irányt adva a beszédnek:</p>
					<p>– Minő hivatás tartja önt Párizsban?</p>
					<p>– Munkás vagyok, uram, asztaloslegény Gaudcheux atelier-jében, ha azon járnak
                  önök, ne restelljék megtekinteni azon díszműmintákat és egy gót ízlésű
                  templomfelszerelést, mely a kirakatban látható, azokat én rajzoltam.</p>
					<p>– Miért nem iparkodik ön saját établissement-hoz jutni?</p>
					<p>A kézműves öntudatlan felsóhajtott.</p>
					<p>– Nem akarok Párizsban maradni, uram; visszamegyek hazámba.</p>
					<p>– Haza Magyarországba? Tán rossz dolga van Párizsban?</p>
					<p>– Jobbat kívánni sem lehet. Mestereim becsülnek, fáradságomat jól fizetik, az
                  ember megszereti itt mesterségét, mert az örökké változó divat csaknem művészetté
                  emeli azt; csupa gyönyörűség mindennap valami új, valami pompás darabon
                  dolgozhatni, abban kitüntethetni az embernek tehetségét; de én mégsem maradhatok
                  Párizsban, hanem hazamegyek; pedig tudom, hogy ott nem fogok sem hercegi
                  díszágyakat, sem templomi karzatokat dolgozhatni, mert az ilyesmit nem bízzák
                  magyar nevű emberre. Tudom, hogy szegénységgel fogok küzdeni, s ha azt akarom,
                  hogy élhessek, parasztlócákat leszek kénytelen faragni meg tulipántos ládákat,
                  mert magyar mesterembertől nem várnak egyebet; de én azért mégis hazamegyek.</p>
					<p>– Tán rokonai vannak otthon? – kérdé Rudolf.</p>
					<p>– Senkim a jó istenen kívül.</p>
					<p>– Akkor mégis megfoghatatlan, hogy a jólétből elkívánkozik.</p>
					<p>– Oktalanság biz az, uraim, és én magam sem tudom magamnak megmagyarázni. Csaknem
                  gyerek voltam még, mikor hazulról elszakadtam, s azóta sok idő lefolyt, de mégis,
                  ha eszembe jut, hogy az a nép, amelyik az én nyelvemet beszéli, száz meg száz
                  mérföldnyire van hozzám, és én nem lehetek közöttük, kiesik a könny szememből, és
                  én nem tudom elmondani, hogy micsoda érzés az. Legyenek csak az urak hét
                  esztendeig távol hazájuktól, akkor majd megtudják, hogy mi az.</p>
					<p>Szegény bohó fiú! Azt gondolta, hogy minden ember úgy érez, ahogy az
                  asztaloslegények!</p>
					<p>István odafordult Rudolfhoz, s odasúgva monda:</p>
					<p>– Látod ezt? Ha ti csak egy századrészét éreznétek ennek!</p>
					<p>Rudolf vállat vonított fogai közt mormogva:</p>
					<p>– Irigylésre méltó érzelgés.</p>
					<p>Eközben egy keresztúthoz értek ifjaink, s ott tétovázva álltak meg, nem tudva,
                  melyik felé induljanak.</p>
					<p>– Ah, hiszen ifjú barátunk járatos e vidéken – szólt Miklós, ki legszabadelvűbb
                  volt a baráti szó osztogatásában. – Lesz ön szíves bennünket útba igazítani. Mi is
                  Rousseau sírjához indultunk.</p>
					<p>Az ifjú kézműves nem rejthette el meglepetését.</p>
					<p>– Önök is a jegenyefák szigetére szándékoznak?</p>
					<p>– Ön csodálkozni látszik.</p>
					<p>– Mert az igen elhagyatott hely, egy bölcsnek a sírja, akit nagyon kevesen
                  látogatnak. De igen örülök rajta, hogy önök is megemlékeztek róla; az egész
                  francia földön csak ezt fogom sajnálni, hogy magammal nem vihetem. Ma már voltam
                  ott egyszer, de szívesen visszamegyek újra. Egész a sírig ugyan nem mehetünk, mert
                  az körös-körül van mocsárral, hanem átellenben van egy jókora domb, melyen valami
                  régi templomforma áll, annak egy oszlopára szintén fel van jegyezve Rousseau neve,
                  s oda felállva éppen ráláthatunk a bölcs sírkövére.</p>
					<p>Az ifjak szívesen fogadták az ajánlatot, s megindultak a sűrű bozóttá vált
                  csaliton keresztül a gyalogutakkal ismerős legény nyomán, ki meg-megállt, nem
                  akarva elhinni, hogy a háta mögött jövők tudjanak oly erősen sietni, mint ő. Végre
                  kitűnt a domb, melyen a Montaigne tiszteletére épült kisded templom látszik,
                  melynek hat oszlopára egy-egy filozóf neve van bevésve, köztük Voltaire,
                  Montesquieu és Rousseau. Az épület félben van hagyva, sohasem volt kész, tán azért
                  nevezték bölcsesség templomának.</p>
					<p>Szemben e halommal látszik azon kisded tér, melyet jegenyefák szigetének hívnak,
                  ott a rezgő lombú fák alatt fehérlik a bölcsnek sírja; egy magas kőobeliszk az
                  egész, ráírva e szavak:</p>
					<p>“Itt nyugszik a természet és igazság férfia.”</p>
					<p>Nem csuda, hogy oly elhagyatott a sír, az igazság rossz ajánlólevél.</p>
					<p>De a természet pártul fogta legkedvesebb emberének sírját, a virág sohasem szárad
                  el rajta, s körös-körül zöldülő bokrokat növeszt, mintha egészen el akarná azt
                  foglalni magának.</p>
					<p>Montaigne emlékéhez érve, ahonnan a sírra lehete látni, a kézműves búcsút vett a
                  három magyar ifjútól, neki még Párizsba kelle visszatérni, azzal érzékenyen
                  megszorítva társai kezét, s anélkül, hogy neveik után tudakozódnék, eltávozott
                  számtalanszor visszatekintve útjából.</p>
					<p>– Én valami oly csüggetegséget érzek magamban – szólt István, ahogy a kézműves
                  eltávozott. – Nem tudom, e fiú szavai költötték-e azt bennem, vagy e rideg magány,
                  melyet egészen másképpen képzeltem magamnak? Én az ermenonville-i virányt egy
                  derült tájnak gondoltam, virágzó bokrokkal, csörtető folyam közepén kis
                  szigetecskével, hová csak najádokat és tilinkós faunokat kell képzelni, hogy
                  előttünk álljon Tempe völgye, s íme látunk itt egy kákával és vízi tulipánnal
                  benőtt mocsárt, melynek közepén egy művészietlen alakú fehér kő látszik, a
                  legkevésbé festői fekete nyárfák alatt.</p>
					<p>– Egykor olyan volt e vidék, aminőnek magadban képzeléd – monda Rudolf leheveredve
                  a fűbe, míg Miklós az emlék feliratait jegyezgeté tárcájába –, virágos
                  Tempe-völgy, melyből még a najádok sem hiányzottak, Párizs galant hölgyei által
                  képviselve, s Rousseau sírjához két kis vízágon keresztül apró csónakokon lehetett
                  eljutni, ami nagyon alkalmas hely volt szerelmi pásztorórákra; hanem egyszer
                  nekijött egy felhőszakadás, elhordta a kis patak martjait, elöntötte vízzel az
                  egész síkságot, s azóta mocsár van körös-körül, és azóta nem látogatja Rousseau
                  sírját más, mint a békák, kik Homer óta nagy barátjai a költészetnek, néhány
                  különc routier, kinek erre is ideje jut, s vagy egy asztaloslegény, aki az Új
                  Héloise-t olvassa. Ez hivatása minden tudósnak a föld alatt. Boldog barbárok ti,
                  kiknek nincsenek tudósaitok!</p>
					<p>– Ha minket értesz azon boldog barbárok címzete alatt, e megtiszteltetéshez
                  érdemünkön kívül jutottunk, újabb időkben a magyar is kezd lelki letargiájából
                  ébredezni, s többé nem Csokonai a legutolsó költő, ki a literatúrában helyet
                  foglal, s nem a “Tudós palóc” az egyetlen folyóirat, mely a
                  szépirodalmat képviseli. Ez évben már több tudományos és irodalmi folyóiratunk
                  keletkezett; almanachjainkat pedig, melyek ez évben kijöttek, a legkövetelőbb
                  kritika elől sem volnánk kénytelenek elrejteni.</p>
					<p>– Én is igen tiszteletreméltó érzületnek tartom a sajátunk iránti
                  előszeretetet.</p>
					<p>István heves kezde lenni e szóra.</p>
					<p>– Óh, ez több mint előszeretet, ez öntudat; ifjú költőink, kik újabb időkben
                  felmerültek, büszkévé tesznek bennünket nyelvünkre, fajunkra.</p>
					<p>Miklós készen volt a feliratok lemásolásával, s dörgő szavával közbeszólt:</p>
					<p>– Hát a magyarnak, mint a vénasszonynak, csak a nyelvében van már minden
                  büszkesége, s nem áll előttünk egyéb tér, mint a versírás
                  és a könyvnyomtatás, melyen naggyá lehet lenni?</p>
					<p>– Barátom, nagy hősök, nagy státusférfiak csak ott születtek, hol a nagy költők, s
                  egy nép halálbizonyítványa az, ha költői elnémultak, s egy letargiában fekvő
                  nemzet új életének hangja az, ha költői szólni kezdtek. Korunkban egy Hunyadi
                  János szellemére alig várna egyéb hivatás, mint hogy szántson és vessen, míg azon
                  ifjaknak, kik ez évben az Aurorában léptek ki a közönség elé, Bajzának,
                  Szenveynek, Vörösmartynak fényes jövendőt merek jóslani.</p>
					<p>– Ismeretlen nevek – szólt Rudolf kezét feje alá téve s egy leszakított fűszálat
                  forgatva szájában.</p>
					<p>– Nem fognak azok maradni. Egyébiránt szolgálhatok ismerősebbekkel, nehogy azt
                  hidd, miszerint az irodalommal foglalkozók a nemzet páriáinak tartatnak; az idei
                  Hébé című almanachban találkozhatol nevekkel, mint Dessewffy, Teleky Ferenc, Ráday
                  Gedeon, Majláth, akik már nostrasok és nem ismeretlen nevek.</p>
					<p>Itt újra látszott az a futó szarkasztikus mosoly a beszélő arcán.</p>
					<p>– Holttestek galvanizmusa az egész – felelt rá hidegen Rudolf szemeit hanyagul
                  lehunyva.</p>
					<p>– Te azt hiszed, hogy meg vagyunk halva? – kérdé István.</p>
					<p>– Azt.</p>
					<p>– De már azt tagadom! – kiálta egyszerre mind a két ifjú hevesen.</p>
					<p>Rudolf elveszíthetlen nyugalommal felelt:</p>
					<p>– Ha az erős hang jó cáfolat a meghalás ellen, akkor helyesen teszitek, hogy úgy
                  kiáltoztok rám; ti tagadjátok a gondolatot, mert nektek még fáj; de én látom,
                  tudom, érzem, bennem öntudattá van fagyva, hogy fajunk lejátszta szerepét, s oda
                  fog térni, hová elődei: a hunok, avarok és pecsenégek. Városait, nagyobb
                  kereskedelmi helyeit most is kevés magyar lakja. A faj optimatesei csak a
                  térképről tudják, merre van az ország, s legkisebb maguk erőtetése nélkül
                  átszegődhetnek akármely más nemzethez; az eredeti faj apródonként kiszorul
                  pusztáira, karámjaiba; lassankint onnan is kikoptatják nálánál életrevalóbb
                  gazdák, elpusztul, eladósodik, a nemesség eltemeti magát obsolet institúciói alá,
                  amint a civilizációval első összeütközésbe jön. Nem a barbárok fogják a magyar
                  népet ezután elfogyasztani, hanem a civilizáció, s mije van népünknek, mely
                  jövendőt ígérjen neki?</p>
					<p>– Vannak fiai! – szólt Miklós mély, erős hangon.</p>
					<p>– Ez helyesen volt mondva Miklós – szólt István társa kezét megszorítva –,
                  egyébiránt én azt mondom, hogy mindene van, ami kell arra,
                  hogy éljen.</p>
					<p>– Bora, búzája, ugyebár?</p>
					<p>– Az is egy. Van neki miből élni, ami nagy prezervatíva az elernyedés ellen. Igaz
                  ugyan, hogy éppen amiatt, minthogy van neki miből élni, nincs arra szorulva, hogy
                  szellemét tökéletesítse; pedig a magyar ezermester. Ha kényszerítve leend, hogy
                  fáradsággal jusson kenyeréhez, csodáit fogja adni mindenoldalú tehetségeinek.
                  Elfogadandja a polgárisulás minden jelszavait, lépést fog haladni az idővel,
                  versenyezni fog minden téren a világ első nemzeteivel; lesz új élet, új mozgás, új
                  vérkeringés az egész fajban, leteszi a kardot, mellyel egykor egész Európát védte,
                  s megmutatja, hogy minden eszközt bír forgatni, mellyel hírt, hasznot, becsületet
                  lehet szerezni, legyen az szobrászvésű vagy bányakalapács, festőecsetet vagy
                  építészzsinór, s kik buzdítsák, lelkesítsék, lesznek magas lelkű emberei, s úgy
                  hiszem, hogy azoknak a születése után már nem kell várakoznunk.</p>
					<p>– És a legfőbb, amit elfeledtél – szólt közbe Miklós –, előtte a diplomáciai tér,
                  s azt meg kell engedned, hogy a legutolsó magyar táblabírónak a kisujjában több
                  státusférfiúi bölcsesség van, mint a legelső...</p>
					<p>(Maga is átlátta, hogy nagyon sokat akart mondani.) Rudolf mosolygott az utóbbi
                  állításra, s fél könyökre dűlve István felé fordult:</p>
					<p>– Ennek itt nem felelek – szólt Miklósra mutatva –, mert képes lenne ebbe a
                  mocsárba belevetni; hanem az, amit te mondtál, csak fordított része az én
                  állításomnak; ha fajunk levetkőzi ősi sajátságait, beletörődik azon formákba,
                  miket elé az újabb fogalmak szabnak, megszűnik lenni az, ami; új életet kezd, de a
                  réginek meghal; lehet boldog nép, de nem lesz magyar, mentül inkább megközelít más
                  világnemzetet, annál messzebb távozik önmagától; poéták és népzenészek fenn nem
                  tartják a nemzetéletet. – A státusférfiakról nem merek szólani, mert azok Miklós
                  fedezete alatt vannak.</p>
					<p>– Éspedig, lásd, ez egész aggodalomnak egy szó, egy eszme végit veti. E szó
                  akarni és nem akarni. Ha mi azt
                  mondjuk, hogy akarunk élni, akarjuk ősi nemzeti
                  sajátságainkból mindazt megtartva, örökítve megőrzeni, ami azokban nemes,
                  életrevaló és szép; akarunk ki-ki saját tehetségei szerint a választott pályán
                  becsületesen megállani, akarjuk szeretni magunkat, megbecsülni azt, ami a mienk,
                  akarjuk mindazon előnyt felkeresni, kimívelni, ami fajunkat emeli; és viszont nem
                  akarunk hiú majmolói lenni annak, ami idegen, hanem ha átvettünk valamit tőle, az,
                  mint a tüdő leheletétől a fehér chylus, piros vérré válik bennünk; ha eljárunk a
                  külföldre azért, hogy hazánknak bölcsességünkkel, nem pedig, hogy a külföldnek
                  ostobaságainkkal legyünk hasznára, akkor nincs oly természeti vagy morális erő,
                  mely bennünket elolvasszon. Elolvad a jég, de a kristály azt mondja: “Én nem
                  olvadok!” és szikrátvet a napban. A népek át fogják látni, hogy életrevalók
                  vagyunk, és tisztelni fogják törekvéseinket; mezőinken új élet fog virulni,
                  szárazi és vízi utainkon megélénkül a kereskedés, a magyar nyelv felhat
                  szalonjainkba és divattá válik, nagyobb városainkban megszületik a nemzeti
                  szellem, az ország fővárosában, Pesten összpontosulni fog a nemzet fénye, ereje,
                  szelleme; lesz akadémiánk, írói egyleteink, nemzeti színházunk. És mindezt csak
                  akarnunk kell.</p>
					<p>– Szép. És ki fogja e szent akarást megkezdeni? Mert valakinek csak kell példával
                     elöljárulni, a lélek nem szállhat meg egyszerre
                  egynéhány millió embert.</p>
					<p>– A capite foetet piscis; azok, kiknek legtöbb érdemeik vannak a múltban, legtöbb
                  bűneik a jelenben s legtöbb tartozásuk a jövendő iránt: a magyar főurak.</p>
					<p>– Sajnálom, hogy nem szoktam fennhangon nevetni – szólt Rudolf –, most jó alkalmam
                  volna rá. Hol vannak azok a magyar főurak?</p>
					<p>– Nagy része külföldön; de azt talán nem akarod elvitázni, hogy ha a hazából
                  elhozott port leverték is saruikról, szíveiket nem adták zálogba.</p>
					<p>Rudolf csendesen mosolygott.</p>
					<p>– Te misszionárius vagy, ki meg akarod téríteni eretnek hazádfiait, s bejárod a
                  világot, hogy őket hazahívogasd?</p>
					<p>– Én nem tartom azt lehetetlennek.</p>
					<p>– Boldog fiatalember, hány éves vagy most?</p>
					<p>– Elmúltam húsz.</p>
					<p>– Holnap tíz évvel öregebb leszesz. Holnap jöjjetek el velem az
                   ifjú óriások klubjába. Ez egy nemes társaság, melybe csak oly tagoknak
                  van beléphetése, kik vagy előkelő születés, vagy gazdagság, vagy valami nevezetes
                  bohó életmód által kitüntették magukat. A magyar előkelő világ itt lakó ifjait
                  mind ott találandjátok együtt. Akkor azután majd megkérdem tőled: “Akarod-e és
                  hiszed-e őket magaddal vihetni?”</p>
					<p>– Ej, oktalan törekvés! Az országgyűlési regálisok minden fáradság nélkül
                  hazagyűjtendik őket.</p>
					<p>Ez utolsó szavakkal Miklós biztatta társait, ki az egész vita alatt azzal
                  fáradozott, hogy egy, a templom előtt heverő kettétört kőoszlopot állíta fel,
                  melyre ez embléma volt írva: “Ki állíthatja ezt fel újra?” Miklós megfordítá a
                  követ, tört felét a földbe nyomta, s felyülkerült talapjára a tört darabot
                  koronájával állítá megcáfolva a bölcs kérdést.</p>
					<p>– Tehát holnap együtt megyünk az ifjú óriások klubjába.</p>
				</div>
				<div type="chapter">
					<head>
                  IV. Az ifjú óriások
               </head>
					<p>A Boulevard Montmartre északi oldalán áll egy háromemeletes ház, jelenleg a Jockey
                  Club szállása, mely akkor is (1822) kedvenc gyűlhelye volt az elegáns
                  fiatalságnak. (E mondat pleonazmusnak látszik, miután elegáns ember örökké igényt
                  képezhet arra, hogy fiatalnak tartassék.)</p>
					<p>Itt történtek mindazon események, melyek a magasabb köröket foglalkodtatni
                  szokták; steeplechase-ek és lóversenyek rendezései, bankettek híres művészek
                  tiszteletére; innen indult ki a színházakat lesújtó és felemelő közvélemény, fütty
                  és taps; itt határoztatott el, hogy jövő farsangon minő virág fog divatban lenni;
                  tavaly egy ideig a hortenzia volt, de vége felé a narancsvirág és a heliotropium
                  kiszorította, most már a narancs- és a napraforgóvirág a cselédszobákba
                  száműzetett, jelenleg a geránium és melaleuca között oszlanak meg a vélemények, s
                  nem lehet előre megjósolni, melyik leend a győztes. Nagyobb kérdés még ennél is
                  az, ha vajon az Académie Royale de Musique (ilyen cifra neve volt akkor az
                  operaszínháznak) igazgatója fog-e bírni elég bátorsággal Zelmirában, mely Rossini
                  legújabb zeneműve, a címszerepet Catalaninak adni, kit a fiatal óriások pártolni
                  kívántak, mivel most jött és még fiatal, s mellőzendi-e madame Mainvielle-t, ki
                  már régen itt van, s ami több: férjhez ment, s ami még több: egy színészhez, és
                  ami legtöbb: jól él a férjével. Minden szobában, a pikétasztaloknál úgy, mint a
                  biliárdok körül csoportok alakulnak, kik mind heves vitában látszanak lenni;
                  mindenkit ez egy kérdés foglalkoztat, alig bírja a közérdeket egy percre magára
                  vonni egy-egy művészi karambol vagy egy diadalmas sextet.</p>
					<p>Az elitje a társaságnak, a crème du crème legkedvencebb helye az erkélyszoba.
                  Pompás márvány domborművekkel ékített terem, művészi festményű plafonnal, melyen
                  Lebrun ecsetje remekelt.</p>
					<p>Az erkélyen öt vagy hat ifjú látszik egy csoportban, kik onnan Párizs előkelő és
                  nem előkelő világát látva pompás anyagot találnak azon igen kedves mulatságra,
                  melynek médisance a neve, nálunk emberszólásnak hívják.</p>
					<p>Köztük látjuk a híres marquis Debryt, Párizs legelső bonhomme-ját, a
                  legszeretetreméltóbb rágalmazót, kinek minden apró kalandot, a budoárok legkisebb
                  titkait, a kulisszák regényes intrikáit meg kell tudni, azokból mindenféle
                  változatokkal meséket, anekdotákat csinálni; ha valakire ránézett, már az bizonyos
                  lehet felőle, hogy tud róla valamit, hanem azért a márki a legkedvesebb ember,
                  mert senkit szemben meg nem sért, ezért pedig, amit az embernek háta mögött
                  mondanak, civilizált világban nem szokás megharagudni.</p>
					<p>A körüle álló ifjak kacagása tanúsítja, hogy most éppen valami kedves kalandot
                  mesél, néha a beszéd a suttogásig alászáll, a hallgatók összedugják fejeiket,
                  egyszerre kitör ismét a kacaj, s dűlnek jobbra-balra.</p>
					<p>A márki egy elhízott kövér ember, kiről senki sem tenne fel annyi mozgékonyságot,
                  annyi könnyűséget; úgy tudja kezeivel, arcával gonoszul illusztrálni elmondott
                  szavait, hogy gyakran maga a történet alig volna érdekes, ha ő nem mondaná el, s
                  akik utána akarják mások előtt ismételni, rendesen kudarcot vallanak vele.</p>
					<p>Azon percben érkezeink oda Rudolf gróffal és társaival, midőn a történet már
                  javában foly; Rudolf, ki ismerős a társasággal, röviden bemutatja társait, s az
                  illő üdvözlet után tovább foly a monda.</p>
					<p>– Mindannyi meghiúsult törekvés és fiaskó után sem engedé magát a mi
                  Saint-Michelünk visszarettenteni – folytatá a kedves ember –, miután szegény még
                  csak annyira sem ment, hogy a kis Petit-pas-nak szemébe tudjon ötleni, mert
                  szegény fiú velem együtt nemigen számíthatja magát az Adoniszok közé (milyen
                  alkalmas emberszólási forma ez a “velem együtt”), jövendőbeli örökségét pedig
                  eddigelé még őelőtte is ismeretlen emberek bírják, s az a havi fizetés nem elég
                  Petit-pas-nak egy melaleuca-bokrétára, azonfelül arra sincs születve, hogy valaha
                  esze által tegye magát szerencsétlenné; tehát mit gondoljon ki mégis a szegény
                  Saint-Michel, hogy a kedves kis őzlábú táncosnő közelébe juthasson, vele mindennap
                  beszélhessen, hogy úgyszólván éjjel és nappal otthon legyen nála?</p>
					<p>– Ohó, ez kissé sok lesz! – kiálta fel e szóra Iván herceg, egy magas, katonás
                  alak, kiben azon északi herceget van szerencsénk tisztelni, kiről már egyszer volt
                  szó.</p>
					<p>– No, adok száz aranyat annak, ki kitalálja.</p>
					<p>– Add magadnak azt a száz aranyat, és találd ki! – szólt rá lord Burlington, egy
                  furcsa angol fiú, ki háttal ülve a társaságnak lovagolt egy széken annyira
                  elnyújtva a lábait, hogy szinte hihetetlen volt, hogy ez mind hozzá tartozzék. </p>
					<p>– A nemes lord jobb élceket mond, mint magam – nevetett a márki –, jól tudja, hogy
                  száz arany nem szokott a zsebemben heverni. Tehát a jámbor fiú – beszegődött a kis
                  táncosnéhoz –inasnak.</p>
					<p>– Ah, ah! – kiáltának fel valamennyien.</p>
					<p>– Úgy dupla célt ért el – szólt hátulról a lord –, mert egyúttal szobaleányoknak
                  is udvarolhat.</p>
					<p>– Fi donc! – hangzék egy vékony, cérnaszálvékony hang; ez gróf Vezekéri, magyar
                  elegant ifjú hangja volt, egy nyúlánk, tejképű ifjúé, ki kényes lustasággal veté
                  hátát az erkély rácsozatának, két karját túllógatva rajta. – Fi donc! Ne mondja ön
                  tovább, ez engem alterál, ily skandál a mi köreinkben!</p>
					<p>– Nincs valamelyiteknél szagos üveg? A gróf úr elájul! – kiálta tréfásan
                  Debry.</p>
					<p>– Halljuk a történetet tovább! – sürgeték mások.</p>
					<p>– Tehát a fiú inas lett a kis Petit-pas-nál – nevetett Iván –, tán éppen az volt,
                  ki a múltkor kocsim ajtaját kinyitotta, s és egy rubelt adtam neki.</p>
					<p>– És aki az én redingote-omat teával végigöntötte – szólt a lord –, és én egy
                  pofont adtam neki érte.</p>
					<p>– Ah, ah! – iparkodék szólni selyemszál szavával a fiatal szenzitív magyar gróf –
                  és akire én rábíztam, hogy szerelmes leveleimet adja át kisasszonyának.</p>
					<p>– No, azokat bizonyosan mind a tűzbe dobta! – nevetett Debry. – De hagyjátok hát
                  elmondanom, mi történt tovább –, mert ez a java.</p>
					<p>– Halljuk!</p>
					<p>– Egy napon a kis Petit-pas-nak légyottja volt a boulogne-i erdőcskében, hol neki
                  csinos kis villája van isten kegyelméből.</p>
					<p>– És az én erszényemből – dörmögé Iván.</p>
					<p>– Herceg, amit a jobb kéz ad, ne tudja a bal – szólt feddőleg a márki. – Tehát a
                  kis táncosnőre valami pásztoróra várakozék odakünn, mire nézve idegen kocsit
                  bérelt, s inasát természetesen magával vivé.</p>
					<p>– Kit? Saint-Michelt?</p>
					<p>– Éppen őt; ott valami derék tábornokkal kellett találkoznia, ki iránt a kedves
                  hölgy úgy hiszem, személyes vonzalmat érez.</p>
					<p>– Debry! Ne rágalmazz! – kiálta tréfás feddőzéssel Rudolf, ki szinte a hallgatók
                  közé vegyült.</p>
					<p>– Ah, elfeledtem, hogy méltóságod jelen van, különben jobban vigyáznék
                  kifejezéseimre. Annyi kétségtelen, hogy a derék tábornok igen szerencsés az
                  asszonyok körül, engem magamat már több helyről kiszúrt.</p>
					<p>– Ne beszélj magadról, rólad majd beszélünk mi, ha elmégy.</p>
					<p>– Tehát maradjunk a tárgynál. A tábornok megjelen, a kis Petit-pas két terítékre
                  asztalt hozat a rózsalugas alá, éppen ahogy Ovidius Naso idejében szokták a
                  pásztorok, illatos rózsalugas, csergedező patak s aztán két szerető szív, csakhogy
                  azok a hajdani pásztorok nem ittak champagne-it, s nem tartottak magok körül
                  szerencsétlen inasokat, akik azalatt a dugókat húzogassák a palackokból, míg ők
                  azoknak tartalmát ürítik. Tehát amint Damon és Phyllis az asztalhoz ülnek, a
                  szerencsétlen inasnak oda kellett állani kisasszonya széke mögé tányérral hóna
                  alatt; és miután a tábornok szemközt ült vele, tehát azzal farkasszemet kellett
                  nézni. Hát amint rátekint, majd a föld alá süllyed a szerencsétlen Saint-Michel,
                  hisz az tulajdon – nagybátyja!</p>
					<p>– Ah, már így még jobb.</p>
					<p>– Még talán, ha lélekjelenléttel bír, kikerülte volna, hogy nagybátyja ráismerjen,
                  mert cselédeket nemigen szokás figyelmesen nézegetni, értve tudniillik a velünk
                  hasonló nemen levőket; azonban a jó fiú oly zavarodott lett, hogy mindent
                  összevissza cselekedett, kést adott, ha kanalat kértek, villát dugott a
                  fagylaltba, s majd kilőtte a tábornok szemét egy pezsgődugóval. Erre már mégiscsak
                  ránézett, s amint nézi, lassankint ráismer. “Que diable, hisz ez Saint-Michel, az
                  én unokaöcsém!” – kiált fel végre. A boldogtalan egyszerre elejtett fél tucat
                  kínai porcelánt a földre ijedtében. A kis Petit-pas pedig elkezde kacagni úgy,
                  hogy kapcsai felpattogtak, s székestül hanyatt dűlt.</p>
					<p>– Ah, ez érdekes.</p>
					<p>– Nem történt semmi skandalum, felemelték; a tábornok jókedvű ember, Saint-Michelt
                  odaültették az asztalhoz, terítéket adtak neki, s késő estig vigadtak együtt a
                  viszonttalálkozás örömére.</p>
					<p>– És azután? – kérdé a lord.</p>
					<p>– No ez derék. A nemes lord azt akarja, hogy az ember úgy végezzen egy anecdotont,
                  mint Scott a regényeit: ki meddig élt, és hogyan halt meg.</p>
					<p>– Mi történt azután Saint-Michellel?</p>
					<p>– Abban az órában semmi. Vannak nagybátyák, akik szeretetreméltóbbak
                  unokaöccseiknél. Hanem meglehet, hogy ez anecdot után divatlion válhatik
                  belőle.</p>
					<p>– Ah, minő fád mesék – sóhajta a szenzitív szittya gróf, óráját kivonva zsebéből s
                  oly közel tartva szeméhez, hogy szinte kiszúrhatná a mutatójával, ha üveg nem
                  volna rajta. – Már öt perc egyre, és én elkésem – azzal felkeresé kalapját,
                  összehúzott érzékeny szemekkel megnézve kívül-belől, ha vajon csakugyan az ő
                  kalapja-e; s azután felpróbálva fejére, ha vajon csakugyan az ő feje-e az, amire
                  ráteszi.</p>
					<p>– Honnan késik ez el? – kérdé egy az ott maradottak közül, midőn az elébbi
                  eltávozott.</p>
					<p>– A “bain cosmétique de lait”-ből – felelt gonoszul Debry.</p>
					<p>– Ön tréfál – szólt közbe István –, csak nem fördik tán tejben, mint az
                  asszonyok?</p>
					<p>– Sőt igen, mert az finommá teszi a bőrt és érzékennyé az idegeket; egy időben
                  folyvást marhahúslében fürdött, hogy érző inai felfrissüljenek, melyeket olyan jól
                  szoktatott, hogy valahányszor Rossini Mózesét adják, a magasztosabb hangzatoknál
                  versenyt ájuldozik a többi jelenlevő asszonyságokkal.</p>
					<p>– Párducos Árpád! – sóhajtja Miklós mennydörgő mélységes hangon.</p>
					<p>Ezalatt a társaság jött, ment, változott az erkélyen, az eltávozottak helyett újak
                  jöttek, és akik ott maradtak, megszólták azt, aki legközelebb elment. Ez olyan
                  rendes.</p>
					<p>Legelébb az északi herceg távozott el. Debry mindjárt tudott róla valami anekdotát
                  mondani.</p>
					<p>– A minap az orosz követségi palota előtt találkozik egy kozákkal, aki éppen akkor
                  száll le lováról. “Te paraszt!” – kiált rá a kozák –, a kozáknak mindenki paraszt,
                  aki puskát nem hord, vagy lovon nem jár. “Te paraszt, úgymond, jer ide, fogd a
                  lovamat, míg odabenn leszek”, s odaveti neki a kantárját. A herceg szépen megfogta
                  a lovat, s tartotta, míg a kozák bement. Meglátják ezt az ablakból a követ
                  cselédei, s nagy ijedten rohannak le a lépcsőn kiabálva a szemközt jövő kozákra,
                  hogy az istenért, mit cselekedék! Iván herceggel tartatja a lovát. A szegény
                  nyavalyás ijedtében majd elhalt, térdre esik a herceg előtt, és könyörög, hogy
                  legyen iránta kegyelmes, hihetőleg meg lehetett volna vele alkudni száz
                  kancsukában. Ekkor a herceg kivesz két aranyat, és markába nyomja: “Nesze fiam; és
                  ne félj semmit, ezután is tudj büszke lenni!”</p>
					<p>Némelyik nevetni, másik csodálni valót talált e vonásban. A lord azt mondá rá,
                  hogy ez csak különcködés, s felrúgta a székét, átlépett három előtte ülő térdein,
                  kezeit hátradugta a frakkja zsebébe, s kalapját meglelve az asztalon abba
                  beledugta a fejét anélkül, hogy kezével hozzányúlna, és eltávozott az
                  erkélyszobából.</p>
					<p>– Lám, a nemes lord azt hiszi, hogy csak neki van kiváltsága a különcködésre –
                  szólt Debry. – Hallották önök legközelebb a Théâtre de la Gaieté-beni
                  vendégszereplését?</p>
					<p>Ah ez érdekes! – monda Rudolf felé fordulva, s nem várva el, hogy az megmondja,
                  vajon hallotta-e, vagy sem. Ismeri ön ugyebár azt a kedves kis vaudeville-t: “La
                  belle laitière” (A szép tejárusnő), mely nehány hét előtt olyan nagy furorét
                  csinált. Abban egy medvének igen érzékeny szerepe van; valami vadásszal nagy
                  tusakodásba ered, míg végre a vadász leöli, s végignyújtva a színpadon ráül, s ott
                  danol el az elejtett medvén egy kedves kis kuplét, melyet már minden gamin fütyöl.
                  Ez a bolondos lord egyszer ráveszi a Gaieté igazgatóját, hogy engedje neki azt a
                  medve szerepét játszani. Az beleegyezik. A lordot befűzik a medvebőrbe, pompásan
                  tudott morogni, cammogni s a fejét hánytatni. Végre jő a vadász, a lord két lábra
                  áll, a vadász megrohanja, a lord olyat üt a medvetalpával a kezére, hogy az
                  elhullatja a vadászkést, akkor összekapnak, a vadász nem bír a medvével,
                  birkóznak, végre a vadász esik el, a medve lenyomja a földre, s azzal ráül nagy
                  diadallal, s ezúttal a medve énekli el a vadász hátán az ismeretes kuplét a
                  közönség tomboló kacajára. Hát nem érdekes tréfa ez?</p>
					<p>Rudolf komoly, figyelmes arccal hallgatta a márki meséjét, s meg nem zavarta, míg
                  beszélt, csak akkor mondta meg neki:</p>
					<p>– Nagyon érdekes és új. Csak tegnapelőtt olvastam a “Journal des caricatures”-ben. </p>
					<p>– No, ez kemény levágás – szólt Debry –, végigmondatni az emberrel egy mesét, amit
                  már az újságokban is olvastak. Ily kudarc után szököm innen.</p>
					<p>Mielőtt kilépett volna, tréfás esedezéssel fordult a társasághoz:</p>
					<p>– Uraim, legyenek irántam irgalommal. Én tudom, mi sors vár arra, aki innen
                  elmegy. Kegyelem és irgalom, uraim!</p>
					<p>Debry szerencséjére e pillanatban egyszerre más tárgy ragadta meg az erkélyen ülők
                  figyelmét, mely nem engedé, hogy róla elmondják, miszerint ő a leggazdagabb ember
                  a földön, mert nemcsak a saját zsebéből, hanem szüntelen a másokéból költ, hogy a
                  szakállát festi, és harminc rendbeli álhajat visel, mindennap hosszabbat tesz fel,
                  a hónap végén aztán azt mondja, hogy megnyíratja a haját, s ismét újrakezdi, és
                  nagyon haragszik, ha a parókájára vonatkoznak; egyszer az angollal szinte párbajra
                  ment egy élc miatt, amidőn az Odéonban voltak, s a fiatal óriások szüntelen nyitva
                  hagyták a páholyajtót, s Debry lármázott, hogy légvonat van! “Pedig önnek könnyű
                  beszélni – mondta a lord –, mert nincs fedetlen fővel.” – Mindezek és még mások
                  készen valának ellene, ahogy eltávozott az emberszólás köréből, amidőn a bulváron
                  nagy vágtatva hajtat keresztül egy sajátságos úri fogat. Ujdon fényes
                  görögdinnyezöld calèche elé fogva négy szürke telivér mén, mégpedig nem kettő
                  elöl, kettő hátul, ahogy szokás, hanem egymás széltében mind a négy, mint valami
                  római diadalszekér előtt. A lovakat maga az elegáns úr hajtja, a kocsis és a
                  vadász hátul ülnek a kupéban.</p>
					<p>– Nézzétek Kárpáthyt – szól egy fiatal dandy az erkélyen kihajolva (ez, hogy el ne
                  felejtsük, egy magyarországi alispán fia, ki hazulról apanázst húz, s esztendő óta
                  iparkodik elhitetni az emberekkel, hogy az anyja báróné, s hogy Magyarországon az
                  alispánokat excellenciás uraknak hívják) –, ah milyen derék fiú ez a Kárpáthy!
                  Uraim, ilyen kocsis nincs több Párizsban. Úgy vágtat en carrière, mikor legtöbb
                  szekér jár a bulváron. A minap egy tejárus szekér nem akart előle kitérni. “No
                  várj!” – monda neki, én mellette ültem, s ő oly rigyesen hajtatott neki, hogy
                  beleakadva a tejárus tengelyébe, hopp! egy perc alatt a szekeret felfordította,
                  mind a négy kereke az ég felé állt, a tejárus csak úgy nézett ki a kas alól;
                  eltörött egy lába, meg egy lőcse. Abellino azután a Conciergerie-n, hova a tejárus
                  panaszra ment, rövid processzust csinált, elővette az erszényét: “Ennyi az
                  eltörött lőcsért, ennyi az eltörött lábért.” Milyen elméncség! Éppen hasonló eset
                  történt mamám, a báróné kocsisával; egy reggel bejön a papához, azt mondja;
                  “Excellenciás uram...”</p>
					<p>A többit nem mondhatta el az ifjú merveilleux, mert e percben nagy zaj támadt a
                  szalonban, mintha valakit diadallal üdvözlenének, s megnyílva az erkélyterem
                  ajtaja, dicsőségtől ragyogó arccal lép be rajta Kárpáthy, kisérve az
                  összecsoportosult fiatal óriásoktól, kik abbahagytak kártyát, tekeasztalt, hogy a
                  jó hírt hallhassák, melyet Abellino a Mainvielle–Catalaniféle ügy felől hozott, rá
                  levén bízva annak elrendezése.</p>
					<p>– Hogyan, mint végezett? – száz kérdés intéztetett hozzá.</p>
					<p>– Uraim, hagyjatok egy kissé lélegzethez jönnöm, egészen alterálva, egzaltálva,
                  fatigálva vagyok.</p>
					<p>Hirtelen széket toltak alá, és leültették.</p>
					<p>– Minden nyerve van, többet kivívtam, mint amennyit kívánt a klub; csitt,
                  csendesen uraim! Mindent elmondok, de kikötöm, hogy senki bele ne szóljon a
                  beszédembe!</p>
					<p>Tehát tudják önök, hogy ez a makacs, önfejű Deboureux, az operaszínház igazgatója,
                  milyen állhatatosan megmaradt azon szándéka mellett, hogy Zelmirát minden
                  követeléseink dacára se adja Catalaninak, hanem Mainvielle-nének.</p>
					<p>– Ugyanazon Mainvielle-né ez – kérdezé István közbeszólva –, ki nehány év előtt
                  oly kitűnően fogadtatott Szentpétervárott, Velencében és itt Párizsban?</p>
					<p>– Ahol van ni, már valaki beleszólt! – kiálta bosszúsan felpattanva Abellino.</p>
					<p>– Bocsánat érte, a név meglepett, miután e nő hazánk leánya.</p>
					<p>– Az...</p>
					<p>E szó oly hangon volt mondva, mintha azt jelentené: “Hogy is lehetne valami
                  kitűnő, ha a miénk?”</p>
					<p>– Tehát – folytatá Abellino –, az igazgató egészen hozzájárulhatlanná tevé magát,
                  s beszédbe sem akart ereszkedni e pont felett. Ekkor az én régi pártfogóném, a
                  szerencsés véletlen, jön segítségemre egy pudlikutya képében.</p>
					<p>Általános kacaj.</p>
					<p>– Mint mondom, egy pudlikutya képében. Ismerik önök uraim azt a legújabb divatban
                  levő drámát, mely Shakespeare és Hugo Victor darabjait mind háttérbe szorította:
                  “Aubry, vagy a háládatos kutya”. A tárgy az, hogy egy lovagot megöltek, s annak
                  hűséges kutyája lép fel vádlóul a gyilkos ellen, mire a király ordáliákat rendel,
                  hol a vádlottnak meg kell jelenni a sorompók előtt, s a bosszúálló pudlival
                  megvívni, mely által csakugyan legyőzetik. Valamely lángész ebből érzékeny drámát
                  csinált, melyben a főszerepet Philax úr, a pudli viszi. Philax úr bejárta már fél
                  Európát, s mindenütt diadallal, lelkesüléssel fogadtatott, záporként hullott
                  lábaihoz a koszorú, gazdája zsebébe pedig a tallér és louisdor; hasztalan
                  kiabáltak a költők, a zsurnálfirkancok, hogy ez gyalázat, megbecstelenítése a
                  művészetnek; lealázása a poézisnek! Philax úr azért folytatá műutazását, s nehány
                  hét előtt Párizsba térve, itt is elkezdett furorét csinálni. Eleinte ugyan féltek
                  az igazgatók felléptetni, mert a színészek azzal fenyegetőztek, hogy rögtön
                  otthagyják a színpadot, ahol a művész egy kutyával állíttatik egy kategóriába, s
                  hol eddig a helyes deklamáció, művészi arcjáték, kitűnő hang és ragyogó érzelem
                  jutalmául osztogatott taps és koszorú egy oktalan barom csaholására és
                  ugrándozásira pazaroltatik.</p>
					<p>– Ez nem rosszul beszél – súgá István Rudolf fülébe. </p>
					<p>– Ne búsulj, majd mindjárt elrontja.</p>
					<p>– Azonban mégis akadt egy igazgató, a Luxembourg színházé, akit nem zseníroztak
                  színészei, s ez bátorságot vett magának a kutyát elfogadni vendégszerepekre, a
                  sikertől föltételezvén, ha vajon rendes tagnak szerződtesse-e vagy sem. A siker
                  várakozáson felyül volt. A luxembourg-i nyomorult pajta, melybe azelőtt senki sem
                  járt más, mint matrózok, diákok és débardeurök, s még jóravaló lorette sem mutatta
                  benne magát, ez estve Párizs legelegánsabb népével tölt meg; a fokhagyma- és
                  pálinkaillatú páholyokból a legismertebb divathölgyek tekintgettek elő, s ezen
                  estve a művészkutya a szó teljes értelmében virágesővel temettetett el. E naptól
                  fogva egyik színház a másik kezéből ragadta ki az elhirhedt négylábú művészt; egy
                  nap a Gaieté hallotta őt csaholni, másnap a Théâtre des Vaudevilles, azután a
                  Varietés, végre minden párizsi színpadot körüljárt, s a két rátartó színház, a
                  Théâtre Français és az Académie Royale de Musique közönség nélkül maradt; az
                  elegáns világ törte magát Philax úr után, felvitték őt páholyaikba, caressírozták,
                  hízelgésekkel halmozták, s természetesen ahova a dámák mennek, oda sietnek a
                  férfiak is, egyszóval: a két pedáns színház játszhatott üres padok előtt, adhatták
                  ott Cidet, Hermione-t, Tartuffe-öt; amott Cenerentolát, Gazza ladrát, Alcidort,
                  vagy Nurmahalt, a színház üres volt, s az igazgatók dühösködtek a közönségre, mely
                  egészen szerelmes volt a kutyába.</p>
					<p>– Monsieur! Mind szükség minekünk ezt megtudnunk? – kiálta fel egy türelmetlen
                  hang.</p>
					<p>– Uraim, én diszkréciót kérek – szólt méltatlankodva Abellino –, különben egy szót
                  sem fogok szólni. </p>
					<p>Megszavaztatott a diszkréció.</p>
					<p>– Ekkor én meglátogatom monsieur Deboureux-t, s tudva azt, mennyire fel van
                  ingerelve a kutya ellen, úgyhogy ha ő játszaná Aubryban a gyilkos szerepét,
                  bizonyosan ő harapná meg a kutyát, nem az őt; tehát azon ajánlatot tevém neki,
                  hogy ha én rögtön végit szakasztom ennek a kutyaszezonnak, s a közönséget
                  kigyógyítom caniculai szenvedélyéből, minő hálával fog nekem tartozni. –
                  “Mindennel, amit ön kíván” – felele a derék ember. Jó, én tehát két dolgot
                  kívánok; Zelmira szerepét Catalaninak adni, ez az első. Megígérte.</p>
					<p>A fiatal óriások szerteszéjjel szedték e szóra Abellinót.</p>
					<p>– A másik pedig az, hogy Zelmira adatása utáni napon adassa “Italiana in
                  Algeri-t”, ezt a kopott és divatból kiment operát, s abban léptesse föl
                  Mainvielle-nét.</p>
					<p>– Brávó, brávó! – kiáltának többen. – Ez gyönyörű, soha ügyesebben fel nem lehetne
                  emelni egy művésznőt és a másikat megbuktatni mellette.</p>
					<p>– Várjatok, még ez nem minden. Mainvielle-né bizonyosan megérezte a bajt, mert még
                  azon órában odaizent az igazgatóhoz, hogy őt bocsássa szabadságidejére, mert férje
                  beteg, s fürdőkre kell vele menni. No már ki ne látná itt megint a világos
                  malíciát? Hát az-e a világ rende, hogy a színésznők férjeikkel együtt utazzanak?
                  Enfin, az igazgató kötelezve volt, Mainvielle-nét három nap múlva útra kelle
                  bocsátania, s Zelmirának még csak a két első felvonása van betanulva, s így csak
                  az ő eltávozta után fog színre kerülni, s az a színe lesz a dolognak, mintha
                  Catalani csak szükségben kapta volna meg a szerepet. – Ki tud itt segíteni?</p>
					<p>Itt körülnézett a fiatal óriásokon, s miután azok hallgattak, büszke öntudattal
                  ütött homlokára, mintha mondaná: “Az én fejem!”</p>
					<p>– Annál jobb, mondám, tehát adatni fogjuk ugyanazon este Zelmira két első
                  felvonását és utána azt a kiállhatatlan két utolsó felvonást “Italiana in
                  Algeri”-ból, mely elől rendesen meg szokott szökni a közönség. Hát nem jól van
                  így? –</p>
					<p>– Dicső, felséges! – kiáltának mindnyájan – leleményesen van kigondolva, az
                  arrangement tökéletes. Ugyanazon este a diadal és a bukás, egyfelől a taps,
                  másfelől a chut (pisszegés).</p>
					<p>– De halljuk tovább. A feltétel ezért az volt, hogy a kutyaszezonnak vége
                  szakadjon. – Itt felugrott Abellino székéről, egyet csettentve ujjaival. Eh voilà:
                  már vége van! </p>
					<p>– Hogyan, hogyan? – kérdék mind elcsodálkozva.</p>
					<p>– Én rögtön lóra ültem, beszéltem bankárommal (ennél a szónál megigazította
                  kravátliját, hogy hallgatói azalatt gondolkodhassanak azon, miszerint neki ismét
                  bankárja van); onnan egyenesen vágtattam Pelerinhez, kié az a művészkutya.
                  Kihívattam magamhoz kutyástul, s le sem szállva lovamról azt kérdezém tőle: “Hogy
                  adod azt az ebet?” A pimasz elébb gorombául felelt azt mondva, hogy nincs annyi
                  pénzem, amennyiért azt megvehessem. Par Dieu! Lehet-e magyar nemesnek ennél
                  nagyobb gorombaságot mondani? Hát úgy nézek én ki, uraim, mint akinek azt lehet
                  mondani, hogy nincsen pénze? – Hah! – dühösen kiálték a fickóra – Monsieur, mint
                  nevez ön pénznek? Hiszi, hogy én nem tudom megadni kutyájának az árát? Mit kér ön
                  érte? – Az ember azt felelé, hogy nem adná ötvenezer frankon alól. – Fripon! s azt
                  nevezi ő pénznek! Itt van ötvenezer frankod! – kiálték hirtelen kirántva tárcámból
                  ötven bankbilétet, s odavetém neki. A fickó elbámult; a kutya ugyan művészete
                  keresményével őt évrül évre táplálta, de a kutya meghalhat, ötvenezer frank pedig
                  nem hal meg, s azon ő magának fűszerszámos boltot nyithat, s élhet belőle holtig;
                  egy kicsinyt gondolkozni látszott, azután eltette a bankbiléteket, s a pudlit
                  örvénél fogva odavezette hozzám, s vigyorogva mondá: “Ezzel ugyan jó vásárt
                  csinált az úr!” A gazember valami vándorszínház igazgatónak nézett, s azt hitte,
                  hogy már most majd én fogok városrul városra járni a kutyával, s mutogatom, hogy
                  micsoda mesterségeket tud. No semmirevaló, hogy lássad, miszerint egy magyar nemes
                  embernek ötvenezer forintot kidobni micsoda tréfa, s máskor respektusod legyen
                  előtte, hát íme, nézz ide! Azzal kivontam nyeregkápámból egy tercerolt, s puff!
                  ott hevert a kutya agyonlőve –, s azzal vége az
                  ebszezonnak.</p>
					<p>A csodálkozás megnémítá az ajkakat, csak egy önkénytelen sóhaj volt hallható.</p>
					<p>– Társad sajnálja a kutyát – szólt Abellino Rudolfhoz Istvánra mutatva.</p>
					<p>– Nem a kutyát, hanem téged.</p>
					<p>– Eh bien, én teljesítém a föltételt, s Deboureux is a magáét, holnaputánra van
                  kitűzve Zelmira és La Italiana; most sietve gondoskodni kell az előkészületekről,
                  a szerepeket fel kell osztanunk, hogy mindenre időnk teljék, mert sietnünk kell;
                  Debryre bízzuk a virágárusnőket felhajhászni; valahány melaleuca van, mind vegye
                  meg; Fennimor (ez a tejfürdőt használó hazafi keresztneve volt) beszéljen azokkal
                  a poétákkal, akik nekünk dedikálni szoktak, írjanak magasztaló verseket. Iván
                  siessen az ékszerárushoz, s válassza ki a legszebb gyémántokat – neki ebben
                  legjobb ízlése van – egy pompás diadém számára; ha a klub pénztárát meghaladja a
                  költség, azt én fedezem.</p>
					<p>Az ifjú óriások közt nagy mozgalom támadt e szóra, mindenki akarta, hogy valamit
                  bízzanak rá.</p>
					<p>– Parancsoljanak velem is! – ismétlé az a fiatal gentleman, aki az atyját
                  excellenciás úrnak szokta titulálni. – Parancsoljanak velem is! – ismétlé már
                  tizedszer.</p>
					<p>– Szívesen, barátom – szólt a mindent rendező Abellino –, siessen ön monsieur
                  Oignont felkeresni és idehívni.</p>
					<p>Az ifjú ember egy darabig gondolkozott, ha vajon elég nagy megtiszteltetés-e ez rá
                  nézve vagy sem. Végre mégis elhatározta magát, vevé a kalapját és eltávozott.</p>
					<p>– Hát ti semmit sem fogtok mozdítani, he? – kérdé Abellino odafordulva, hol Rudolf
                  és társai álltak egy szegletben.</p>
					<p>– Ahol annyi a játszó személy, nézőnek is csak kell maradni – felelt hideg
                  szarkazmussal Rudolf, míg István megfogá Abellino karját, s mutatóujját annak
                  gomblyukába akasztva odavoná közéjük.</p>
					<p>– Szólj, miért e harag Mainvielle-né ellen? Sértett meg valakit közületek?</p>
					<p>– Mindnyájunkat! Vérig sértett! Hogy négy év előtt ide jött, az egekig emeltük,
                  dicsőítettük, világhírt szereztünk neki, s mivel hálálta meg? Avval, hogy pimaszul
                  elvonult előlünk morózus, hypochondriacus férje mellé, a legderekabb gavallérokat
                  visszautasította; pedig többen a legbecsületesebb liaisont szándékoztuk vele
                  kötni, mind visszautasított.</p>
					<p>– Már így igazatok van – szólt Rudolf alig mozdítva keserű vonásra ajkait.</p>
					<p>– De ez mind kevés. Nemrég bankettet adánk, melyen csupa művésznők és műbarátok
                  valának jelen, s ő kihúzta belőle magát azt vetve okul, hogy férje beteg, azt kell
                  ápolnia. Ah madame! Ön velünk dacol? Megállj, majd megmutatjuk, hogy le tudunk
                  onnan vetni, ahova felemeltünk!</p>
					<p>– Hátha az asszony férje fel talál lépni ellenetek? – kérdé Miklós, ki ezt nagyon
                  természetesnek találta volna. </p>
					<p>– Férje? Que diable? Mit léphetne miellenünk? Mi közönség vagyunk és ő színész, mi
                  fizetünk és ő játszik; ha tetszik tapsolunk, ha tetszik fütyülünk. Megfizettünk
                  érte.</p>
					<p>– Egyet hagyj még mondani – szólt István, mi később szokássá vált nála, annak
                  akivel beszélt, nyakkendőjét igazgatva –, ez a nő magyar születésű, hazánk leánya.
                  Tehát még itt is üldözni fogjuk-e azt, ami a miénk? </p>
					<p>Abellino nem felelt a kérdésre, hanem amint István gomblyukában tartá ujját,
                  tréfásan monda:</p>
					<p>– Lesz ön szíves gomblyukamat elereszteni, vagy levessem frakkomat és itt hagyjam?
                  – Az elsőbbi megtörténvén, a fiatal lion nonchalant lebegéssel a több óriások közé
                  vegyült.</p>
					<p>Nemsokára visszaérkezett az alispáni és bárónői mésalliance-ból származott
                  fiatalember monsieur Oignon társaságában.</p>
					<p>Monsieur Oignon pedig senki sem volt más, mint a claque entrepreneurje, magyarul:
                  egy olyan ember, aki tapsokkal és füttyökkel kereskedik. Nagy tekintélyű férfiú,
                  kitől az írók és művészek sorsa függ.</p>
					<p>Az első cikk iránt, a taps, koszorúhányás és versszórás dolgában hamar megvolt az
                  alku. A másik kissé nehezebben ment; egy köztiszteletben álló művésznőt
                  kipisszegtetni nem tréfa dolog, s ahhoz úgy könnyedén hozzáfogni nem lehet, az
                  ember hamar alkalmat nyújt magának a gendarmerie-vel való megismerkedésre, a
                  publikum is hamar pártra kelhet. Aztán a claqueur chefnek is van szíve.</p>
					<p>No de szerencsére a claqueur chef szíve nincsen vasból, nehány markába nyomott
                  argumentum végre mégis meglágyít; majd meglátja, hogy mit tehet. Rajta lesz, hogy
                  a fogadtatás hideg legyen, kieszközli, hogy a pástétomhordók ne hordjanak
                  frissítőt a karzatokon, hogy a közönség zúgolódjék a nagy melegségben, aztán
                  egy-egy kis véletlen intermezzo mindig jó szolgálatot tehet; egy kalap, mely a
                  földszintre esik, egy ember, aki a pianisszimóban irtóztató nagyot ásít, hogy a
                  közönség könnyebbvérű része kacagva fakadjon, mindez sokkal többet fog érni, mint
                  valami elhatározott fütty, mert az unalom és hidegség sokkal lesújtóbb
                  nyilatkozat, mint a pisszegés és fütty, mely gyakran visszahatást szokott
                  előidézni.</p>
					<p>Ilyenformán megköttetett és ratifikáltatott az egyesség a holnaputáni napra, mely
                  nevezetes napot oly nehéz volt elvárni a felizgatott óriások kedélyének.</p>
					<p>– Hát viszed-e őket haza? – kérdé Rudolf hallgató társától.</p>
					<p>– Annyi bizonyos, hogy tégedet elviszlek közülök. </p>
					<p>Rudolf lecsüggeszté fejét, és hallgatva ment végig társaival a klub termein, s
                  csak a lépcsők végén mondá:</p>
					<p>– Az meglehet.</p>
					<p>* * *</p>
					<p>Most lássuk, ki volt ez a Mainvielle-né, ki oly erős mozgalomra adott okot az
                  óriások világában, s kinek érdekességét növeli előttünk az, hogy magyar születésű
                  hölgy, s mint ilyen európai hírű volt. – Csak volt! Most ő
                  is mélyen alszik, s tündérhangjai elhaltával egy szava sincs róla többé a
                  hírnek...</p>
				</div>
				<div type="chapter">
					<head>
                  V. Egy híres művésznő pályája
               </head>
					<p>Nem ideális dolgokrul beszélek; a költők hazudnak, az élet mond igazat.</p>
					<p>Azon művésznő, kinek életéről írok, egyike volt kora legragyogóbb szellemeinek,
                  kit a természet gazdag szívvel, bájos arccal, elragadó hanggal ajándékoza meg; reá
                  a művészet géniusza legforróbb ihletét lehelte, s a szeszélyes sors kinyitá előtte
                  keblét, hogy válogasson annak minden kincseiből.</p>
					<p>Híre el volt terjedve Moszkautól Velencéig és Bécstől Párizsig és Londonig;
                  beszéltek róla, mint csodatüneményről; a költők, kik a világharcok hőseire
                  csillagokat raktak, őt a napsugárban fürösztötték, s diadala tökéletesebb volt,
                  mint Napóleoné, mert ő nemcsak egy-egy nemzetnek volt büszkesége, hanem egész
                  Európáé egyszerre, s Angolhonban éppoly nagynak tarták, mint Oroszországban, s a
                  Tuilériákban éppúgy elismerék fensőbbségét, mint a Kremlben. Nevét úgy ismerte
                  mindenki, mint most Lind Jennyét – és ennek alig múlt harminc éve – és most senki
                  sem emlékszik róla többé.</p>
					<p>E hölgy neve volt Fodor Jozefine. Nagybátyja, Fodor Károly,
                  mint magyar huszárkapitány a múlt században származott ki Hollandba három fiával
                  együtt. Ezek közül a legkisebb, József a zenére adta magát, s egy francia hölggyel
                  nősülve, Montmorency herceg által udvari karnagyává választatott. E házasságból
                  született Jozefine; gyermeki szépsége bizonyító, mennyire szerették egymást
                  szülői, s szépségének éveivel történt nevekedése azt, mennyire szerette ő szülőit.
                  Meglehet, hogy babona, amit mondok, de én azt hiszem, hogy amely gyermek szülői
                  nem szeretik egymást, az rútnak születik, s aki nem szereti szülőit, az rútnak nő
                  fel, mert a szerelem teremti a szépet.</p>
					<p>A francia forradalom kiütésekor Montmorency herceg kibujdosott, s Fodor József
                  visszatért Hollandba, s ott nője meghalt. Ekkor ismerkedék meg Kurakin herceggel,
                  ki követképp volt a hollandi udvarnál, s általa meghívatott Oroszországba, hol a
                  szépművészeteket bálványozó orosz főúr karnagyává tevé, Jozefine-t pedig saját
                  hercegkisasszonyaival együtt nevelteté európai hírű mesterek által. A kisleány már
                  tízéves korában a világ minden mívelt nyelvén beszélt, a hazai édes barbár nyelvet
                  pedig édesatyjától tanulta titkos magános órákban.</p>
					<p>Már gyönge gyermekkorában oly tökéllyel játszott a hárfán, mely még akkor sok
                  előnnyel bírt a tökéletlen zongora felett, hogy apja nem félt őt a moszkvai
                  úrivilág előtt egy hangversenyben fölléptetni, melyben mindenkit bámulatra
                  ragadott.</p>
					<p>Két év múlva újra hallották őt a moszkvai művészetimádók; már ekkor énekelt. Jelen
                  volt Sándor cár maga a hangversenyben, s annyira elragadtatott a kedves hangok
                  által, hogy a leányka kezét mindenki láttára megszorítaná, s nem telt bele egy
                  hét, midőn udvari kamarását elküldé atyjához, hogy Jozefine-t az udvari
                  énekesszínházhoz háromezer rubel fizetéssel szerződtesse.</p>
					<p>Nemsokára a közönség kedvence lett. Óh, azon hideg éghajlat alatt, ama barbár
                  emberek, kikről mi forró égalj művelt szülöttei azt hisszük, hogy mind medvebőrben
                  járnak, s dobszóra táncolnak – nagyon forrón tudnak érezni a művészet iránt.</p>
					<p>Azon időben francia drámai színháza is volt Moszkaunak, melynek legünnepeltebb
                  hőseül Tharaud-Mainvielle urat emlegeté a hír.</p>
					<p>A művész magas, eszményi alak volt nemes, szilárd vonásokkal, miken a közéletben
                  csak egy kifejezés volt látható, a becsületesség, a nyíltszívűség, és ez volt
                  valódi jelleme, de ah, a színpadon, ott ezer alakot váltott: düh, szenvedély,
                  megrázó indulat s elborzasztó harag, ellenállhatlan csáb, halvány bosszú vagy
                  nevettető tréfa egyforma tökéllyel tükrözé magát arcán – és ez volt művészete.</p>
					<p>A hír éppen annyi dicsőt beszélt Mainvielle-ről, mint Jozefine-ről. A hír, ez a
                  rábeszélő kerítőné, járt egyiktől a másikhoz; mindennap egymás diadalairól kellett
                  hallaniok. A hír nem egyszer bírt már összeszerezni két híres embert, férfit és
                  hölgyet, kik azt hitették el magukkal, hogy egymást megszerették, pedig csak
                  egymás hírébe szerettek.</p>
					<p>Kivétel történt a szabály alól. A kornak két leghíresebb művésze egymást
                  megszerette, és e szeretet nem múlt el soha, még akkor sem, midőn elmúlt a hír.
                  Mert édeseim, kik a hír utain jártok, tudjátok meg, hogy a művész híre mulandó,
                  neki nem kell meghalni, csak megvénülni; még él, de már eltemették.</p>
					<p>Tehát a két híres művész férj és feleség lett, s azóta kettős dicsősége volt mind
                  a kettőnek; a tapsoló közönség éppen olyan jól ismerte a Mainvielle, mint a Fodor
                  nevet, s nem kellett új szóhoz szoknia, midőn kegyencét mint nőt látta a
                  színpadon.</p>
					<p>Azonban kiütött a harc az orosz és francia császár között, s ekkor Sándor cár
                  rögtön kitiltott birodalmából minden francia színészt, köztük Mainvielle-t is,
                  Jozefine nem tartozott férjét követni, mert őt nem érte a tilalom súlya, ő az
                  orosz udvari operánál volt szerződtetve, s nem történt volna rendkívüli eset a
                  világban, ha férjét futni hagyja, s maga dús szerződése mellett marad.</p>
					<p>De nem úgy tett, hanem követte férjét, elhagyta jó sorsát, elment vele
                  szegénységbe, szomorúságba. Kóbor színtársulatot alakítottak, vele bejárták
                  Stockholmot, Koppenhágát, Hamburgot; operájok nem volt, és Jozefine játszott
                  drámai szerepeket. Ezt úgy hiszem, a lehető legnagyobb
                  lemondásnak tekintendi mindenki, aki az operaénekesek ragyogó pályáját a drámai
                  színész hűs életútjával összehasonlítja.</p>
					<p>Így jutottak vissza Párizsba.</p>
					<p>Valami harmad-negyedrendű művészetcsarnok, a Feydau színház megengedé sok
                  utánjárásra, hogy Jozefine felléphessen benne. E nap óta Párizs kedvencévé lőn.
                  Rögtön mint első énekesnőt szerződteték az olasz operatársasághoz, s midőn
                  Griseldában fellépett, az elébbi primadonna, signora Barilli örök feledékenység
                  zöldjébe lőn temetve.</p>
					<p>Innen bejárta Angolhont, a tündér Velencét. Itt a zene őshonában érte el dicsősége
                  tetőpontját. Ritka művész az, ki Olaszhonba viszi másutt szerzett koszorúit, de
                  aki odavitte, és onnan visszahozta hervadatlanul, annak
                  fején örökzölddé lettek azok.</p>
					<p>A velencei világ lelkesedése oly fokra nőtt a magyar művésznő iránt, hogy a Fenice
                  színházban ünnepélyesen megkoronázták, s emlékére arany-, ezüst-, és bronzpénzeket
                  verettek, miknek egyik felén a művésznő mellképe volt nevével körülvéve, másik
                  felén borostyánkoszorú e szavakkal: “Te nuova Euterpe Adria plaudente onora”.
                  (Téged, új Euterpé, Adria tapsolva dicsőít.)</p>
					<p>Ekkor visszakövetelte őt Párizs. Rendesen a külföld becsülése után tudjuk meg
                  sajátunk értékét. Jozefine visszatért. Éppen azon időben történt, hogy Rossini
                  legelső műveivel szerencsét próbált, de balszerencsét aratott Párizsban. “Sevillai
                  borbély”-a került a színpadra; az első előadáson kipisszegték, a másodikon
                  kinevették, a harmadikon nem nézték meg, azután végképp kitörülték a repertoárból.
                  Jozefine megismerkedett a művel, s lánglelke belátta annak szépségeit. Azt
                  kívánta, hogy abban léptessék fel. Midőn eléneklé Rosinát, a párizsi nép tombolt
                  örömében; mindenütt új, ismeretien szépségek tűntek elő. Rossini egy nap alatt
                  divat embere lett, s a “Sevillai borbély”-ban nyolcvanszor hallgatá és tapsolá meg
                  egymás után a közönség Mainvielle-nét.</p>
					<p>A jó közönség! Hisz a közönség olyan jó magában, akit egyszer megszeret, azt
                  könnyen el nem hagyja; csak egyes emberekből ne állna a közönség!</p>
					<p>Bármilyen nagy legyen egy művésznő, bármennyire meghódítja is a közönség szívét,
                  ha sokáig egy helyben van, lassankint elhidegülnek iránta, megszokják, és nem
                  veszik többé észre előnyeit, hibáit pedig feljegyzik. Ha tisztán művészetének él,
                  ha nem veti magát oda a világ zajának hasonló szerepeket játszva az életben, mint
                  a színpadon, vagy ha éppen otthon házi boldogságot talált, melybe csendesen
                  elvonulhat; ha szüntelen csak férje karján jelen meg, kit éveken át makacsul
                  szeret – lassankint elfogynak az imádók, később a tisztelők is; a tapsokat, a
                  koszorúkat tele marokkal szórják tehetségtelen olcsó szépségeknek, s neki meg kell
                  ismerkedni mindazzal, ami a közönség elhidegülését tanúsítja, a néma hallgatással,
                  midőn lelkében érzi, hogy művészete remekelt, fitymáló bírálatokkal és üres
                  padokkal. Később azt is hallania kell, hogy már régóta játszik, hogy már régen él;
                  éveit megszámlálják; elmondják, hogy erre meg arra a szereposztályra már
                  alkalmatlan lett; beszélnek róla, hogy ki lesz utána, ha ő ki fog dűlni. Kereken
                  szemébe mondják, hogy megvénült. És ha jön egy szerencsés vetélytársné, kinek két
                  nagy érdeme van fölötte: egyik az, hogy új, másik az, hogy a közönség kegyét
                  nemcsak a színpadon, de a színpadon kívül is iparkodik megérdemelni; akkor a régi
                  kegyencnő, anélkül, hogy vétett volna, anélkül, hogy erejében, művészetében
                  hanyatlanék, bukva van; mindenki ellene támad, elkövetkezik a kritika fitymálása,
                  a közönség hidegsége, a színésztársak intrikái, gyűlöletes szerepek és utoljára a
                     sziszegés.</p>
					<p>Catalani nem volt sem szebb, sem fiatalabb, sem nagyobb művésznő, mint Jozefine,
                  de volt egy talizmánja, mely sokat jelent a művészvilágban. Nem hordta magával
                  férjét. A jámbor tengerészkapitány ki tudja melyik világrész tengerén fogyasztó a
                  rumot, neje még csak annyira sem méltatá, hogy a közönség előtt nevét viselje.
                  Hogy is cserélhette volna fel annyi diadal emlékével összekötött jól hangzó nevét
                  egy barbár bourgogne-i névvel? Tapsolóinak fele elhallgatott volna, ha signora
                  Catalani helyett madame Valabregue-et kellett volna hangoztatnia.</p>
					<p>A becsületes Valabregue nem állt útjában neje művészetének, ő lehetett beteg
                  bátran, lelhette a sárgahideg, skorbut, vereshimlő, s ami egyéb ajándékai vannak a
                  trópikusok légkörének, meg is halhatott tetszése szerint, és süllyedhetett a
                  tengerbe, azért legkisebb változás sem történendett a hetirendben, s a kitűzött
                  darabnak nem kellett elmaradni a játéksorozatból.</p>
					<p>Már csak az is nem eléggé bosszantó-e, ha egy kihírlelt műnek el kellett maradni
                  napjáról, mert a főszerepvivőnő aznap megbetegedett? Lehet-e ilyesmit elhinni,
                  lehet-e meg bocsátani? Mindennapi ember, ha meghűtötte a gyomrát, lehet kedvetlen,
                  ha hurutja van, köhöghet, ha epéje kiömlött, lehet haragos, ha nem bír lábain
                  állani, lefekhetik; de egy művész, kinek kötelessége a közönséget mulattatni, mi
                  joga van annak köhögni, gyöngélkedni, lefeküdni?</p>
					<p>S hát olyat hallott-e már valaki, hogy egy művésznő csak azért elvonja magát a
                  színpadtól, mert férje beteg? Isten neki, hát hivasson hozzá orvost, ő úgysem
                  gyógyítja meg; maga pedig menjen játszani, énekelni, mosolyogni, kacérkodni.</p>
					<p>Már több nap óta keringett a városban az a botrányos hír, hogy Mainvielle-né nem
                  akar fellépni, azt vetve okul, hogy képtelennek érzi magát énekelni, midőn férje
                  halálos beteg, s ő, ha egy percre eltávozik tőle, a legkínzóbb aggodalmak között
                  van. – Lárifári! Ki hinné ezt? Azért nem akar fellépni, mert Catalani itt van, s a
                  közönség tapsol Catalaninak, és ez sérti a madame-ot.</p>
					<p>Az igazgatót minden oldalról megrohanják, hogy miért nem lépteti föl
                  Mainvielle-nét? Az igazgató minden órában izenget hozzá, végre fenyegetölőzik,
                  hogy kényszeríteni fogja; a művésznő végre szabadságidejét kéri, mert férje csak
                  úgy gyógyulhat meg, ha fördőkre mehet vele; úgy, de elébb egyszer még fel kell
                  lépnie, mert így van szerződésében; nem bánja, azt is megcselekszi, csak
                  bocsássák; ekkor odaküldik legkiállhatatlanabb szerepét; nem törődik vele,
                  elszánja magát, hogy átesik rajta.</p>
					<p>Már hét éjszakát virrasztott keresztül a szenvedő férj ágya mellett, s maga is oly
                  halvány, miként az. Hosszú éjszakákon át ott ült a beteg ágya szélén, leste
                  ajkainak sóhajtását, számlálta az órák perceit, nehogy a gyógyszer bevételével
                  elkéssék, hűs kezével lohasztá égő homlokát, s biztató suttogásával űzte a kór
                  ijesztő álmait. Látogatók, jó barátok elmaradtak, mert azt mondák, hogy Mainvielle
                  betegsége ragályos. A nő átölelte férjét, mellé hajtá fejét izzadt vánkosára,
                  forró ajkait csókolá, égő fejét keblére fekteté, gondolva, hogy ha ragályos a láz,
                  ragadjon őreá, s ha meghal a férj, haljon meg ő is vele... és olyankor feledve
                  volt a színvilág és az egy napig élő dicsőség!</p>
					<p>Mainvielle betegsége éppen az éjszakán fordult meg, s most üdítő álom fogta le
                  szempilláit, az orvosok biztatása szerint ezentúl már életveszélyen kívül van.</p>
					<p>Jozefine ott ül ágya mellett, halvány, nemes vonásain a megtért nyugalom
                  boldogsága látszik. Csak egy gondolatja van, az, hogy férje meggyógyuland.</p>
					<p>Kezében a kiállhatatlan szerep hangjegyei, miken végig fut, hogy visszaemlékezzék,
                  s teremtő lelkével új fényt, új szépséget keressen bennök. Hasztalan. Hálátlan
                  szerep az, egyike azoknak, mikben a művész kiadja testi-lelki erejét anélkül, hogy
                  legkisebb sikert arathatna, miket a költő kedv nélkül, gondolat nélkül szerze, s a
                  művészre bízta, hogy leheljen beléjök lelket, ami tőle távol volt. Százszor
                  földhöz kellene csapnia szerepét, széttépni lapjait és papucsával rágázolni; de
                  Jozefine nem haragszik, a színpadi világ ingerei nem hatnak szívéig, ő csak azt
                  érzi most, hogy férje meg fog gyógyulni.</p>
					<p>Néha elkomorodik arca, ha élte ragyogó felén végiggondol, s odáig viszi
                  gondolatja, hol a művészi élet alkonyán meghosszabbul minden árnyék, de egy
                  tekintet az alvó férj arcára, s szemei újra mosolyogni kezdnek, hisz az mind csak
                  komédia! A boldogság négy fal között lakik, s semmi köze a csillogó lámpafényhez.
                  Lám, amiért imádkozott az éghez: férje meggyógyul; hadd vesszen cserébe a hír! Ha
                  őt elvesztette volna, jöhetne a hír, jöhetne a dicsőség, soha nem pótolná
                  vissza.</p>
					<p>Egyszer halkan nyílik az ajtó, s a puha szőnyegeken óvatosan lép be mademoiselle
                  Jeanette, Jozefine legrégibb kedves cselédje, kit utóbbi időkben minden munkától
                  felmentett, s mint társalkodónőt, mint barátnét tartott magánál.</p>
					<p>A leány arcán aggodalom látszik, melyet rosszul bír rejteni.</p>
					<p>– Miért jött, Jeanette? – kérdé halkan Jozefine kezével intve, hogy zörejt ne
                  okozzon, mert férje alszik.</p>
					<p>– Ah, madame, mint örülök, hogy Mainvielle úr meggyógyul, s mint szeretném, ha ön
                  ma hirtelen megbetegednék.</p>
					<p>– Jeanette, ön nekem rosszat kíván.</p>
					<p>– Világért sem madame, nem valami tartás nyavalyát értettem, hanem csak valami
                  olyan színpadi betegséget.</p>
					<p>– Tudja, Jeanette, hogy nekem az a bajom nem szokott lenni, miért óhajtaná
                  most?</p>
					<p>– Ah madame, ön talán még nem tudja, hogy Catalani is ma fog fellépni
                  Zelmirában.</p>
					<p>– Tudom, Jeanette.</p>
					<p>– És tapsolni fognak neki, koszorúkat hányni.</p>
					<p>– S azt hiszi ön Jeanette, hogy az nekem rosszul esik? Catalani mindazt
                  megérdemli, mert nagy művésznő.</p>
					<p>– Nagy, ahol ön nincs. Én istenem, minő gondolat; önnek mellette Italianában lépni
                  föl! A közönség hideg lesz.</p>
					<p>– Hozzászoktatott már.</p>
					<p>– De nem csak hideg, közönyös lesz; nemtetszését fogja éreztetni.</p>
					<p>– Eltűröm Jeanette.</p>
					<p>– Óh, madame, ön nem tudja, mi van ön ellen készülőben. A városban mindenütt
                  beszélik...</p>
					<p>– Mit beszélnek?</p>
					<p>Jeanette habozni látszott, mintha új szókat akarna felfedezni, végre mégiscsak az
                  igazit mondá meg:</p>
					<p>– Hogy önt ki fogják pisszegni...</p>
					<p>Jozefine egy percre halavány lett, mint a fal, szerepe kihullott kezéből, feje
                  alácsüggedt, s szemeiben két könnycsepp jelent meg.</p>
					<p>– Óh, madame, ha lehet, ne lépjen ön fel ma, ne lépjen fel soha többet; önt meg
                  fogják gyalázni.</p>
					<p>Jozefine nyugodtan emelé fel e szóra arcát.</p>
					<p>– Tegyék. Mit gondolok én már vele!</p>
					<p>S itt pillantatai alvó férjére estek.</p>
					<p>– Ne beszéljünk többet, Jeanette, férjem föl talál ébredni, s meghall valamit.</p>
					<p>Mainvielle e percben felnyitá szemeit, s száraz kezét kinyújtva, megfogá Jozefine
                  sima fehér kezét, s odavoná őt magához, halk suttogó hangon rebegve:</p>
					<p>– Mindent hallottam. – Óh, a betegek ravaszok, sokszor lehunyják szemeiket,
                  tettetve, mintha alunnának, csak azért, hogy kihallgassák, mit beszélnek
                  körülöttük... Hát ide jutottunk!...</p>
					<p>Jozefine lehajolt hozzá, és megcsókolá homlokát.</p>
					<p>– Ne gondolj vele, Tharaud; nagyobb a hír, mint a való; én nem hiszem, hogy azt
                  tegyék velem, és ha tennék is, mit vehetnek el tőlem? Híremet? Akkor leszek
                  boldog, ha azt elfeledtem. Te enyim maradsz.</p>
					<p>– Nem kellett volna engemet annyira szeretned – sóhajta Mainvielle. – A színésznő
                  az egész világé, s aki azt lefoglalja, az tolvaj, és azt megbüntetik.</p>
					<p>– Légy nyugodt, és ne gondolj arra többet.</p>
					<p>– Én ne gondoljak rá többet? – szólt keserűn a beteg színész. – Én, aki tudom, mit
                  tesz az, egyetlen szisszenést hallani ezer taps között, melyet meghall a művész
                  legnagyobb lelkesedése közepett, s mely jobban fáj, mintha fullánkját érzenéd a
                  kígyónak; én majd csendesen aludjam akkor ugyé, midőn tudom, hogy te, az én
                  bálványom, az én oltárképem, a szégyenpadon állasz, s nyomorult fickók tépik le
                  homlokod koszorúit, miket isten kezei fontak körüle. Idáig fogom hallani a
                  sziszegést, mintha poharamból hangzanék felém. Ah, nyújtsd ide azt a poharat, hadd
                  törjem darabra!</p>
					<p>– Tharaud! – esenge a nő. – Ne indulatoskodjál. Sérthet-e egy tiszta lelket ily
                  bántalom? Ha visszatérek, nem fogod homlokomon látni a szégyen pírját.</p>
					<p>– S én addig itt az ágyban fekve fetrengjek? Azt hiszed? Nem. Elvitetem magamat
                  oda, félholtan vitetem a nézők közé. Látni akarom, lesz-e bátorsága valakinek –
                  engemet megölni, lesz-e bátorsága rajtam keresztülgázolni? Én! Én magam kihívom az
                  egész világot!</p>
					<p>– Feküdjél le, Tharaud – szólt hidegvérrel Jozefine. – Ez indulatoskodás neked nem
                  használ. Beteg embertől senki sem fél. Ha egészséges volnál, sem védhetnél engem,
                  mert férjem vagy. Ha szeretőm volnál, akkor tehetnél értem mindent; de gondolj rá,
                  milyen nevetséges szerep volna az: egy színésznő férje, ki összevész azokkal, akik
                  feleségének nem akarnak tapsolni!</p>
					<p>Mainvielle mindkét kezével eltakarta arcát.</p>
					<p>E percben az előszobaajtón csengettek. Jeanette sietett felnyitni.</p>
					<p>– Ha felgyógyulok – hörgé heves zokogással Mainvielle –, kötéltáncos leszek!
                  Cirkusz, ugrálni tanított kutyák, szemfényvesztők, orcátlan balettmeztelenség kell
                  ide, nem művészet. Ha újra kezdem az életet, lovardát kormányzok, nem színházat.
                  Farewell Othello! Bamboche-é a vásár!</p>
					<p>Jozefine hasztalan kérlelé heveskedő férjét, ki szavaiban végerejét látszott
                  kimeríteni, midőn visszatért Jeanette egy felbontott levelet tartva kezében.</p>
					<p>– Bocsánat, madame, hogy e levelet bátor voltam felbontani, de miután átadója
                  nevét éppen nem akará megmondani, azon gondolatra jöttem, hogy tán valami
                  bosszantó irat, valami paszkvill; óh, az emberek mindenre képesek.</p>
					<p>– Tehát mi az?</p>
					<p>– Egészen ellenkezője annak, amit hittem. Elolvashatja ön.</p>
					<p>– Névtelen levél? Ki írhatja azt?</p>
					<p>– Nem lehet valami nagy úr, mert igen szépen van írva, egy egyszerűen öltözött
                  férfi adta kezembe; olvassa ön, madame, olvassa úgy, hogy Mainvielle úr is
                  hallja.</p>
					<p>Jozefine kezébe vevé a levelet, s ezt olvasá belőle fennhangon:</p>
					<p>“Halhatatlan művésznő! Ne lepje meg azon hír, hogy mai fölléptére bizonyos
                  emberek, kiknek nincsen egyéb dolguk, oly előkészületeket tesznek, melyek önt
                  megszomoríthatnák; én bizonyosan mondhatom önnek, hogy a közönségnek azon része,
                  mely nem fecsegni, hanem hallgatni jár a színházba, mindazok, kik önben a
                  művészetet és nem személyes kellemeit bámulták, most is forrón éreznek ön iránt, s
                  ez érzelmöket a mai estén nemcsak szóval, de ha kell, bizonyomra
                   tettel is be fogják bizonyítani. Azért lépjen ön oly bátorsággal a
                  közönség elé, mint aki tudja, hogy őt szeretik. Megbocsásson ön kuszált soraimért;
                  én, ki ezeket írtam, egyszerű kézműves vagyok, s minden érdekem, ami önhöz szólni
                  késztet, az, hogy én is Magyarországban születtem, s önre, mint hazám leányára,
                  büszke vagyok. N. N.”</p>
					<p>Az egyszerű, cifrázatlan szavak oly jól estek az üldözött művésznőnek. Tehát ott,
                  hol csak a művészet kéjeit élvezik, s nem követelnek a művésznőtől többet, mégsem
                  hal meg a kegyelet egészen.</p>
					<p>– Lásd – monda férjének –, e néhány szó engemet fölemel. E névtelen írás nagyobb
                  diadal énnekem, mint egész halmazai az illatos leveleknek, miknek pecsétjei tízágú
                  koronákat viselnek; ennek pecsétje egy méh, a szorgalom jelképe; óh, e napon erős
                  fogok lenni!</p>
					<p>Újra csöngettek.</p>
					<p>Jeanette kétségeskedő arccal jött vissza.</p>
					<p>– Az igazgató kihordója van itt valami izenettel. Nem tudom, bebocsássam-e?</p>
					<p>– Jöhet! Bárminő izenettel – szólt Jozefine, erős szívvel. – Ma nem fog semmi
                  megrendíteni.</p>
					<p>S kiment elé a szalonba, nehogy férjét a netalán kellemetlen izenet újabb
                  kedélyizgatottságba hozza.</p>
					<p>Az igazgató egész tisztelettel jelenté kihordója által, miszerint bocsánatot kér a
                  tisztelt művésznőtől, a mai estére hirdetett “Italiana in Algeri” helyett mást
                  kénytelen helyettesíteni, mert a király őfensége éppen most parancsolá meg, hogy a
                  tegnap érkezett Nemours hercegnő kívánatára, ki Mainviellenét Semiramide-ben
                  akarná hallani, ez utóbbi dalmű vétessék elő. Azonban, ha a tisztelt művésznőt tán
                  családi bajok tartóztatnák, az igazgató kegyeskedik elengedni a föllépést, s
                  magára vállalandja, hogy a tisztelt művésznőt a hercegnő előtt kimentse.</p>
					<p>A kedves, engedékeny igazgató! Milyen jószívű lett egyszerre. Ah igen, mert
                  Semiramide oly szerepe volt Jozefinenek, melyben a közönséget elbűvölé, s ha abban
                  lép fel Zelmira után, könnyen kiragadja a pálmát Catalani kezéből. Ah, milyen
                  keresztvonás volt ez az ifjú óriások számításain! Rémültökben ők adták azt a
                  tanácsot a Deboureux-nek, hogy inkább mentse fel a játék alól Mainvielle-nét, ki
                  úgyis félni fog e napon a végzetes föllépéstől.</p>
					<p>Jozefine arca kigyulladt, ajkai remegtek, és keble hevült.</p>
					<p>– Tisztelem Deboureux urat – szólt hirtelen elhatározva magát –,
                   játszani fogok!</p>
					<p>A kihordó sietett vissza az izenettel, mely tökéletes dühbe hozta az ifjú óriások
                  seregét. Ez merész dac s nyílt kihívás volt ellenökben; ők tért nyitottak neki,
                  hogy visszavonulhasson, és ő nem használta azt, hanem szembeállt velök; a kihordó
                  jól hallá az ajtón keresztül, mint parancsolá emelt hangon Jozefine
                  társalkodónéjának, hogy legszebb diadémját, legpompásabb öltözékeit készítse el
                  számára.</p>
					<p>Ah! Tehát harc életre-halálra!</p>
				</div>
				<div type="chapter">
					<head>
                  VI. A színházi csata
               </head>
					<p>Eljött a várt, a rettegett óra, a népség tódult az operaszínház felé. A fiatal
                  óriások nem eléggé titkolt előkészületei a lehető legszélesebb kiterjedésben
                  széleszték el a hírt, hogy ma nagy dolgok fognak történni a színháznál, nagy
                  előadás lesz nemcsak a színpadon, hanem a parterre-en, a karzatokon és a loge
                  infernale-ban (alvilági páholy). Így hívták a színpadhoz legközelebb levő páholyt,
                  mely a fiatal óriások kedvenc barlangja volt, azon tulajdonságánál fogva,
                  miszerint sokkal alább esett a színpadnál, a legkellemesebb kilátást nyújtván
                  balettek alkalmával.</p>
					<p>A fiatal merveilleux-k törik magokat a népen keresztül, mely a pénztárak- és
                  előcsarnokokban tolong, iparkodva észrevétetni, hogy most foglalatosságban járnak;
                  ha kettő összetalálkozik, nagy, gondos fontossággal kérdezik egymástól: “Minden
                  rendiben van?” – A fiatal alispánffy azt a szerepet találta ki maga számára, hogy
                  minden szembejövőtül megkérdezze: Nem látta ön monsieur Kárpáthyt? Nem látta ön az
                  én barátomat, Iván herceget? Nem látta ön monsieur Fennimort? – Utoljára kifogyva
                  a többiből, még azt is megkérdezi: – “Nem látták-e monsieur Oignont?” – aki után
                  pedig civilizált ember nemigen szokott minden bolond helyen tudakozódni, levén az
                  embereknek bizonyos osztálya, kikkel négy szem között szokás bizalmas lábon
                  állani, de mások előtt nem szokás őket megismerni.</p>
					<p>Monsieur Oignont nem is szükség keresni, ő a maga helyén van; embereit jól
                  elrendezé földszinten és karzatokon; most az előőrsöket vizsgálni jár, ha vajon
                  mindenki rendeltetése helyén áll-e. A tapsot a parterre-en kell kezdeni, mert ez
                  adja a hitelt; minthogy az opera először adatik, az emberek nem tudhatják, mikor
                  tapsoljanak; tehát arra kell vigyázniok, hogy a loge infernale-ban mikor áll fel
                  Kárpáthy a tükör előtt. Ez azt jelenti, hogy most tapsoljatok. A koszorúvetők már
                  be vannak tanítva s elhelyezve mind a három karzaton; a harmadik karzaton ott van
                  már az az ember, akinek a kalapját le kell ejteni, mikor Semiramide áriája jön,
                  átellenben pedig a másik, ki ásítani fog a legcsendesebb fioritúrák alatt.</p>
					<p>A fiatal óriások beavatottabbjai ezalatt a foyer-ben lengetik szárnyaikat Catalani
                  körül csoportozva. Mainvielle-né még nincs felöltözve, ő csak két felvonás múlva
                  jön, s addig öltözőszobájában marad.</p>
					<p>Catalani ma csupa kedély, elmés, néha csípős ötletei mindenkit jókedvre hangolnak;
                  nagyon jól tudva van előtte az ifjú gentlemanek ez esti fáradozása, s igyekszik
                  érte háladatos lenni.</p>
					<p>Öltözete a legigézőbb. Hosszú, fekete haja félig lebontva omlatag fürtökké
                  szoríttatik össze a keresztülfont gyöngyfüzérek által, a habkönnyű tunika, mely
                  termete igéző bájait leplezi, frígiai kelméből készült, melynek szövetéből nagy
                  munkával minden második selyemszálat kihúztak, hogy annál árulóbb legyen; a
                  gazdagon hímzett piros öv úgy van kötve karcsú derekára, hogy sorsát irigylésre
                  méltóvá tegye azok előtt, kik örömest változnának kasmírrá, hogy a szépasszony
                  derekát átfűzhessék.</p>
					<p>A szép asszony egy évvel sem fiatalabb Mainvielle-nénél, de a játszi vidámság, a
                  gyakran túlcsapongó kacér kedély s valami bámulatosan hódító merészség, mely egész
                  lényegén elömlik, azon hódolatot biztosítják számára, mely az örök fiatalságé.
                  Emellett ő minden szerepében csak magát, csak Catalanit játssza, a kedves, a
                  vidám, a hódító asszonyt; nem sokat törődik vele, hogy öltözete jellemző legyen,
                  mint inkább, hogy kellemeit emelje; megőrül a kulisszák közé mosolyogva, s meghal
                  az alvilági páholy felé vetve hódító tekintetét. Ez ugyan kevés annak, ki a
                  művészetet imádja, de annak, ki a
                     művésznőt, elég.</p>
					<p>Catalaninak nincsenek azon gyöngéi, amik más művésznőknek, akik szeretik azt
                  hitetni el a világgal, hogy ők vetélytársnéik ellen nem áskálódnak, s ha valaki
                  előttük rosszul beszél azokról, megfeddik, hogy minek cselekszi azt. Óh, madame
                  Valabregue még a színpadon sem szereti a színlést. Ő egyenesen buzdítja arra
                  imádóit, hogy előtte a többi énekesnőket megszólják, s ha kifogytak azok,
                  szolgáltat ő maga anyagot. Egy időben e rendkívülisége által, midőn az opera
                  igazgatónéja volt, annyira vitte a dolgot, hogy társaságának valamennyi nőnemen
                  levő tagja otthagyta, s ő egyes-egyedül maradt.</p>
					<p>Ma rendkívüli vásárja volt a kedveskedésnek; e frakkszárnyú pillangók nagy
                  titokban megsúgák a szépasszonynak, hogy ma reá nagyszerű meglepetés vár; később
                  azután azt is kifecsegték, hogy miből álland e meglepetés; koszorúk és gyémántos
                  diadém a művésznő számára, pisszegés és talán fütty a vetélytársnénak.</p>
					<p>– Úgy kell neki! – monda a szép asszony nem rejtegetett örömmel, kicsi, gömbölyű
                  ökleit egymáshoz ütögetve. Később azt is elmondák a jelenlevők, hogy mindezek
                  kinek a művei. Természetesen, aki jelen nem volt, arra nem háromlott semmi.</p>
					<p>A szép asszony gyönyörű mosolygással jutalmazá a fáradozókat, s maga szólítá fel
                  Abellinót, hogy mint a szépészetnek legavatottabb tanítványa, a kis fekete
                  szépségflastromot ragassza fel korallpiros ajkai fölé. E
                  kitüntetést növelte az is, hogy a pompás gyémántokkal kirakott
                   órát, melyet Abellino ma reggel ajándékozott a szép asszonynak, keblére
                  tűzte. Hogy Zelmira idejében viseltek-e a dámák szépségflastromot és zsebórákat,
                  az nem ide tartozó kérdés.</p>
					<p>Végre jön a rendező, s egész alázattal jelenti, hogy a darabot már kezdeni
                  kellene, mert Nemours és Berry hercegnők már páholyaikban vannak.</p>
					<p>– Mit nekem Nemours és Berry hercegnők? – kiálta büszkén a szép asszony, ki nem
                  tudta elfelejteni, miszerint ők az okai, hogy ma Mainvielle-né nem Italianát,
                  hanem Semiramide-et énekli. – Várjanak! Itt én vagyok a királyné.</p>
					<p>A fiatal óriások azonban nem szándékoztak örökké abban a birodalomban élni, ahol a
                  szép asszony a királyné, s nagy courtoisie-val kértek bocsánatot, hogy a művésznőt
                  idáig tartóztatták, midőn az éppen azt szerette volna, ha még tovább is
                  tartóztatják.</p>
					<p>Sietett mindenki páholyaiba. Abellino még egyszer végigfutotta a szövetségesek
                  páholyait intve, serkentve és buzdítva őket; egy páholyban a három ifjú magyar
                  mágnás ült, István, Rudolf és Miklós. Hozzájok is benyitott Kárpáthy.</p>
					<p>– Ah, ti is megjelentetek? Nagyon szép. Csak kérlek, a mi páholyunkra
                  vigyázzatok.</p>
					<p>– Úgy látszik – szólt Rudolf –, mintha ma ti fognátok debütírozni, nem azok ott a
                  színpadon. Sok szerencsét!</p>
					<p>Lassankint helyére vergődött mindenki. A nyitány elkezdődött, ezalatt a loge
                  infernale kiszegezé távcső-battériáit megostromolva a páholyok sorait, a
                  világszépségek eleven műtárlatát, onnan sorba vették a földszint, a karzatokat,
                  mindenütt akadt ismerős.</p>
					<p>Monsieur Oignon, a taps karmestere, az első karzaton emelkedék magasra egy pad
                  végére állva fel, kivel Abellino a páholyban levő nagy velencei tükörből váltogatá
                  titkos jeladásait.</p>
					<p>Végre dob- és trombita-szakadtából befejeződött a nyitány, s a várva várt függöny
                  fellebbent.</p>
					<p>Minden szem, minden látcső oda volt fordulva, minden tenyér készen állt már, a
                  koszorúk és versek repülőfélben, úgy, hogy midőn a megnyílt színpad félsötét
                  hátteréből előlépett a bíborpalástos, arannyal hímzett nőalak, egész vihara a
                  tombolásnak zendült meg felette, s hogy vihar ne legyen szemét és eső nélkül,
                  repülő koszorúk és kavargó versek kezdtek aláözönleni a színpadra.</p>
					<p>– Barmok! Mit csináltok? Hisz ez még nem Catalani, hanem signora Brussi, ki a
                  prológot fogja elmondani! Csendesüljetek el!</p>
					<p>A megrettent signora észrevevé, hogy a vihar nem az ő kedveért támadt, s sietett
                  elkotródni a maga prológjával, helyet adva Zelmirának, ki dühösen jött a színpadra
                  pokolnak ajánlva Rossinit, ostoba librettóírójával együtt, ki prológokat készít az
                  operák elé, s másnak szóratja a koszorút. Hiába, nem lehet első előadásnál azokat
                  a tudatlan embereket mindenre jól betanítani. Nincs más mód a hibát helyrehozni,
                  mint signora Brussit skiccírozni, s rögtön belekapni a jelenésbe.</p>
					<p>E jelenetre kétszer akkora lett a taps. Ha más színésznő, feledkezik így el
                  magáról és a közönség iránti tiszteletről, bizonyos lehet felőle, hogy azon
                  színpadról eltiltatik; ah, de a közönség kegyencétől ez zsenialitás és bámulatos
                  lélekjelenlét.</p>
					<p>E jelenésre a még elkésett koszorúk is útnak eredtek, úgyhogy Catalani a szó
                  teljes értelmében térdig járt a versben és bokrétában, ami a tisztelt művésznőnek
                  nem csekély akadályára szolgált a súgólyukhoz közeledésben; azon különös
                  tulajdonsága levén, miszerint partitúrája szövegét rendesen fölöslegesnek tartá
                  megtanulni, s ez amint egyrészről nagyszerű bátorságát bizonyítja, másfelől annak
                  tanúságára szolgál, mennyire nem szükség énekes darabokban a szereplőknek a mű
                  beltartalmával ismeretségben lenni.</p>
					<p>Hanem azt meg kell engedni, hogy szép asszony volt; – itt a lámpafény mellett
                  gyermekded leánykának tetszett, minden pillanata ölt és elevenített, minden
                  mozdulata elbűvölt, elragadott; nem iparkodott ő szerepének keresztülgondolt
                  összhangot adni, hanem az egy változatos láncolata volt mindennek, ami varázsló,
                  bűvölő, csábító; maga az ének is messze esett attól, ami szerepében volt írva,
                  annyira átfűzé azt tetszése szerint csodálatos hajlékonyságú hangja virágaival,
                  elővette mindazon mesterfogásokat, mik a közönséget meghódítják, s teleszórta
                  csillagokkal úgy az egész darabot, hogy maga Rossini, ki a színfalak közül
                  hallgatá saját művét, tapsolni kezde, a körülállóktól kérdezve: “Nagyon szép mű
                  ez, nem tudják, ki szerzette?”</p>
					<p>A közönség is igen jól játszott, monsieur Oignon emberei jól viselték magukat, egy
                  kézmozdulatára Kárpáthynak száz meg száz tenyér visszhangzott, s ha ő letette
                  kezét, elhallgattak ismét, hogy egyetlen drága fioritúra el ne vesszen a
                  közönségre nézve holmi idétlen tapsolás miatt.</p>
					<p>Most következett Zelmira románca; a mű legszebb fénypontja, hol a mélabús áriát
                  csak egy fuvola, egy hegedű pizzicato s egy oboe koronkinti kísérete mellett
                  énekli.</p>
					<p>– Csitt! chut! pszt – hangzék jó eleve; a loge infernaleból integettek, hogy
                  csendesen legyen a közönség, mert most jön a java.</p>
					<p>Catalani egész a színpad elejére lépett, hogy annál jobban megérthessék, s
                  olvadékony, lágy hangon elkezdé a románcot énekelni.</p>
					<p>Alig haladt egypár taktust, midőn a legelső trillánál valami harsány hang
                  “brávó”-t kiált, s arra elkezd számtalan tenyér tapsolni.</p>
					<p>Kárpáthy ijedten tekinte fel: “Micsoda ügyetlen bolond ez az Oignon! Ilyenkor
                  tapsoltat, mikor a piano van.”</p>
					<p>Catalani megállt az ének közepén, s látható bosszúsággal végigvárta, míg a taps
                  elnémul, s csak akkor folytatá a románcot.</p>
					<p>Ismét alig ment a legközelebbi ruládig, megint rákezdték a tapsot és a
                  brávókiáltást.</p>
					<p>– Megőrült ez az Oignon? – kiálta Kárpáthy elég hallhatólag, kihajolva páholyából.
                  – Csitt! Csendesség!</p>
					<p>Az egész loge infernale felállt, hogy elcsitítsa a mal à propos zajt; márpedig
                  semmi sem nehezebb, mint egy tapsoló közönséget megkérlelni, hogy ne tapsoljon.
                  Zelmira kezdett kijönni a szerepéből, s a fejét csóválta.</p>
					<p>Azzal újra hozzáfogott a dalhoz, a taps megint félbeszakasztá, ami végre annyira
                  dühbe hozta a művésznőt, hogy magáról egészen elfeledkezve, bosszúsan
                  toppantott.</p>
					<p>Abellino dühösen rohant erre ki a páholyból, fel a második karzatra, ott sápadtan
                  szembejövő Oignont torkon ragadta.</p>
					<p>– Ember! Mit cselekszel? Meg akarsz ölni bennünket?</p>
					<p>– Uram – szabódék a sápadt tapskereskedő –, bukott ember vagyok, itt idegen kezek
                  működnek, ezek nem az én tapsaim, ez ármány, amely túljár az eszemen. Én e
                  tapsolók közül egy lelket sem ismerek.</p>
					<p>– El kell őket csitítani.</p>
					<p>– Oda ne menjen ön uram, mert ezek valami részeg ouvrier-k, akik hamar
                  megmarkolásszák az embert.</p>
					<p>Abellino kétségbeesve tépte haját.</p>
					<p>Végre Zelmira látva, hogy a merő taps miatt ezt a csendes áriát el nem énekelheti,
                  hirtelen feltalálta magát, s egy másik operából, mely a közönség kedvence volt,
                  hirtelen kikapott egy finálét, s azt énekelte el Zelmira románca helyett. A taps
                  irtózatos lőn. Oly művésznőnek, ki a közönség kegyence, minden szabad, minden jól
                  illik.</p>
					<p>Az ifjú óriások magukon kívül voltak a siker nagyszerűsége felett, s midőn a
                  függöny legördült, felrohantak a színpadra, melyről a koszorúkat éppen akkor
                  gereblyélte össze két színházszolga, hogy saját bokrétáikból egy levelet
                  megkaphassanak; a művésznőt Zelmira jelmezében ülteték hintajába, s nagy
                  lelkesedésben kifogták lovait a rúd mellől, s maguk vonták diadalmi menettel egész
                  szállásaig, hol ismét átöltözködött, hogy imádói seregével együtt a színházba
                  visszatérhessen, páholyában élvezendő diadala másik részét, vetélytársnéja
                  megbukását.</p>
					<p>Ezalatt a második darabhoz szükségelt előkészületek rendbe hozattak, a nyitány
                  megkezdetett. Mindenki helyére ült, szeméhez igazítá lornyettjeit, s kíváncsian
                  várta a függöny fellebbentét, mert hiszen ma nevezetes rendkívüliségnek kell
                  történni; a színház első művésznőjét, ki annyi éven keresztül a közönség kedvence
                  volt, fogják ma kipisszegni, s a közönség némi elégtételt lát abban, hogy akinek
                  oly sok ideig tiszteletével adózott, végre valahára megalázva, összetörve lássa.
                  Utoljára is töredékeny játékszer volt csupán.</p>
					<p>A nyitány végződött – a színpadon hallatszott az ügyelő csengetése –, egy
                  páholyban nagy zajjal csapták be az ajtót, s elkezdtek fennhangon beszélni,
                  nevetni; az Catalani páholya volt, ki igen jól látszott mulatni több fiatal óriás
                  társaságában, mi annyival hallhatóbb volt, minthogy az egész közönség az utolsó
                  dobütés elhangoztával a legmélyebb hallgatásba merült.</p>
					<p>A függöny lassan felgördült. A színpad hátteréből magas fönséges alak lépett elő.
                  – Arca, termete, magatartása igazán királynői. Maga Semiramis nem lehetett szebb,
                  nem magasztosabb, midőn bírái, midőn ellenei elé lépett birodalmát visszanyerni
                  vagy elveszteni. – Óh, itt is egy birodalomrul volt szó!</p>
					<p>Mély csend honolt mindenütt, csak egy páholyban fecsegtek hangosan. Még egy
                  szisszenés sem hallatszott; ezt csak akkor volt szokás
                  megkezdeni, midőn az illető a lámpák elé lépett.</p>
					<p>Jozefine jól tudta azt, hogy ez ama veszélyes helynél szokott kezdődni, s arcán
                  egy vonása sem látszott a félelemnek, a tétovázásnak. Odalépett bátran.</p>
					<p>Azon percben Barry hercegnő, ki Nemours hercegnő mellett ült, kihajolt páholyából,
                  s erős, csengő hangon e szókat kiáltá:</p>
					<p>– Au nom de la reine! (A királynő nevében!)</p>
					<p>S a közönség egy immortelle koszorút látott repülni a
                  művésznő elé.</p>
					<p>A következő pillanatban egy férfihang kiálta az első karzatról:</p>
					<p>– Au nom du peuple! (A nép nevében!)</p>
					<p>S a művésznő lábaihoz egyszerű babérkoszorú hullt alá.</p>
					<p>E percben, mintha rögtön kicserélték volna a közönséget, oly óriási általános taps
                  zendült meg, hogy Catalani ijedten kapta vissza a fejét, mintha valami explózió
                  történt volna.</p>
					<p>A közönségnél a méltatlanságot a nagylelkűségtől csak egy hártya választja el, s
                  amilyen könnyen hajlik az elsőre, éppoly kitörő a másodikban.</p>
					<p>Mainvielle-né mindenre készen volt, csak erre nem; két koszorú hullott elé, két
                  oly nagy név jelkiáltása mellett, mely előtt tisztelettel hajol meg mindenki, mely
                  egy varázsütéssel képes volt megnyerni számára a közönséget, úgyhogy midőn
                  lehajolt e két koszorút felemelni, mely egész özönével felért a fizetett
                  bokrétáknak, elfeledkezék Semiramisról, és térdre roskadt. Azt hiszik sokan, hogy
                  a színésznő nem tud igazán sírni a színpadon; óh, ezek valódi könnyek voltak, a
                  véghetetlen, a határtalan hála könnyei.</p>
					<p>A közönség nem bírt magához térni a tapsolásból, s ez valóban jól történt
                  Jozefine-re nézve, mert ha e percben énekelnie kellett volna, egy hangnak sem
                  leendett birtokában.</p>
					<p>De végre kisírta magát, ereje visszatért, egy színházszolga eljött a színpadra a
                  két koszorút ezüsttálcára teendő. Jozefine annyit mondott neki súgva, hogy siessen
                  beteg férjét a látottakról tudósítani – s azzal ismét Semiramis lett, a szíveket,
                  országokat hódító királyné...</p>
					<p>Sohasem hallották őt így énekelni! Hangja csengett, mint az üvegharmonika zenéje,
                  versenyt sírt a fuvolával, úgyhogy nem lehetett megismerni, melyik az ének, melyik
                  a zene hangja; majd lement mélyen harmadfél oktáván keresztül, s mint a megütött
                  harang zúgott tiszta érchangja a szíveken keresztiül. Nem volt az mesterséges, de
                  művészi; nem volt az csáb, nem varázslat; de ideál, de költészet!</p>
					<p>A közönség, mintha megbánását akarná benne kifejezni, hogy egykori kedvencét oly
                  könnyen felcserélte, kétszeresen el volt ragadtatva.</p>
					<p>Van valami bizonyos önkénytelen zúgás, valami névtelen hangja az elragadtatásnak,
                  mely olyan, mint az arany: nem lehet mondva csinálni, s éppen azért oly becses,
                  mint ama nemes érc, s többet jelent minden tapsviharnál; e sóhajból, biztatásból,
                  elégültségből vegyült hang kíséré végig Jozefine első énekét, melyben nem lehete
                  egy foltot, egy leheletét a gyöngeségnek találni.</p>
					<p>A loge infernale népessége meg volt némulva; ha valaki, aki egy véletlenül
                  szétpattant gőzös roncsában egyszerre a tenger fenekére süllyedt, leírhatná azon
                  érzést, mely által meglepetett, az valamennyire megközelítené az ifjú
                  merveilleux-k belső mivoltát.</p>
					<p>– Mi ez? Ez ármány! Ez komplott! Összeesküvés! Kinek a műve? Áruló volna tán
                  közöttünk? Ah, ez a taps botrány! Ez fizetett dolog. Bizonyosan ez az újonnan
                  érkezett két magyar mágnás rendezte az egészet. Nem, nem, azok sokkal
                  takarékosabbak. Ez kétségbeejtő!</p>
					<p>Ilyen és hasonló aposztrófok tölték be az alvilági páholyt, míg Abellino nem
                  állhatva tovább a nyugtalanságot, ígérkezék, hogy felszalad Rudolfhoz, és kiveszi
                  belőle, nincs-e e botránynak valami összeköttetése az ő
                  szeparatizmusokkal.</p>
					<p>– Ah – szólt lerohanva a páholyba –, tehát a büszke Mainvielle-nének is vannak
                  gazdag imádói!</p>
					<p>Rudolf vállat vonított, mintegy mutatva, hogy ezt a szillogizmust, melynek sem
                  eleje, sem hátulja nincsen, nem értheti.</p>
					<p>– No mert azt csak nem tagadhatod, hogy ily dühöngés nem történik imádók
                  nélkül.</p>
					<p>– Megengedem, hogy vannak imádói, csak azt nem értem, hogy miért kell azoknak
                  gazdagoknak lenni?</p>
					<p>– Ah, tehát azt hiszed, hogy ily pompás tréfát ingyen lehet csinálni? Ez valóban
                  famóz! Akárki tette közülünk, azt meg kell vallani, hogy övé a diadal.</p>
					<p>– Pedig egyikünké sem a diadal, mert nem közőlünk való szerzette.</p>
					<p>– Ahán! Ti tehát ismeritek, hogy ki az. Csak nekem mondjátok meg, hogy a többiek
                  meg ne tudják.</p>
					<p>– Amott áll az első galéria közepén, jól kiveheted, mert valami sajátságos
                  zsinóros öltözet van rajta, amilyet itt nem viselnek.</p>
					<p>Abellino oda irányzá látcsöveit.</p>
					<p>– Bon Dieu! Ki az ördög az?</p>
					<p>Rudolf hidegvérrel felelt:</p>
					<p>– Gaudcheux asztalosmester uram legénye.</p>
					<p>– Va-t’en! (Eredj!) – kiálta bosszúsan Abellino, s felugrott, és otthagyta a
                  páholyt.</p>
					<p>– Hát érdemes ennek igazat mondani? – szólt Rudolf szemüvegét az arszlánpáholy
                  felé fordítva, melynek szemfegyverei rettenetesen dolgoztak, mindenfelé ismerős
                  arcot akarva felfedezni a váratlan ellenség között; de mindhasztalan; a rejtélyt
                  nem bírták kibonyolítani.</p>
					<p>Abellino ezalatt rohana monsieur Oignont felkeresni. A lépcsőkön találkozott vele.
                  Az ember úgy nézett ki, mint akinek az orra vére foly.</p>
					<p>A dandy megragadá a tapskereskedő magas gallérját.</p>
					<p>– A kingdom for a horse! Egy lovat egy füttyért, nagy ember!</p>
					<p>– Ah uram, nem vagyok én többé nagy ember. – Összetört, semmivé tett ember vagyok.
                  Hallja ezt az embergyilkoló tapsot? Én futok.</p>
					<p>– Fuss, de sípokért és druszáidért (oignon = hagyma). Ha ők a végletekre mennek,
                  megyünk mi is oda.</p>
					<p>– Ők! ők! De kik azok az “ők”? Hiszen ha csak egyet ismernék közőlök, mindjárt
                  megtudnám, ki lappang a hátuk mögött. De csupa merő ismeretlen pofák, s mit tudom
                  én, kinek a parancsára működnek.</p>
					<p>– Jól van Oignon, ön gyáva fickó, s ez önnek jól áll; hanem gentlemaneket nem fog
                  senki csúffá tehetni, most takarodjék ön, és küldjön maga helyett koszorúba fonott
                  oignonokat.</p>
					<p>– Ah uram, gondolja ön, hogy lesz valakinek bátorsága azt lehajítani?</p>
					<p>– Fripon! Lesz nekem.</p>
					<p>– Az istenért, azt ne cselekedje ön uram; akkor inkább még egy kísérletet teszek;
                  a legközelebbi entr’acte alatt utasítást adok embereimnek a pisszegésre, a sípra
                  nézve ma rossz aratás lehetne, tán egy erős chut hasonló szolgálatot teend
                  kevesebb veszéllyel.</p>
					<p>– Tehát lássa ön, hogy helyrehozza a kudarcot, nehogy mi vegyük át a szerepet.</p>
					<p>Abellino ezzel visszatért az oroszlánbarlangba elmondva erélyes föllépését Oignon
                  ellenében, mely hősi magaviselet az egész klub helybenhagyásával találkozott, s
                  mindnyájan késznek nyilatkozának azon esetben, ha Oignon szavát nem tartja,
                  Kárpáthy ígéretét beváltani, s a canaille ellenében határozottan föllépni.</p>
					<p>Az első felvonás ezalatt dicsőségesen végződött; közönség és szereplők meg voltak
                  elégedve egymással, ami nagy ritkaság. A felvonásköz alatt valami véletlen izenet
                  érkezett Barry hercegnőhez, mire mindkét hercegnő elhagyta a páholyt.</p>
					<p>Ez jó jel volt az ifjú óriásoknak. Sokan Oignon úr bandájából tartózkodást éreztek
                  a magas vendégek jelenléte miatt, s eltávoztuk után új erőre ébredt bennök a
                  rakoncátlankodási vágy.</p>
					<p>A második felvonásban nincs mindjárt dolga Mainviellenének, elébb több apróbb
                  szereplők végzik a magok ügyeit.</p>
					<p>Ezek jók voltak arra, hogy a kötelőzködés fegyvereit előre hozzájok fenjék. Egy
                  művész pályáján még az idegen emberek szerencsétlensége is befolyást gyakorol.</p>
					<p>Itt kezdődik Semiramide áriája. Csendes, álomszerű ábránd, melynek dallamát az
                  ember, úgy tetszik, mintha szívével hallaná, s régi visszhangokat érzene ébredni
                  mindegyik szavára.</p>
					<p>E csendes, méla ária közepett, a halk pianissimo alatt, mint Oignon úr eleve jól
                  elrendezé, egyszerre elkezd valaki a harmadik karzaton nagyot és cifrát ásítani,
                  végignyúlva az ábéce valamennyi magánhangzóin.</p>
					<p>Ennyi magánhangzóra azután hirtelen egy mássalhangzó
                  következett, mely mássalhangzó nem találtatik semmiféle ábécében, nem levén az
                  egyéb, mint egy goromba tenyérnek a hangja, mely az ásítás közepén valakinek a
                  szájára egész súlyával ütődik.</p>
					<p>A közönség hallá az ásítást és a csattanást, nehányan nevettek, egy-kettő
                  pisszegett, azután ismét csendesség lett, s Mainvielle-né zavartalan folytatá
                  áriáját.</p>
					<p>Az első jeladás megtörténvén a fiatal óriások figyelve látszottak lesni, hogy
                  mikor kezdődik már a chut.</p>
					<p>A csattanás pillanatában hangzott ugyan egypár, de arról nem lehete tudni, vajon a
                  színpadra szól-e vagy az ásítóknak, vagy a nevetőknek.</p>
					<p>Több nem hallatszott.</p>
					<p>Már az áriának is vége volt, pisszegés csak nem tört elé; hanem a közönség
                  tapsolt, s az eltávozott művésznőt nyílt jelenetben kihívá.</p>
					<p>Már ekkor az ellenfél dühe nem fékezheté magát többé; a loge infernale-ban
                  elkezdtek pisszegni. De mi volt ez annyi taps ellen? Szélfúvás, mely csak a tüzet
                  éleszté.</p>
					<p>– Fel a karzatokra! Fel a karzatokra! – kiálta Abellino. – Ha kell botrány, legyen
                  az csattanós! Miért nem hozattam előre hagymakoszorúkat!</p>
					<p>Az ember mond sokszor nagyot, amiről tudja, hogy úgysincs kéz alatt, s ha azután
                  akad valami hirtelen kezű ember, aki rögtön előteremti a kért, de nem kívánt
                  tárgyat, akkor aztán mit csináljon?</p>
					<p>Így járt Abellino, mert a mellette álló excellens fiatal honfi, amint meghallotta,
                  hogy mije hiányzik, rögtön futott le a piacra, megvásárolt egy egész hagymáskofát,
                  s a hátára vetett hagymakötegekkel futott vissza a páholyba.</p>
					<p>– Itt vannak!</p>
					<p>Már benne voltunk. Kárpáthy kénytelen volt végigjátszani hősi szerepét.</p>
					<p>– Fel a karzatokra! Előre, barátom! – kiálta elhatározottan.</p>
					<p>Annyi esze volt, hogy az excellens ifjút küldötte előre.</p>
					<p>S az ifjú titánok rohantak fel a mennydörgő Olympra, azt vélve, hogy
                  szövetségeseiket lángra buzdítandja erélyes megjelenésök.</p>
					<p>Jaj, de már akkor az egész szövetséges sereg siralmasan demontírozva volt.</p>
					<p>Miként Rudolf helyesen gyanítá: Gaudcheux uram asztaloslegényei vitték ezúttal a
                  legtitkosabb policiát. Társuk által felbuzdítva, nemcsak abban voltak munkásak,
                  hogy a nép kedvencét tetszésnyilatkozatokkal megtiszteljék, hanem egyúttal abban
                  is, hogy Oignon úr legényeinek ellenkező nyilatkozatait idejekorán elfojtsák.</p>
					<p>Az első darab alatt igen együgyű dolog volt kiszemelniök azon választottakat, kik
                  a loge infernale intésére tapsolnak, s könnyű volt kitalálni, hogy a második
                  darabban ezek fognak majd sziszegni. Az entr’acte alatt tehát, midőn a közönség
                  meggyérül, odafurakodának melléjök, minden fogadott pisszegő mellé egy
                  tenyeres-talpas asztaloslegény, s abban a pillanatban, amint az első pisszenés
                  megtörtént, mint a parancsolat fúródott a sziszegő oldalába egy-egy hegyes könyök
                  vagy egy izmos ököl. Az aztán meg sem mukkant többet. Un soufflet pour un sifflet!
                  Ez volt a titkos jelszó, mely bonmot annyit tesz, hogy “Egy pofont egy füttyért.”
                  S ez untig elég volt az ellenfél elnémítására. Hasonló fátum érte az ásítót is, ki
                  hihetőleg máskor otthon fogja magát kialudni. Az egész claque le volt fegyverezve;
                  monsieur Oignon nem képzelt egyebet, mint hogy embereit elnyelte valami titkos
                  süllyesztő.</p>
					<p>Ámde jöttek a triáriusok. Elöl rohant az excellens ifjú vállán a veszélyes
                  koszorúkkal; két-három lépcsőt ugrott át egyszerre, Fennimor nem győzött utána
                  kiáltozni, hogy e rohanás afficiálja a tüdőket.</p>
					<p>– Itt vagyunk! – kiálta az első diadallal a legfelső lépcsőre jutva, de azon
                  pillanatban úgy üték fejébe eddig észre nem vett kezek a Bolivar-kalapot, hogy az
                  széles karimájaival a vállait takarta el.</p>
					<p>Azon percben el volt szedve a muníció, a zajra kirohant a lépcsőkre a sok
                  mindenféle tímárlegény, asztaloslegény s más afféle kesztyűtlen hadak, a gants
                  jaunes (sárga kesztyűk) nem állták ki az ostromot, ki kalap, ki frakkszárny
                  veszteséggel jutott vissza a lépcsőkre, az egész fellázadt óriássereg
                  lejupitereztetett a paradicsomból, üldöztetve prédára jutott vereshagyma
                  mennykövektől.</p>
					<p>Benn a színházban minderről semmit sem tudtak; tizenkétszer hívták ki egymásután
                  Jozefine-t, ki sírt elérzékenyültében, a hölgyek kendőikkel integettek, a férfiak
                  botjaikkal verték a pallót; alig akartak megválni tőle.</p>
					<p>Csak a loge infernale volt üres.</p>
					<p>Ennek lakói odakinn harcoltak ezalatt az ismeretlen canaille-jal, mely bepiszkolta
                  fehér mellényeiket, behorpasztotta kasztorkalapjaikat, legázolta glaszécsizmáikat,
                  s összetépte sima öltönyeiket a nagy perpatvarban, mely Catalani contra Mainvielle
                  ekként ére véget.</p>
					<p>És ezt nevezték 1822-ben “pompás mulatságnak”.</p>
					<p>* * *</p>
					<p>A színházigazgató, Deboureux, még aznap játék után sietett Mainvielle-néhez azon
                  ajánlatot téve, hogy 14 ezer frankot fog neki fizetni, ha nem
                     lép föl többet.</p>
					<p>Kik a cselszövények érdekeit figyelemmel kísérték, érteni fogják, mint adhat egy
                  igazgató 14 ezer frankot azért, hogy legjobb művésznőjétől
                   megszabaduljon...</p>
				</div>
				<div type="chapter">
					<head>
                  VII. Chataquéla
               </head>
					<p>A divat virágainak rövid életök van. E kényes istenasszony paphoszi szigetén,
                  Párizsban a dicsőség nem jár egy úton a halhatatlansággal.</p>
					<p>Néhány hónap lefolyta alatt elmondjuk, hány új tárgya volt a hírnek, a
                  közbeszédnek, vagy hogy műszóval éljünk: kik voltak a nap oroszlánai?</p>
					<p>Mert egyik hír a másikat eltemeti, s aki ma bálvány volt, az holnap áldozat lesz
                  egy új bálvány oltárán.</p>
					<p>Tehát ápril 1-jétől egész 5-ig divathős volt a “La belle
                     laitière” szerzője; 5-től 8-ig lord Burlington, ki
                  a medvét játszta, s a vadászt földhöz verte, 9-től 10-ig Debry
                     komornyikja, kinek ura félévi fizetés fejében egy sorsjegyet adott, s ez
                  nyolcvanezer frankot nyert rajta, mely összeget amint kezéhez vett, rögtön elkezde
                  hasonló gazdaságot folytatni, miként a márki maga; kocsikat, lovakat vásárolt,
                  hotelt établírozott, páholyt vett az opéra comique-ban, és balett-táncosnőknek
                  udvarolt. Ezen az úton nagyon könnyű volt neki kiszámítani, hogy négy hónap múlva,
                  tehát augusztus tizedikéig egy sou-ja sem marad abból a nyolcvanezer frankból,
                  mire nézve jó eleve megkérte hajdani gazdáját, Debry márkit, hogy ne fogadjon
                  helyette komornyikot, mert ő majd ismét vissza fog térni.</p>
					<p>Ápril közepéig ismét Iván herceget emelte föl a hír, ki
                  megtudta, hogy Vestris, híres táncosnő, jószágain keresztül
                  veendi útját, parancsot adott azon városban, melynek ő kegyura, hogy minden
                  fogadóról szedjék le a címert, s azok helyett az ő saját palotájára tetetett
                  vendéglői jelvényt, mely csalás által a hirhedett művésznő egyenesen az ő
                  palotájába hajtatott be, hol őt a herceg mint vendéglős fehér előkötővel, hóna alá
                  vett sipkával fogadá, s teljesíté minden parancsait, csak azután tudatva vele, ki
                  által szolgáltatta magát, midőn a városból ismét továbbutazott.</p>
					<p>Őutána következett a világhírben mademoiselle Grignon, ki
                  fiatal rat (patkány; így hívják az operáknál a
                  némaszemélyzetet) létére egy fiatal dandyt, ki őt valahogy rászedte, a Palais
                  Royal legnépesebb utcáján lovagkorbáccsal eldöngetett.</p>
					<p>Elmosta a hírt valami mangeur des petits enfants
                  (kisgyermek-evő), ki tán öt vagy hat embert gyilkolt meg egymás után, s ezért
                  lefejeztetett. Mert ez is elég arra, hogy az ember divatba jöjjön.</p>
					<p>A lenyakazott hírét elhomályosítja Aubry kutyája, mely
                  lázba hozta az egész közönséget. A kutyát felváltá Kárpáthy
                     Abellino, ki azt ötvenezer frankért agyonlőtte.</p>
					<p>Következett a színházi csata, a Mainvielle-Catalani harc,
                  erről legtovább beszéltek, ez a hír körülbelől kihúzta a szezont augusztus 10-ig.
                  Ekkorra, mint előre megmondá, minden pénzét elköltötte Debry komornyikja, s ismét
                  visszaállt inasnak elébbi urához, kivel négy hónapig gavallérságban versenyzett;
                  mind e híreket eltörlé azonban nemsokára egy név, mely amilyen különösen hangzik a
                  mi nyelvünknek, kétszeres bajt okoz a franciának, ki kénytelen minden elképzelhető
                  erőszakot elkövetni beszélő műszerein, míg e nevet ki tudja mondani:</p>
					<p>“Chataquéla.”</p>
					<p>Pedig már szeptember elején senki sem beszélt egyébről, mint a csodás
                  Chataquéláról, s nem volt derék ember, aki legalább egy új kalandot nem tudott
                  felőle regélni, lett legyen az való avagy sem.</p>
					<p>Így, a hangzás után ítélve, sokáig engedhetnők találgatni a sajátságos név alatt
                  rejlő egyéniséget, s lenne, aki nílusi lovat, arab szemfényvesztőt vagy
                  ausztráliai madarat vélne benne feltalálni; e malomkelepeléshez hasonló név
                  akárminek lehetvén képviselője, csak valami eszményi tárgynak nem.</p>
					<p>Pedig e nevet a legszebb hölgyek egyike viselte, kiket valaha a trópikusok égalja
                  szült.</p>
					<p>Chataquéla afgán hadifőnök leánya volt, s mint olyan, az angolokkali harc alatt
                  jutott fogságra még gyermekkorában. Elébb fogságra, azután uralkodásra, mert az
                  Európába átültetett meleg égalji virágszál azon perctől fogva, midőn lábait a
                  szárazföldre tevé, uralkodónéja lett minden férfiszívnek.</p>
					<p>Egészen új, idegenszerű szépség, mely a megszokottól annyiban elüt, s szokatlan
                  bájaival ismeretlen gyönyöröket ígér.</p>
					<p>Arc- és testbőre, mint az ezüsttel vegyített arany, fényes, de nem kellemetlen
                  sárga, melynek hamvas bársonya alatt ez átlátszó aranyon keresztül világlik az arc
                  hajnalodó színe, melyet láthatólag kigyullaszt a néma szenvedélyek lángja.
                  Szemeinek fehére valami mély porcelánszerű kékséggel bír, szivárványa igazán
                  szivárvány, mert feketéjében a napsugár minden színét vélheted ragyogni. Haja négy
                  hosszú tekercsbe fonva, színére nézve a kékbe átmenő acél feketeségével ragyog;
                  ajkai oly parányiak, pirosak, töltek, mint egy meghasadt cseresnye, s termete
                  karcsú és délceg. De mit arc, termet és szemek? Mit ér a holt leírás az élőnek egy
                  tekintete mellett? Ki tudna beszélni e szemek olthatlan tüzéről, mely világít és
                  éget, mely kínoz és epeszt, mely boldogít és elvarázsol? Volna-e bátorsága
                  festőnek ecsetéhez, költőnek tollához nyúlni, ha látná ez ajkat mosolyogva? hogy
                  más helyzetéről ne is szóljunk. S ki győzné őt minden percben leírni, hisz e
                  csodálatos hölgy minden percben más alakot vált, még soha két férfinak nem volt
                  róla egyenlő fogalma, és ha egy társaságban vannak tízen, Chataquélát mindegyik
                  másnak fogja látni; egynek szende, másnak kacér, harmadiknak hősné, negyediknek
                  gyermeteg, itt óvatos, amott öntudatlan, ma kicsapongásig víg, holnap ábrándos és
                  méla, és ezért őrjöngnek a férfiak annyira utána.</p>
					<p>Különben mindezekből nem szükség Chataquéla ellen gyanús elővéleményt
                  támasztanunk, ő nem tartozott a divatszépségek, nem az entretenue-k s más egyéb
                  könnyen hozzájárulható hölgyek sorába, ő maga volt a morál és legszigorúbb erény
                  példaképe – afgán fogalmak szerint.</p>
					<p>Csupán csak az afgán fogalmakat kell tehát ismernünk.</p>
					<p>Az afgánok házassági kódexeiben nagyon kevés formaság van megalapítva a hivatalos
                  szerelmi összeköttetésekre nézve. Az egész mindössze abból áll, hogy ha egy
                  férfinak megtetszik valami szabad állapotban levő asszonyszemély, derekán viselt
                  övét elküldi hozzá, s ha a hölgy megtartja azt, és cserébe a magáét küldi vissza,
                  a házasság megköttetett. Arról azután, ha a hölgy valamely férfi övével derekán
                  jelenik meg, tudhatja mindenki, hogy ez annak felesége és többé nem szabad; a
                  férfi azonban tartozik valamely csekély ajándékkal udvarolni a legközelebb talált
                  boncnak, aki őket ezért megáldja.</p>
					<p>Az elválás hasonló egyszerű formaságok mellett megy végbe. Amelyik félnek nem
                  tetszik az összeköttetés többé, leoldja derekáról az övet, s visszaküldi annak,
                  akitől kapta, s ismét szabadok lesznek. Kereshet mind a két fél új nőt és új
                  férjet, és ezt annyiszor ismételheti, ahányszor kényelmesnek találja. De jaj volna
                  azon nőnek, ki addig, míg más férj öve van derekán, egy idegennek engedné kezeit
                  érinteni; az afgán erkölcs szigorú! Azon nő házasságtörő volna, s az még csak
                  istenes dolog, hogy ezen a világon elevenen elásatnék, de a másik világon a nagy
                  fogú Talihaméha tüzes fűrészekkel osztja ezer darabra, s mindegyiknek külön kell
                  érezni a kínt, mit ezen a földön egy darabban érzett.</p>
					<p>Im ezen jámbor fogalmai szerint a morálnak a legtökéletesebb hölgy volt Chataquéla
                  mindazok közt, kiket valaha a Dhavalagiri bércei neveltek.</p>
					<p>Első férje egy angol colonel volt, ki őt magával hozta Londonba; ott azonban egy
                  lord kisasszonyát véve nőül, tőle a fent leírt egyszerű szertartások mellett
                  törvényesen elvált.</p>
					<p>Ettől fogva Chataquéla nagy kedvezésében részesült Siovának, az afgánok
                  szerelem-istenasszonyának, ki ábrázoltatik tizenkétezer fülekkel, hogy mindazon
                  sóhajtást meghallhassa, melyek hozzá intéztetnek.</p>
					<p>Két év alatt ugyanis alig maradt a világ fővárosaiban híres ember, ki őt rendes
                  törvényes feleségül ne bírta volna, és Chataquéla mind valamennyi iránt szigorúan
                  megtartá a kötelezett hűséget és női erényt, ameddig tudniillik jónak nem látta
                  tőlük végképp elválni.</p>
					<p>A legutóbbi időkben a görög thermopilaei hőst, Ulyssest követte Hellasz földére, s
                  harcolt vele együtt bátran és hősileg a törökök ellen, ugyanott megismeré egy
                  csata alkalmával a lánglelkű szellemóriást, Byront, s elválva Ulyssestől, őt
                  tisztelé meg sokat vándorolt övével, s a költővel vissza is jöve Londonba.</p>
					<p>Alig pár hete, hogy a brit fővárosból Párizsba érkezék, itt mindenki csak róla
                  beszél. Szépsége fölülmúl minden eddig látottat, sajátságai elragadók.</p>
					<p>Az ember tudja, mily végtelen szerelem lakik e szívben, és azt elérni mégis milyen
                  nehéz.</p>
					<p>Nem elég gazdagnak lenni őelőtte. Chataquéla tud tűrni; nélkülözni azért, akit
                  szeret; ha kell, tud szolgálója lenni; előtte szeretetre méltónak kell lenni, mert
                  ő szerelmet nem hazudott soha.</p>
					<p>Neki férje van. Ez európai fogalmak szerint nagyon kényelmes dolog, mert egy
                  férjes nővel kezdett viszony nem végződhetik házasságon, s emellett az a tréfa is
                  van benne, hogy az ember magának örömet, másnak bosszúságot szerez, ami kettős
                  élvezet. Ámde Chataquéla férje iránti hűségéről csak következő férje iránti
                  szerelemből mond le, s másra nézve illethetetlen.</p>
					<p>Ez ismét nem volna igen nagy baj, mert hiszen az ember tehát nőül venné, és azután
                  idő jártával ismét elválna tőle; de nem olyan könnyű az afgán hölgyet meghódítani.
                  Az európai courtoisie szegény az ő szeszélyeinek megfelelni. A hízelgés, a léha
                  kedvtelések őt nem mulattatják; őelőtte hősnek, bátornak, eszesnek, önfeláldozónak
                  kell lenni, s nem elég mindez indulatokat szenvelgeni, ő az embert kényelmetlen
                  próbákra állítja, s ha ki nem állotta azokat, kikacagja.</p>
					<p>Őérte fáradni, küzdeni kell, pedig mily könnyű és édes az ő bírhatása!</p>
					<p>Ez ád legnagyobb ingert a szenvedélyeknek; e csalogató csáb, mely éppen a cél
                  előtt állít meg, mint a tenger fenekén látszó virágok, mikről azt hiszi az ember,
                  hogy kezével elérheti, s csak ha utánok nyúl, tapasztalja, minő mélyen vannak.</p>
					<p>Ez lázítá fel az egész elegáns fiatalságot, mindenki törekszik az új férj helyét
                  elfoglalhatni, ami ezúttal annyival nehezebb, mert a régi még bírja a nő
                  szerelmét, és ez a régi lord Byron, és ez oly magasan áll
                  korának minden arszlánai felett, hogy a gondolatnál kétségbe kell esni, miszerint
                  az ő emlékét valaki egy szerető hölgy szívéből kitörölhesse.</p>
					<p>És az ifjú óriások azért nem szűntek meg remélni; mindennap ostromolják a szép
                  egzotikus hölgy termeit és szívét; a termek nyitva, de a szív zárva örökké. Ő csak
                  szomjat oszt, de nem enyhítését a szomjnak. Játszik, enyelg, mulat velök, mint
                  játszanék szelídített állataival; az ifjak mindennap elmondják a klubban, ki
                  mennyire haladt már – és ha felvetik a végeredményt, azt látják, hogy ott vannak,
                  ahol kezdték.</p>
					<p>* * *</p>
					<p>Egy délután tűz ütött ki a Mouffetard utcában.</p>
					<p>Még akkoriban nem voltak a tűzoltó intézetek oly jól rendezve, mint most, s minden
                  gyulladásnál nagy dob- és harangszót kellett ütni, hogy akinek ép keze-lába van,
                  siessen a közveszélyt meggátolni.</p>
					<p>A Mouffetard utca különben is nagyon alkalmas arra, hogy a benne támadt égés az
                  egész környékre nézve veszélyessé váljék.</p>
					<p>Egy tömkelege az a legcsodálatosabb alakú házaknak, mik közül némelyik több
                  háromszáz esztendősnél, összekeveredve apró szűk sikátorokkal, mint a St. Médard,
                  Arras, Oursine utcák, melyek csak gyalogok számára látszanak fennhagyva lenni.
                  Egyik ház földszinti, a másik háromemeletes, de mind oly ódon, romladozott,
                  elfeketült falakkal, szúette kapukkal; az utcán keresztül a házak tetejére kötött
                  zsinegről lógnak a lámpák alá, e szurtos keverékben csak a népség legszegényebb
                  osztálya, mely a városrészt lakja, tud kiigazodni, s minthogy itt úri előfogatok
                  és postakocsik úgysem robognak keresztül, az utca néhol oly keskeny, hogy ha
                  szekér talál rajta keresztülmenni, a gyalogembereket a falhoz szorítja.</p>
					<p>A rongyos középkori épületek között emelkedik magasra egy rengeteg épület vörös
                  téglafalakkal, nagy és sűrűn egymás mellett álló ablakokkal; ez a Gobelin
                  szőnyeggyár, mely az egész utca népességének ád munkát, kik egész nap itt
                  dolgoznak, és éjszaka mennek rongyot keresni.</p>
					<p>Az utca egyik végén áll a La Pitié kórház, hol a nyomor vagy bűn által látogatott
                  nők számára van szülőintézet, a másik végén a La Bourbe kórház haldoklók számára
                  és a Sainte Pélagie börtön a halálra ítélteknek. Ez utca népességéről tehát
                  gondoskodva van a bölcsőtől a sírig.</p>
					<p>Alig kondult meg a Saint Médard templomában a vészharang, a megdöbbent nép roppant
                  fekete füstoszlopot látott az égre gomolygani, melyet utóbb éles lángnyelvek
                  cikáztak keresztül.</p>
					<p>A népség azonnal minden oldalról sietett a veszélyben forgott városrész felé; a
                  harangok egyenkint felelgettek egymásnak ijedelemgerjesztő zűrhangokban, mikből
                  legborzasztóbban hangzott ki a Notre-Dame-i harang iszonyú zúgása.</p>
					<p>A Panthéon térről legszebben lehete látni a tüzet, mely gáttalanul harapózott szét
                  a sűrű épülethalmaz között; ide sietett az elegáns világ a nagyszerű tüneményt
                  bámulni pompás előfogatain, lovon, cabriolet-n; az asszonyságok készen tartott
                  flakonokkal, hogy ha szükség lenne elájulásra; a chevalier-k a legelső kútnál
                  meglocsoltatták öltözeteiket, hogy azt mondhassák majd, miszerint a tüzet oltani
                  segítettek.</p>
					<p>Itt lehete látni Chataquéla nyitott kocsiját is körülfogva elegáns lovagoktól, kik
                  közt látjuk Abellinót, Fennimort, az alispánfit s más honi ismerősöket, lord
                  Burlington fenn ül a kocsi hátulsó bakján térdére fektetett hosszú látcsővel
                  vizsgálva az égés terjedését; a többi lovagok mint hadi nyargoncok száguldanak
                  előre-hátra tudósításokat hozva a delnő számára, ki pompás kasmír öltözetében
                  hanyagul hátraveté magát a hintó vánkosai közé, finom rizskalapját levette
                  fejéről, s szalagjainál fogva kezében tartja, s merőn a tűzbe bámul.</p>
					<p>Legtöbben azok közül, kik neki újabb hírt hoznak, nemigen lovagoltak odább a
                  szomszéd utcánál, s jónak látták onnan a néptolongás elől visszatérni, csupán Iván
                  herceg vevé magának azt a fáradságot, hogy lóháton ülve keresztültörtessen a
                  szitkozódó canaille-on, korbácsnyéllel verve magának utat közöttük. Kis idő múlva
                  ismét visszatért.</p>
					<p>– A tűz egyre terjed – monda Chataquéla hintajába behajolva –, nemsokára a Saint
                  Médard templomba is bele fog kapni, ami nagyszerű látvány lesz.</p>
					<p>– S nincsenek itt bátor férfiak, akik ezt meg tudják gátolni? – kérdé a delnő.</p>
					<p>– Mit tehetnek fecskendők nélkül? A szűk sikátorokon keresztül nem lehet a nagyobb
                  fecskendőket vinni. Úgy nevettem egypár jó fiút közülünk, úgy hiszem magyar
                  mágnások voltak, kik ott vesződtek egy rokkant kertészfecskendővel, aminővel a
                  hernyókat szokás lelövöldözni a fákról; persze az égő ház ablakáig sem bírtak vele
                  prüszkölni.</p>
					<p>– De hát nincs itt közelében nagy tűzoltógép?</p>
					<p>– Van biz itt a Panthéon udvarán, de nincsenek lovak, melyek odahúzzák.</p>
					<p>– Azon könnyű segíteni – szólt Chataquéla, s inte kocsisának, hogy hajtson a
                  Panthéonba.</p>
					<p>Odaérve kifogatá hintaja elől pompás angol telivér lovait, s a roppant fecskendő
                  elé kapcsoltatá, melyet már akkor egy csoport fiatalember törekedett odább
                  tolni.</p>
					<p>Azzal Chataquéla elhajító rizskalapját, felgyűré gyönyörű karjain vállig a hímzett
                  ujjakat, s felugorva a fecskendő ülésébe maga kezébe ragadá a gyeplűt.</p>
					<p>– Ah! – szörnyűködének kísérői. – Ön tán nem akarja maga odahajtani a lovakat?</p>
					<p>– Hát mit tegyek? Itt az előfogattalan kocsiban csak nem ülhetek.</p>
					<p>Azzal közibe vágott az ostorral lovainak, a nehéz tűzoltógép mennydörögve gördült
                  végig a kövezeten a Mouffetard utca felé. Az elegáns világ megbotránkozva
                  csóválgatá fejét: “Minő bizarrerie! Minő feltűnni vágyás!”</p>
					<p>A kísérő dandysereg lassankint elmaradozott tőle, az élére vert néptömeg rögtön
                  összezárult a fecskendő mögött, s míg ennek hurrákiáltással sietett utat csinálni,
                  az utána jövő lovasokat szitkozódva kergeté vissza.</p>
					<p>Chataquéla észre sem vevé, hogy a tűz színhelyére érve, egyedül van jelen az
                  elegánt világból.</p>
					<p>– Ide, ide, madame! – kiálta ekkor hirtelen egy nemes akcentussal kiejtett hang
                  mellette, s Chataquéla egy legújabb divat szerint öltözött ifjút pillanta meg, de
                  ki egészen össze volt locsolva és bekormozva, s a lovak zablájába kapva egy
                  szeglethez iparkodott azokat kormányozni, hol egy ügyetlen fecskendő segélyével
                  nehány hasonlóul díszes öltözetű ifjú törekedett az átelleni házon a tűz
                  terjedését meggátolni.</p>
					<p>Ez volt a legféltőbb pont. Ha a tűz e szegletet elfoglalhatja, akkor a
                  Médard-templom veszve van. Több, blúzba öltözött ouvrier egy másik fiatal
                  chevalier vezetése mellett a háztetőre mászott fel, arról verve le a tetőt.</p>
					<p>Chataquéla mindezek közül senkit sem ismert; bár a legelőkelőbb világhoz kellett
                  tartozniok, ő sohasem találkozott velök; de azok jól ismerték őt, s egy közülök
                  rövid üdvözlettel nevén szólítá megköszönve, anélkül, hogy bókot mondana, a tett
                  szolgálatot, s miután az új fecskendőt a szegletre állíták, felszökött rá, s
                  csövét megragadva, gyönyörű ügyességgel irányzá a vízsugarat a felettük égő
                  tetőre.</p>
					<p>A hatás rögtön észrevehető volt, a láng e részen lohadni kezde, de annál sűrűbben
                  sziporkázott.</p>
					<p>Mintegy tizenkét ház égett már egy csomóban.</p>
					<p>Egyszer nagy kétségbeesett sírás hangjai hallatszanak a tömeg lármája közül.</p>
					<p>A Gobelin-gyárból egy csoport némber jő, kezeit tördelve, a legnagyobb
                  kétségbeesés kifejezésével, a körülálló férfiaknak nagy erőszakba kerül őket
                  visszatartóztatni, hogy a tűzbe ne rohanjanak.</p>
					<p>– Mi baja azon asszonyoknak? – kérdé Chataquéla egy odaérkező munkástól.</p>
					<p>– A nyomorultak, midőn dolgozni mentek a gyárba, rendesen egy udvarba szokták
                  beadni gyermekeiket, hol valami vénasszony viselt rájuk gondot. Most az a
                  vénasszony valahova bizonyosan eltávozott, s azalatt bezárta a gyermekeket, és
                  azok most mind odaégnek.</p>
					<p>– De hát ki kell őket szabadítani.</p>
					<p>– Hiszen csak hozzá lehetne férni azon udvarhoz, de körös-körül minden ház ég már,
                  hacsak valaki az égő házak tetején keresztül nem menne értök, mert a sikátorok be
                  vannak omolva.</p>
					<p>És valóban úgy tetszék, mintha a lárma, zavar közül távol gyermeksírás hangjait
                  lehetne kivenni.</p>
					<p>– Uraim, ez irtóztató! – kiálta Chataquéla a körülállókhoz fordulva. – Nem hallják
                  önök ezt a sírást? Hát nincs mód e gyermekeket megszabadítani?</p>
					<p>– Van egy – szólt hidegvérrel azon ifjú, ki legelébb megszórttá a delnőt –,
                  hágcsót támasztani ez előttünk álló háznak, tetején a fecskendő folytonos működése
                  mellett keresztül hatolni, onnan egy ember a másikat kötélen leereszti az udvarba,
                  s ez ugyanazon kötélen egyenként felhúzza a gyermeket, s így kézről-kézre le lehet
                  adogatni.</p>
					<p>– Igen – szólt a munkás bosszúsan lerántva sipkája ernyőjét –, de ki lesz oly
                  merész, hogy ez égő háztetőre másszék?</p>
					<p>– Leszek én! – szólt változatlan arccal a gavallér.</p>
					<p>– De hát az a másik, aki onnan leereszkedik arra a veszélyre, hogyha ön elhagyja,
                  ott vész? Hein? </p>
					<p>– Ki fogja magát önre bízni?</p>
					<p>– Én, én! – kiálta hevesen Chataquéla. – Gyorsan lábtót és kötelet ide! – S azzal
                  nem sokat tanakodva magával, hirtelen kikapcsolá az öltönyét elöl összetartó
                  agrafe-jait, s anélkül, hogy a körülállókkal törődnék, hirtelen leveté magáról a
                  kasmír felöltönyt, nem gondolva meg, hogy sokkal nagyobb gyújtogatást követ el
                  ezáltal, mint maga a tűzvész. Pompás termetét nem rejté egyéb, mint egy vállait
                  szabadon hagyó csalánszövetű ing s egy bő selyem török bugyogó, mely indu
                  szokásként csupán térdeig ért, ott lábaihoz levén szorítva s széles
                  csipkekarmantyúval fodrozva.</p>
					<p>A körülállók egy percre még a tűzoltásról is megfeledkeztek.</p>
					<p>Chataquéla nem vevé észre a veszélyes hatást, melyet előidézett, s erős, csengő
                  hangon kiálta:</p>
					<p>– Előre, uraim! Hozzátok a lábtót, az anyák gyermekeikért sírnak, siessetek!</p>
					<p>– Hitemre, ez asszonynak van szíve! – dörmögé magában a munkás, s elsietve,
                  nemsokára társaival egy hosszú lábtót és kötelet hozott elé; a lábtót
                  nekitámaszták az égő háznak, a kötelet dereka körül fonó a delnő, s inte az
                  ifjúnak, hogy menjen előre. A nép hurrákiáltása kíséré a két vakmerőt.</p>
					<p>Az asszonyok letérdepeltek az átelleni ház előtt, s imádkozva várták a sikert a
                  magasból.</p>
					<p>Megállapodás nélkül haladtak felfelé. Már az ifjú az égő tetőhöz ért. Kezével int
                  a hölgynek, hogy maradjon kissé hátra. Neki egy égő gerenda alatt kell elébb
                  keresztülbúni. Most egy jól irányzott vízsugár éri az égő gerendát, s a hirtelen
                  eloltott részt sikerül az ifjúnak megragadni s annál fogva a gerendát félrevetni
                  az útból. Azzal kezét nyújtja az utána jövő hölgynek, az bátran szökik fel a
                  zsarátnakos falra. Ez a nő vagy a jókkal, vagy a rosszakkal van szövetségben!</p>
					<p>Ugyanazon vízsugár, az alant álló gavallértól irányozva kíséri most a tűz közepett
                  haladókat, utat törve előttük s szabadon tartva hátuk mögött: Ah, sikerült a
                  tűzfalig eljutniok. Az ifjú helyet keres lábaival, megtapogatva a falat, ha nem
                  omlik-e le alatta. Kezével megnyugtatólag int az alant állóknak, hogy a gyermekek
                  ott vannak az udvarban. Most legombolítja derekáról a hölgy a kötelet, egy kiálló
                  gerendára kétszer körülkerítik, azzal a fal párkányába fogózva lassankint
                  lebocsátkozik; a kötél az ifjú kezében van, ki őt csendesen bocsátja alá; ha az
                  ifjú csak egy percre gyáva talál lenni, a hölgy veszve van; és mindez omló
                  zsarátnakzápor s fojtó füstfelleg közepett történik. Az emberek odalenn
                  elcsendesültek, oly mély a várakozás, a bámulat. Az ifjú fél térdre bocsátkozva
                  mindkét kézzel kénytelen a kötelet tartani, hogy terhét el ne szalassza; eközben
                  egy feje fölött égő gerenda lassankint elkezd alá felé hajolni; a férfi jól látja,
                  hogy felé fog esni, alant az irtózat hangja tör ki, mindjárt ott fogja zúzni! Az
                  ifjú nem tarthatja elé kezét, nem léphet előle félre, mert a kötelet kell
                  tartania, csak nézi csendesen, mint hajlik felé az égő szálfa. Többen mentésére
                  sietnek fel a lábtón a példa által bátorítva; már késő! A szálfa lezuhant! Azon
                  percben ügyesen hajolt előle félre az ifjú, s az lábaihoz esett le alig
                  félnyomnyira tőle.</p>
					<p>Már ekkor több bátor férfi ért fel a tetőre. E pillanatban az udvarra szállt le a
                  delnő. A gyermekek mind egy nagy akácfa alá voltak gyűlve, mely lombjaival védte
                  őket idáig a tűzeső ellen; mintegy huszonnégyen lehettek.</p>
					<p>Chataquéla hirtelen egy rövid dorongot hurkolt a kötél végére, s kétfelől két
                  gyermeket ültetett rá meghagyva nekik, hogy kapaszkodjanak jól a kötélbe, s azzal
                  inte a magasban álló ifjúnak.</p>
					<p>Az felvoná a két gyermeket, kiket a többi munkások kézről kézre adva szállítának
                  le a lábtón.</p>
					<p>Lássátok azon anyák örömét, kik gyermekeiket legelébb megkapták, nézzétek ezt az
                  őrjöngést; mint szorítják kebleikre, sírnak, s földre borulnak az öröm miatt; a
                  többi lihegve imádkozik, hogy az isten megsegítse a fáradozókat.</p>
					<p>Az ifjú újra két gyermeket húzott fel a kötélen; lassankint minden anya keblére
                  ölelheti gyermekeit. Már az utolsó kettő is emberkezek közt van. Ah, de még egy
                  nincsen itten. A legutolsó, a legkisebb, egy kis pólyában fekvő csecsemő, kit
                  bizonyosan a szobában feledtek; egy szegény, fiatal, tizenkilenc éves asszony
                  csecsemője, kinek férje az idén halt meg, s kinek minden vigasztalása a gyermek, s
                  ki ott fetreng a porban kétségbeesésében hajfürteit tépve. Az ifjú már int a tetőn
                  álló embereknek, hogy távozzanak el, s nagyobb erőt látszik a kötél felhúzására
                  fordítani, mint eddig. Látszik, hogy az nem gyermeki teherrel jön ezúttal. A
                  fiatal anya megszakadó szívvel tekint fel az égre, mintha gyermekét keresné benne,
                  midőn óriási örömriadal zendül meg körüle; a delnő felért a tűzfalra – és karján
                  hozá fel a megtalált csecsemőt.</p>
					<p>Nehány pillanat múlva ismét lejutott a két bátor mentő a hágcsókon, a ház minden
                  emelete beégett már ekkor, minden ablakon jött ki a láng.</p>
					<p>Lejutva a földre, Chataquéla az ifjú özvegy keblére tevé a megmentett csecsemőt, a
                  keblén viselt gyémánt fétist akasztva nyakába, s azzal sietett hirtelen magára
                  venni felöltönyét.</p>
					<p>Milyen szép volt! Szemei miként ragyogtak, arca derült volt és boldog. Hogy fogják
                  áldani majd a nyomorú viskókban! – És hogy kigúnyolják majd a szalonokban e
                  kötéltáncosi bravúrért.</p>
					<p>E pillanatban nagy robajjal omlott össze az égő ház féloldala. Ha tíz perccel
                  elébb történik, mindkettőt odatemeti.</p>
					<p>Azonban a tűz ez oldalon el volt fojtva, s másfelől erősen oltották; a népség
                  széledezni kezdett.</p>
					<p>Ezalatt Chataquéla hintaja utána érkezett a visszatért fogattal, s inasai ugrottak
                  szolgálatára, hogy őt ülésébe segítsék.</p>
					<p>A delnő körültekintett, mintha valakit keresne, de a három ismeretlen ifjú már nem
                  volt sehol; ők azon pillanatban, midőn a delnő a csecsemőt anyjának visszaadta,
                  eltűntek a néptömeg közül, hihetőleg a hálálkodásokat akarták kikerülni.</p>
					<p>Chataquéla hasztalan tudakozódék utánok a körülállóktól, senki sem ismeré, pedig
                  úgy szerette volna tudni, ki volt azon ifjú, kire ő életét oly könnyelműen
                  rábízta, s ki: azt oly erős lélekkel őrzé meg.</p>
					<p>Nehányan azt állítják, hogy vele jött vadásza grófnak címezé az ifjat.</p>
					<p>Így mégis kell vele találkoznia valahol, hacsak ez ifjú nem aszkéta vagy puritán,
                  hogy kerülje azon köröket, mikben ő meg szokott fordulni.</p>
					<p>Mint szeretne vele még egyszer találkozni az életben. Talán semmi egyébért, mint
                  hogy megmondhassa neki: “Ön derék férfi!”</p>
					<p>Miként előre mondók, lesz tréfa és anekdota ez akrobatai produkcióról a
                  jobb körökben elég.</p>
					<p>A fiatal óriások klubjában az a boldogabb, aki szebb élcet tud ez esetre
                  készíteni. Ha ők is jelen lettek volna, akkor hősi tett volna e munka, de így csak
                  badinage, amin nevetni kell.</p>
					<p>Chataquéla tettét százféle toldással és megfordítással adták elő, csak azt nem
                  bírták kitudni, hogy ki volt azon ismeretlen hős, aki segített neki benne. Hát
                  éppen nincs abban az emberben hiúság, hogy nem siet magát felfedezni valami
                  újságíró előtt? Vagy ha a jobb körökből való, hogy nem
                  dicsekszik vele? Ha közember, miért nem siet jutalmát elvenni a kormánytól; ha
                  főúr, Chataquélától?</p>
					<p>Az ismeretlen azonban nem jött elő.</p>
					<p>Egy délben legjobban folyt a tréfa és elméncség e tárgy fölött; ezúttal Abellino
                  vitte a szót az erkélyteremben, jelen voltak a szokott ismerősök, lord Burlington,
                  Rudolf, Iván herceg, Debry márki, Fennimor és a többi.</p>
					<p>– Nyomon vagyok, uraim – szólt Abellino. – Psychologicus adataim vannak, hogy az
                  ismeretlen szalamander a nemesi körökből való.</p>
					<p>– Halljuk az adatokat! – kiáltának többen.</p>
					<p>– Tehát, amidőn Chataquéla azt az ajánlatot tevé a nép között, hogy ezer aranyat
                  fog kapni, ki őt a tűz közé fogja követni, senki meg sem mozdult; ekkor azt
                  kiáltá: “Egy csókot azon férfiúnak, ki velem jő!” és rögtön akadt vállalkozó. Hát
                  nem közülünk valót jelent ez?</p>
					<p>– Hihihi! – kacaga az alispánfi, kinek igen jó szokása volt másnak rossz élceit
                  megnevetni. – Hát azután megkapta-e a csókot?</p>
					<p>– Hagyjon ön beszélni, monsieur – szólt neheztelő lenézéssel Abellino, ki igen jól
                  tudta, hogy Magyarországon nem híják az alispánokat excellenciás uraknak, s emiatt
                  nagyon sértette, hogy egy ilyennek a fia belevág a szavába.</p>
					<p>– Tehát – folytatá magához térve –, a monda szerint a mi delnőnk az ismeretlen
                  férfinak nagyobb hitelesség kedvéért ott a tűz közepett a nép szeme láttára
                  szolgáltatá ki a kitűzött csókot.</p>
					<p>Általános kacaj, melyben csak Rudolf nem vesz részt, ezalatt valami angol lapot
                  olvasva.</p>
					<p>– E némbernek nagy kedve lehet a tűzben csókolózni – jegyzé meg Iván herceg.</p>
					<p>– Hogyne! – szólt a megjavíthatlan alispánfi, ki azt hivé, hogy ezúttal Iván
                  hercegnek valami újat mondhat, ki mint afféle muszka, ezt bajosan tudhatja. – Hisz
                  az indus nők magukat férjeik holttestével együtt égetik meg, s az nekik
                  gyönyörűség.</p>
					<p>– Alig hiszem, hogy Chataquéla volt és leendő férjei valamelyikét ebben a
                  dicsőségben részesítse – szólt nevetve Abellino, és a többi is nevetett utána
                  mind.</p>
					<p>Erre a szóra felkelt Rudolf a helyéből, hol eddig ült, s odalépett a kacagó
                  társaság közé.</p>
					<p>Szép, halavány arcán e pillanatban oly nyomasztó kifejezése ült az életunalomnak,
                  bosszúságnak, embergyűlöletnek és megvetésnek, hogy akik ránéztek, önkénytelen
                  elhagyták a kacajt. Tekintete különösen Kárpáthy felé volt fordulva.</p>
					<p>Alig lehetne bizarrabb csoportozatot festeni, mint e két arcot, így egymással
                  szemközt tekintve. Egyfelől a könnyelmű, oktalan gőg büszke, nevető arca, kihívó,
                  gúnyoló vonásaival – másfelől az éles tekintetű, megvető, szoborszerű arc hideg,
                  keserű mosolyával, mely amazt visszatorolni látszik. E két ember arcából azt
                  olvashatná le egy fiziognóm, hogy ezek valaha keserű ellenségei lesznek
                  egymásnak.</p>
					<p>– Fogadjunk, uram, hogy amit ön mondott, az nem igaz... – szólt Rudolf, könnyeden
                  odavetve a szót Kárpáthyhoz.</p>
					<p>– Hogyan? – kérdek többen, elcsodálkozva Rudolf szokatlan magaviseletén.</p>
					<p>– Fogadjon ön – szólt Rudolf, merően Kárpáthy szemeibe nézve –, hogy ez a kérdéses
                  nő képes magát férje halála esetén megölni.</p>
					<p>– Ah çà! Ez furcsa fogadás. Ismertessen meg ön a módjával. Az idő nagy különbség,
                  mert fő kérdés az, hogy Chataquéla még akkor fiatal legyen.</p>
					<p>– Ajánlatom rövid és gyorsan végbemehet. Én elveszem nőül ezt az asszonyt; ez az
                  első. Azután gondom lesz rá, hogy hirtelen meghaljak; ez a második. Chataquéla
                  utánam fog halni; ez a harmadik; és akkor ön kötelezve van magát tetszése szerinti
                  módon kivégezni; ez a negyedik.</p>
					<p>– Ah, ez bolondság! – kiálta fel Iván. – Ti oly könnyen beszéltek két nemesember
                  életéről, mintha két tekebírót kellene választva kiütni.</p>
					<p>– Ez pompás tréfa! – állítá a lord. – Igen sajnálom, hogy nem tőlem származik,
                  vagy hogy Rudolf nem angol. Egyébiránt én hiszem, hogy ő meg fogja szavát
                  tartani.</p>
					<p>Abellino kacagott, mint szoktak azok, kik megijedtek a komoly szótól.</p>
					<p>– Hinni vagy fogadni, uram! – szól hideg arccal Rudolf kezét nyújtva elé.</p>
					<p>– Mit hinni?</p>
					<p>– Azt, hogy Chataquéla meg tud halni férje után – vagy fogadni – fejet fejért!</p>
					<p>– Áll a fogadás! – kiálta Abellino kacagva, s megragadá az elényújtott kezet.</p>
					<p>– Nemesi szóra! – monda Rudolf.</p>
					<p>– Nemesi szavamra! – állítá Kárpáthy nevetve.</p>
					<p>– Hallották uraim – szólt Rudolf a körülállókhoz fordulva –, ha én nem tartom meg,
                  amit ígértem, tartsanak gyávának, ha azon nő nem teszi kötelességét, nevessenek
                  ki; ha pedig mindkettő megtörtént, önök bizonyosan látni fogják, hogy Kárpáthy
                  Béla nemesi szavának meg fog felelni. Addig a titoktartás becsületügy.</p>
					<p>Azzal vette kalapját és eltávozott.</p>
					<p>Abellino arca az utóbbi szavaknál mosolygó gömbölyűségéből kissé hosszúkásra vált,
                  s kezdte restelleni, hogy a fiatal óriások ezt a fogadást olyan igen jó tréfának
                  találják. Azonban benne volt, s szükségből el kellett fogadnia a
                  nagylelkűséget.</p>
					<p>E fogadás bámulatos derék dolog volt, csak az az egy volt benne szomorú a
                  jelenlevőkre nézve, hogy kifecsegni nem lehetett. Rudolf becsületüggyé tette, és
                  ez természetes volt, nehogy a hírt megtudhassa maga az érdekelt delnő.</p>
					<p>Lesznek sokan, kik e fogadást túlzásnak fogják tekinteni, de azokat bizonyossá
                  tehetjük, miszerint e magas körökben igen olcsó az élet; egy szó, egy tekintet
                  elég ok ölni és halni. Szegény embernek lehet aggodalma az élet iránt, de nagy
                  urakhoz ez nem illik, a divatszerű blazírt kedélyek előtt pedig éppen bűn. Szegény
                  ember tartozik életével családjának, hazájának, istenének; nagy urak között az a
                  hit él, hogy ők nem tartoznak vele senkinek.</p>
					<p>Ah, megálljunk! Itt mégis most az egyszer kivétel van. Monseigneur Kárpáthy
                  csakugyan tartozik az életével valakinek: a hitelezőjének.</p>
					<p>Mr. Griffard megtudta a fogadást, mert hiszen neki mindent meg kell tudni, legyen
                  bár a titok lakat, diplomáciai pecsét, káptalani szentély vagy becsületszó alá
                  lezárva. Hanem azért titok maradt, mert tőle nem származik odább.</p>
					<p>Griffard úr tehát megtudva, hogy a tréfa annyira komoly, miszerint ha Rudolf
                  teljesíti a fogadás föltételeit, Kárpáthy kénytelen annak eredményét elfogadni,
                  különben jogában áll a jelenvoltak bármelyikének őt, ahol találja, főbe lőni; s
                  lord Burlington már előre meg is vigasztalta vele, hogy ha neki magának nem lenne
                  bátorsága fogadását teljesíteni, ő szolgálhat neki a magáéval, s a jámbor lord
                  ellövi ötven lépésről a fölvetett tallért.</p>
					<p>E fogadás tehát éppen nem tetszett a bankárnak. Fölkeresé személyesen Kárpáthyt,
                  és szemére veté, hogy szerződésüket máris megszegte életveszélyes kalandba
                  bocsátkozva.</p>
					<p>– Ah, bah! – szólt Abellino – itt oly távol az életveszély, mint a hold. Először
                  annak kell megtörténni, hogy Rudolf elvegye a delnőt – afgán szertartás szerint,
                  de hiheti-e ön, hogy ez neki sikerülni fog. Ez önfejű asszony nem akarta feledni a
                  brit poétát sem értem, sem másokért, kik mind gazdag, généreux, elegáns
                  gavallérok; fogja-e tenni Rudolfért, ki egy melankólikus, spleenes, jenki
                  szokásokkal teljes különc. Ez alig valószínű; de föltéve, hogy megtörténhetnék,
                  képzelhető-e egy épeszű emberről, hogy ez csupán azért, hogy fogadását megnyerje,
                  megölje magát? Ez Rudolftól bizonyosan csak kötekedés és feltűnési vágy, mely
                  vissza fog térni a végletnél. Végre azonban még azt is megengedve, hátravan az
                  utolsó lehetetlenség, az, hogy Chataquéla magát utána ölje, mert Indiában ez így
                  szokás. Ez lélektani abszurdum. Egy nő, kinek ötven férje volt már, s azok közül
                  akárhány meghalt.</p>
					<p>– De meg kell önnek gondolni, hogy a delnő azoktól még életökben elvált, s így
                  vallási kötelezettsége megszűnt irántok.</p>
					<p>– Ejh, hagyjon ön nekem ilyen faggatásokkal békét!</p>
					<p>Azzal hátat fordíta a bankárnak, és elkezdett fütyölni.</p>
					<p>Ez igen jó felelet, mikor az ember meg van fogva.</p>
					<p>* * *</p>
					<p> Az indu hölgy azalatt a szenvedély hevével keresé mindenütt ismeretlen lovagját,
                  s e szenvedély majd dühvé, végre kétségbeeséssé vált, hogy sehol sem találta.</p>
					<p>Nappal szüntelen Párizs utcáin kocsizott, nyilvános éttermekben ebédelt, a
                  leglátogatottabb kioszkokba járt fagylaltozni, este rendre járta a színházakat,
                  szemüvege szüntelen sorba vett minden férfiarcot; hasztalan! Sehol sem volt, akit
                  keresett. Ah, az kétségbeejtő; ily végtelen néptömeg között keresni egy alakot,
                  melyet csak egyszer látott, s mely nyomtalanul eltűnt. Ki lehetett az? Mi oka van
                  előle rejtőzni? Nincs senki, aki őt ismerte volna, hogy még csak nem is beszélnek
                  róla? Oly közel állt hozzá, kezét szorítá kezében, éltét odaveté neki, hogy
                  vigyázzon reá; és elfeledett csak egy szót is szólni hozzá, csak annyit kérdeni:
                  “Hogy hívják önt, uram? Mikor fogom önt láthatni újra?” Most milyen boldog
                  lehetne, ha e két kérdés feleletét bírná.</p>
					<p>Egész éjszakákon át ébren van. Vén dajkája, a bűvész Hyurmala mulattatja hindu
                  varázslatokkal, miknek mind azt kellene megjósolni, ki volt azon ifjú, és fogja-e
                  őt újra látni.</p>
					<p>A vén duenna felállítja az alacsony lábú asztalkára a hindu palackot. Ez egy öblös
                  üvegedény, felül szűk, hosszú nyakkal, tele valamely sűrű, de kristálytiszta
                  nedvvel. Ekkor felül a szűk nyíláson valami aranytiszta sárga folyadékot tölt belé
                  a varázslónő, s a palack nedve azonnal elhomályosul, mintha felhőkkel töltötték
                  volna tele, melyek sűrűn hömpölyögve rohannak le egész a palack fenekéig mindig
                  sötétebben, mindig feketébben. Midőn a feneket érte a felhőszerű gomolygás, elkezd
                  a palack belseje bámulatosan megelevenülni, jövő-menő alakok tetszenek fel benne,
                  mik változnak, eltörpülnek, egymást félretolják, s mikből a felizgatott képzelet
                  ismerős arcokat, házakat, városokat teremt. A sötét felhőszínű tárgyakat
                  lassankint szivárványos színek derengik át, a mezők zöldje s a hajnal pirossága
                  játszik egymással, benne valami tündéri világítást nyernek a mozgó alakok, majd
                  végre lassúbb lesz a ködalakok mozgása, a tárgyak mindinkább egymásba olvadnak, a
                  szivárványló színek elsápadnak, a körforgás csodái elülepednek, s az egész
                  tünemény terét eltakarja valami átlátszótlan fakó halálszín.</p>
					<p>A vén Hyurmala, kinek arcbőrét cserszínűre festette a kegyes idő, nem késik e
                  látott alakokból, mik talányos káosszá keveredve, egymás hegyén-hátán
                  hömpölygenek, összefüggő regéket alakítani. Elmondja asszonyának, az ismeretlen
                  ifjú mostan hol jár. Most virágos mezőkön sétál, valahova lép, zöld és piros lesz
                  a táj, s elhagyja, gyászos kékre, lilaszínre válik. Mik ezek a barna alakok itt
                  mögötte? Ezek fogadott gyilkosok, kik őt meg akarják ölni. De védi őt erdő, berek,
                  sötétzöld lombok borulnak össze mögötte, s nem sértheti őt meg senki. Túlnan egy
                  haloványsárga alak jár, keresztül-kasul törve magát a gomolygó tüneményeken,
                  mintha valakit keresne. Mindig kikerülik egymást. Apró gyermekfők a földön,
                  repkedő kígyók a légben vonulnak előtte, utána. Áldás és rágalom. Most egymáshoz
                  közelítenek, a sárga alak megáll, a gyermekfők rózsafejekké változnak, s lugost
                  alakítanak körüle, a kígyók galambokká, mik mindkettőjök feje fölött repkednek.
                  Nézd, nézd, most sebesen forognak egymás körül, ah! Mindjárt egymáshoz érnek. Most
                  összeértek – mindkét alak egyszerre egymásba olvad, s csodálatos tünemény! Az
                  egész bűvpalackot egyszerre égő rózsafény derengi át! – Asszonyom, akit vársz, az
                  el fog jönni érted, és azután meg fog szeretni. – Most az alakok elülnek, a nedv
                  elsápad, elhomályosul. – És azután nem fogsz szeretni senkit többé.</p>
					<p>Chataquéla ez éjjel gyönyörű képeket álmodott, pedig reggel fölébredve, elixírral
                  tölt csészéjét érintetlen találta; tehát az álmok másunnan jöttek.</p>
					<p>Felöltözteté magát; viseletének fantasztikus divatát saját kalandor lelke alkotá,
                  összekötve a hindu és európai viseletből az eszményit. Omló fekete haját homlokán
                  keresztülkötött fehér szalag tartá hátra, a hosszú halványsárga selyemöltözet
                  fedetlen hagyá karjait, miket sima érckarmantyúk szorítának, s az elöl nyitott
                  volantok látni engedék a csodaszép tarkasággal szőtt indu rokolyát, ahogy csak a
                  keleti kelmeszövők mernek bánni a színekkel, a legellentétesebb neműeket rikítóan
                  rakva egymás mellé, s az egész mégis oly összhangzó. Keblén hármas rubinkapocs
                  fogja össze az öltönyt, s karcsú, nyúlánk derekán a délceg csípőkre leszorulva van
                  keresztülkötve a hosszá, arannyal, ezüsttel hímzett veres sálöv, mely egészen más
                  szabást ad az akkori kurta derekú, szerfelett prózai divatnak.</p>
					<p>Csengetésre bejő Hyurmala, s míg szobalyányai hosszú hajfürteit csodás fonadékokba
                  idomítják, átnyújtja neki a tegnapi látogatók névjegyeit, kik aznap nem juthattak
                  Chataquélához, mert aznap beteg volt, talán szerelemből vagy tán csak
                  szeszélyből.</p>
					<p>A delnő végignézi a névjegyeket. Mind ismerős, megunt, elutasított emberek. De ah,
                  egy új mégis van közöttök.</p>
					<p>Egy név, melyet sohasem hallott még említeni. Egy név, melyet az eddig ismert
                  nyelvek idomai szerint még csak el sem tud olvasni. A keresztnév hátul, a
                  vezetéknév elöl, ahogy sehol sem szokták az előtte ismeretes világban. Hisz a
                  többiek mind megfordítva vannak: Vicomte Abellino de Carpathy, – Comte Fennimore
                  de l’île de Szigetvár, – Chevalier Charles de Calacci (olvasd Kalácsi). Miért
                  éppen ez az egy ily különc? A cím leghátul így: “Szentirmay
                     Rudolf báró”.</p>
					<p>A többi jegy kihullott kezéből, csak ez egyet tevé ölébe.</p>
					<p>Hátha éppen ő az, akit vár. A varázspalack jót jövendöl, és annak teljesülnie
                  kell.</p>
					<p>Szegény indu nő, ő nem ismeré azon áldást, hogy amit óhajtunk, azért imádkozni is
                  lehet, s csak néma vágy vagy csaló varázslat és múló álmak foglalkodtaták
                  lelkét.</p>
					<p>– Senkit se bocsássatok be hozzám! – szólt Hyurmalához. – Csupán csak azt, ki e
                  jegynek tulajdonosa. Igérte-e, hogy visszajön?</p>
					<p>Senki sem emlékezett rá.</p>
					<p>– Milyen volt alakja, arca? – tudakozódék a delnő epedő kíváncsisággal.</p>
					<p>Senki sem tudta megmondani. Kikerülte figyelmüket, s helyette másokat írtak le,
                  kiket Chataquéla nagyon jól ismert. Nyugtalan, maradhatlan vágyak közt múlt a dél;
                  hintók, cabriolet-k álltak meg koronkint a hotel előtt; hallatszott a portás
                  csengettyűje; azután ismét tovagördültek a hintók; nem az jött, akit várt.</p>
					<p>Már a délután is ott volt. Chataquéla beteg volt az epekedés miatt, nem találta
                  helyét, ledűlt kerevetére, s ismét felszökött, száz munkához fogott, és mind
                  abbahagyta.</p>
					<p>Egyszer ismét hallatszik a kapus csengetése, s a hindu nő éles hallása a zárt
                  lépcsőn férfiléptek hangjait lesé el.</p>
					<p>Szíve sebesen kezdett dobogni.</p>
					<p>Ez ő!</p>
					<p>Leült kerevete egyik szegletébe, karjait keblére szorítva; nem mert
                  föltekinteni.</p>
					<p>Félt, reszketett, mint ifjú hajadon, ki vőlegényét várja.</p>
					<p>A szőnyegek susogtak, valaki belépett rajtok.</p>
					<p>Ő volt az! Fel sem tekintett a hölgy, de tudta azért, hogy ő jön.</p>
					<p>Hiszen sokszor álmodta így: a hős, a bátor ifjú belépett szobájába; arca, mely a
                  vész közepett oly hideg volt, oly bűbájos, szelíden tekinte most rá, szemei, a
                  halállal dacolók, tele voltak sugárzó szerelemmel, odaült mellé, susogott
                  fülébe... és annyiszor álmodta ezt.</p>
					<p>Most is úgy volt.</p>
					<p>Az ifjú belépett, susogva üdvözlé, bűbájos szelíden tekinte rá, szemei
                  telesugárzák lelkét szerelemmel, odaült mellé... és a delnő most is attól tartott,
                  hogy ez újra csak álom.</p>
					<p>Pedig valóban ott ült mellette, akit keresett, akit várt, akit szeretett, és az
                  nem volt álom többé, az ifjú meleg lehelete érinté vállait.</p>
					<p>Chataquéla suttogva szólt hozzá, ahogy szokás álomképekhez beszélni, nehogy
                  elriadjanak.</p>
					<p>– Tehát Rudolfnak hívják önt? Milyen nagy kín volt nekem, hogy nem tudtam önt
                  magamban nevén nevezni, csak arcát láttam magam előtt, és nem tudtam
                  megszólítani.</p>
					<p>– Én is sokat gondolkoztam ön felől – viszonza Rudolf, kinek arcán mi e
                  pillanatban sem fogunk egyebet látni a szokott hidegségnél; a bűbájt sugárzó
                  szemeket csak a szerelmes nő szemei látják benne. Az ily hideg, halavány arc az
                  asszonyok veszedelme. Férfiak nem tudják azt, de a nők, akik szeretnek, ismerik
                  jól, hogy ez vezet az őrüléshez.</p>
					<p>– Tudja-e ön, mit gondoltam akkor, midőn ama vészes órában életét reám bízta?</p>
					<p>– Gondolkozott ön rólam akkor?</p>
					<p>– Azt gondolám, hogy midőn a gyermekek meg lesznek mentve, s nem marad hátra más,
                  mint ön, ekkor ahelyett, hogy önt felvonjam, levessem a kötelet a mélységbe, s
                  magam is utána rohanjak, és ott vesszünk el együtt a tűz között.</p>
					<p>– Miért nem tevé azt? – kérdé a hölgy kimondhatatlan epedéssel.</p>
					<p>– Midőn az utolsó két gyermek megszabadult, önnek valami őrszellem azt tanácslá,
                  hogy menjen be az égő házba, ha nem maradt-e ott még valaki.</p>
					<p>– Igen, úgy érzém, mintha valaki vont volna kezemnél fogva, hogy menjek oda.</p>
					<p>– Ön bement, s egy bölcsőjében alvó csecsemőt hozott ki, azt övével keblére köté,
                  s így nehézkedett a kötélre. És én nem tehettem többé azt, amit akartam.</p>
					<p>– Pedig az nekem gyönyör lett volna. Kik a tűzben halnak meg, azok egyszerre a
                  napba jutnak, akik a földben halnak meg, azoknak ott várni kell sokáig, még mind
                  ilyen apró porszemekké válnak, minők itt a függönyök közt besütő napsugárban
                  táncolnak, s miket a nap szemenként szí fel magához. Legszebb a halál tűzben és
                  szerelemben – ahogy hazámban szoktak meghalni a nők.</p>
					<p>Rudolf megfogá csendesen a csodás asszony kezét.</p>
					<p>– Chataquéla, légy te az én nőm!</p>
					<p>A hölgy reszketett, nem bírt felelni.</p>
					<p>– Menj vissza férjedhez, és válj el tőle azonnal! Én utánad fogok menni, és nőül
                  veszlek, szeretni foglak, míg meg nem halok. </p>
					<p>A delnő elsápadt mint a viasz, ajkai elfehérültek, remegve, lázasan rogyott az
                  ifjú lábaihoz, ki karcsú derekát karjaival átfonva tartá őt fenn, s csak akkor
                  tért magához, midőn lehajló nyakán egy forró ajk égetését érzé. – Erre felszökött,
                  s kezeit védőleg tartá maga elé.</p>
					<p>– Mit tevél! – kiálta ijedt tekintettel. – Megcsókolál, midőn nem vagyok tiéd, míg
                  férjemtől nem váltam el. A haragos szellemek ezért vészt hoznak: reám.</p>
					<p>– Közöttük és közötted állok! – szólt Rudolf magához szorítva ellenállhatlanul a
                  delnőt.</p>
					<p>Egy óra múlva útban volt Chataquéla Calais felé.</p>
					<p>Rudolf megígérte, hogy két nap múlva követni fogja.</p>
					<p>És itt helyén van megkérdenünk: “Tréfa ez vagy való? És ha való, miben
                  alapszik?”</p>
					<p>Honnan e harmincéves életunalom, e bizarr különcködés, e megvetése a világnak, ez
                  útjából kitévedt eszmejárás? Megmondjuk.</p>
					<p>Nem a máj és lép betegsége ez, hanem a léleké, és többnyire nagy lelkeké, mert kis
                  lelkek hamar otthon találják magukat a világban. A tétlenség átka ez mindazokon,
                  kiknek rendkívüli szellemerőt adott a sors, de ők kikerülték, nem keresték a tért,
                  mely számukra ki volt mérve, s büntetésül ostorrá vált rájuk nézve éppen e
                  lélekerő, mert üresnek látta a világot és haszontalannak mindent, ami benne van,
                  mely sem fáradságra, sem szeretetre, sem gondolkozásra nem méltó. Pedig ha kereste
                  volna, megtalálta volna, hogy van valami, ami karjai fáradságára, szelleme
                  küzdésére és szíve legmélyebb szeretetére méltó, és az – ha nem egyéb – a
                  haza.</p>
					<p>Tíz nap múlt Chataquéla eltávozása óta, s Rudolf még mindig hasztalan várta a
                  delnő levelét, pedig elválásuk percében megígérte, hogy amint megérkezik,
                  tudósítni fogja Rudolfot.</p>
					<p>Végre elhatározá, hogy utána menend Londonba.</p>
					<p>Ösztönszerű nyugtalanság volt-e ez vagy valódi szerelem, vagy semmi egyéb, mint
                  egy neme azon vágyaknak, miket az ember magára vitatott azáltal, hogy sokat
                  gondolkozott róluk?</p>
					<p>Azon nap előtti estén, melyre elindulását tűzte, még egyszer elment a színházba,
                  és tapasztalá, hogy sohasem unta magát oly mértékben, mint ekkor. Az egész világ
                  rendkívül rútnak és ostobának tetszett előtte. Mars kisasszony sohasem szavalt oly
                  helytelenül, a claqueurök sohasem impertinenskedtek oly ügyetlenül, a páholyokban
                  sohasem viselte magát oly kacérul a fiatal nőnem, s az ifjú óriások sohasem
                  mondtak annyi ízetlenséget, mint ma; kín, bosszúság volt akárhová nézni, utóbb nem
                  is nézett sehova, hátravetette magát páholya kerevetébe, s tökéletesen készen volt
                  rá, hogy a legelső emberrel, aki páholyába benyit, össze fog veszni.</p>
					<p>S csakugyan nyílik az ajtó, Rudolf félvállról tekint nagy mogorván vissza, s
                  István grófot látja belépni.</p>
					<p>Még az a bosszúság hozzá, hogy ezzel össze sem lehetett neki veszni, mert
                  kénytelen volt iránta egy nemével a becsülésnek viseltetni.</p>
					<p>Az ifjú gróf csak amúgy az ajtóban állt meg, beszólva halkan Rudolfhoz.</p>
					<p>– Ugyan kérlek egy szóra. Eszékiék vannak itt, most érkeztek Londonbul, megtudták,
                  hogy itt vagy, az öreg asszony nagyon szeretne veled beszélni.</p>
					<p>Rudolf leírhatlan savanyú képet csinált ez örvendetes izenethez, s amint
                  elhatározá magát, hogy helyéből fölkeljen, mintha egy gőzgépet kellene mozgásba
                  hoznia, oly fáradsággal tevé, s nagy kedvetlenül beleakasztva magát István gróf
                  karjába, engedé magát cepelni, amerre annak tetszett.</p>
					<p>István gróf egy földszinti páholy ajtaját nyitá meg előtte.</p>
					<p>A kérdéses család egyike volt Magyarország legelőkelőbbjeinek, s két tagja volt
                  jelen a páholyban: az öreganya, a derék, kedélyes gróf Eszéki Sándornő és fiatal
                  tizenhét éves unokája, Flóra, kivel egy telet Londonban töltött.</p>
					<p>Az éltes asszonyság még mindenben megtartá a császárság alatti divatot, a nagy
                  hajporozott dupét, mely különben igen jól illik piros, egészséges matronális
                  arcához, a hegyes derekat, hímzett virágos övvel, a szűk, megfeszülő ruhát rövid
                  ujjaival s a hosszú, pávafark nagyságú festett legyezőt és a könyökig érő
                  szarvasbőr kesztyűket.</p>
					<p>Ő foglalja el a főhelyet, a színpaddal szemközt. Átellenben ül unokája, Flóra; egy
                  megragadó szépségű arc, melyet csak a szerény komolyság őriz, hogy az emberek
                  utána ne őrüljenek. Tekintetének nyugalma, szép tojásdad arcának halvány vonásai,
                  melyre ha sokáig néz az ember, úgy tetszik, mintha valami dicsfényt látna körüle,
                  vékony szemöldöke, szelíded szemei, finom ajkai valami oly harmonikus ártatlanság
                  rajzát adják elénk, miknek látása magában képes a vulgivaga Vénust megtagadtatni a
                  szemlélővel. Egyike azon arcoknak, miknek látása nem költ szenvedélyt, bár
                  szépsége tökéletes.</p>
					<p>Figyelmét egészen a színpad foglalja el, s midőn a két ifjú a páholyba belép,
                  könnyű főhajtással üdvözli őket, s udvarias gyöngédséggel vonja el tekintetét a
                  színpadtól, anélkül azonban, hogy azt egészen a bejövőknek szentelné.</p>
					<p>– Ön rossz ember – szólt tréfás feddőzéssel Eszékiné Rudolfhoz –, ha hatalomkarral
                  nem küldenék érte, bizony nem is szólhatnánk vele. Mi azt hisszük, hogy majd a
                  színházban találkoztunk vele, s ő ahelyett, hogy sorba nézné a páholyokat, behúzza
                  magát kerevete szögletébe, és sehova sem néz; micsoda megfeledkezés ez az illő
                  kíváncsiságról? Ön rossz ember, ön mindig akkor távozik el egy városból, amikor mi
                  megérkezünk, mintha szántszándékkal kerülne bennünket; de most az egyszer
                  rajtakaptuk, s mi kerestük önt fel.</p>
					<p>– Én tettem volna azt? – szólt Rudolf, midőn szóhoz juthatott a beszédes
                  asszonyságtól. – Nem feledkezém el a tiszteletről, mellyel nagysádtoknak
                  tartozom.</p>
					<p>– Csakhogy azt nehéz lett volna tanúsítnia, mert holnap már indulunk az én kedves
                  Magyarországomba.</p>
					<p>Nehány szarkasztikus rángás Rudolf arcán azt látszott mutatni, mintha ilyesmit
                  mondana magában: “Kell menni, mert a repcét most kaszálják, a bárányokat most
                  nyírják, ilyenkor jó gazdasszonynak otthon kell lenni.”</p>
					<p>Ehelyett azonban azt mondá:</p>
					<p>– Nagysádtok még nagyon jókor hagyták el Angliát; a víg élet, a lóversenyek,
                  vadászatok, tengeri kirándulások, a víg mulatságok a Jersey szigeten még csak most
                  kezdődnek.</p>
					<p>– Nem maradhattam már a kis unokalyányomtól, mindig unszolt még a télen, hogy
                  szeretne otthon lenni.</p>
					<p>Rudolf csak ekkor tekinte figyelmesebben a “kis unokalyány” arcára, kit eleget
                  látott évek előtt, mint lóti-futi gyerkőcöt, s alig bírta rejteni meglepetését a
                  kifejlett hajadon komoly, szűzies szépsége felett. Néha egypár év alatt ideállá
                  fejlődik a gyermeki vonásaiban keveset ígérő arc.</p>
					<p>– Tehát Flóra kisasszony unta magát Londonban? – szólt egyenesen a lyánkához
                  intézve szavait, valószínűleg, hogy beszédre bírja, s lássa, vajon e szép arc hogy
                  jön zavarba kérdésére.</p>
					<p>Azonban a jó nagymamának azon kedves szokása volt, hogy az unokájához intézett
                  kérdésekre maga szeretett megfelelni, nem engedvén, hogy a
                   gyermeket valaki zavarba hozza.</p>
					<p>– Ah uram, hogy unhatta volna magát, hiszen még gyermek, akit minden mulattat, s
                  még sem férje, sem imádói nincsenek, hogy az unalmat megismerhesse.</p>
					<p>– Ezt a bókot elteszem az összes férfinem nevében – viszonza felhangoltan Rudolf,
                  kit Eszékiné azért tüntetett ki legjobban minden ismerős ifjak között, mert
                  legmakacsabb és legfinomabb vitatkozó társát találta benne.</p>
					<p>– Tehát csupa honvágy – folytatá Rudolf egy kerevet karjára támaszkodva –,
                  regényes epedés a szőke Tisza után, újra hallani a malmok csendes kelepelését a
                  tiszaváradi jegenyék árnyékából, sétálni a búzavirágok között, látni az ismerős
                  cigánycsoportot a falu végén, mint készítenek dorombot, s hallani vasárnaponkint a
                  tiszteletes úr magasztos elmélkedéseit.</p>
					<p>– Ah uram, ne is folytassa tovább szarkazmusait – vágott beszédje közé Eszékiné –,
                  mi nem megyünk Tiszaváradra malomkelepelést hallgatni, s nagyon mezei fogalmai
                  vannak a honvágyról, ha azt csak a búzavirágok közt látja érni; mi Magyarországon
                  is nagy városban fogunk élni.</p>
					<p>– Annál szebb. Debrecen vagy Szeged, vagy akár Hódmezővásárhely a legritkább
                  élvezetekkel fognak kínálkozni.</p>
					<p>Teszem föl Debrecenben van egy nagy híd a város közepén, mely az egész utcán
                  végigmegy, s mely azért európai ritkaság, mert szárazföldre van építve; ezen
                  érdekes lesz járni.</p>
					<p>– Ön ismét csalódik, mi tiszteljük ezeket a nagy kenyértermő városokat, de lakni
                  Pesten fogunk.</p>
					<p>– Ah, azt el is feledtem, hogy Magyarországon van. Úgy hiszem, ott maguk
                  nagysádtok is el fogják feledni, hogy Magyarországon vannak. Hisz az nem magyar
                  város, hanem egy nagy német-zsidó kolónia, ahol csak a kőrösi, kecskeméti udvarban
                  lehet hetivásárok alatt magyar szót hallani.</p>
					<p>– Legyen úgy, uram. Eggyel többen lesznek velünk, akiktől hallani fogják. Rég volt
                  nekem egy bizarr eszmém, csak arra vártam, hogy unokám felserdüljön. Most
                  állandóul Pesten fogunk lakni. Minthogy Pestnek úgyis kevés díszes épülete van
                  (1822), építtetünk nagyobbszerű palotát a város kitűnőbb helyén. Nyári lakul
                  választjuk a budai hegyeket; rajta leszünk, hogy minden munkát hazai művészek és
                  mesteremberek által teljesíttethessünk; alkalmat adunk tehetséges költőknek,
                  művészeknek, hogy Pesten élhessenek, nagy házat fogunk tartani, honnan száműzve
                  lesz minden idegenszerű, a divatvilág asztalainkon magyar lapokat, termeinkben
                  magyar szót, magyar zenét fog hallani, s elkívánja tőlünk. Vagy azt hiszi ön, hogy
                  nem sikerülend kört alakítanunk?</p>
					<p>E kérdésnél büszkén tekintett unokájára Eszékiné.</p>
					<p>– Sőt inkább – felelt Rudolf –, én magam örökös satellite-je lennék nagysádtoknak,
                  ha oly szerencsés volnék, hasonló honvágytól lelkesülhetni.</p>
					<p>– Édes Rudolf – szólt komolyan Eszékiné, megfogva a gróf kezét. – Ön
                  méltatlanságot követ el lelkén, midőn a legszentebb érzelmet megtagadja. S e
                  szomorú tüneményt alig látni másutt, mint a mi köreinkben. Végignézek a
                  páholysorokon, s öt-hat magyar főurat látok itt, kik állandóul itt laknak, itt
                  vesztegetik el vagyonukat és ami annál több, szellemüket; pedig mennyit
                  használhatnának odahaza! Látja, én politikához nem értek, nem tudom, van-e valami
                  szerepe főurainknak még Magyarországon. De azt tudom, hogy ha egy népet éppen azok
                  hagynak el, akik leggazdagabbak, legnagyobbak, annak okvetlen szegénnyé és
                  kicsinnyé kell lenni.</p>
					<p>– Mások használhatnának még, asszonyom – felelt Rudolf hideg mosollyal –, de
                  énnekem mi hasznomat vehetni még? Én hasznavehetetlen vagyok.</p>
					<p>– Nem úgy, édes Rudolf, azt én jobban tudom. Én ismerem az életet, mert magam is
                  régen élek. A mi fajtánk férfiai rendesen így szokták; tizenhat éves koráig
                  gyerek, addig nincs róla mit beszélni; tanul jót, rosszat, összevissza;
                  tizenhattól húszig ábrándozó, költői vagy legalábbis epedő szerelmes; húsztól
                  huszonötig azután elmerül a világ minden örömébe, vad, gyönyörvadászó lesz, s
                  mikor az évek végén már azt hiszi, hogy lábaival feneket ért minden élvezetben,
                  akkor elkezd blazírt lenni, megtagadja szenvedélyeit, megtagadja szívét, még vére
                  melegségét is; mosolyog, vagy még azt sem teszi; ha valamiféle szeretetről
                  beszélnek előtte, illessen az jó barátot, asszonyt vagy hazát; játszik életével,
                  mint unott játékszerrel, melynek nincs előtte nagyobb becse, mint egy
                  citromhéjnak, melynek levét az utolsó cseppig kifacsarta; s ez tart harmincéves
                  koráig, ekkor nyílik ki csak saját szívének világa, ekkor kezd el valóban élni,
                  helyesen látni, igazán érezni, ekkor lesz belőle emberbarát, hazafi, jó férj,
                  egyszóval boldog ember. Lássa Rudolf – és ön még nincs harminc esztendős.</p>
					<p>Rudolf türelmetlenül várta, hogy vége legyen a grófnő textusának, s erre e
                  mondatot szalasztá ki ajkán:</p>
					<p>– Egy új istennek kellene támadni arra, hogy belőlem új embert teremtsen.</p>
					<p>Valóban csak rendkívül izgatott kedélyének kell tulajdonítani, hogy ilyet
                  mondhatott, ő, ki különben a kegyeleteket nem szokta sérteni.</p>
					<p>Eszékiné komolyan megbotránkozék.</p>
					<p>– Édes Rudolf, nem jólesik öntől ily szót hallanom. Lássa, én kegyeskedő nem
                  vagyok, de isten nevét szeretem, ha tisztelettel említik. Azért, hogy Párizsban az
                  oltárra egy táncosnőt a Bal Mabille-ből állítottak fel, isten mindenható maradt, s
                  csodái nemcsak az elemekben láthatók, hanem az emberek szíveiben is.</p>
					<p>Rudolf nagyot sóhajtott, mintha azt kérdené magában: “Lesz-e hát isteni hatalom,
                  mely őt meggátolja attól, hogy meghaljon hideg, kiégett, elfásult szívvel, aki őt
                  valaha megtanítsa élni és érezni?”</p>
					<p>Azonban illőnek találta ez emfatikus beszédfolyamnak más menetet adni, s Flórához
                  fordulva csupa illedelemből valami általános tárgyú beszélgetéshez kezdett vele
                  megkérdezve tőle, hogy mulatta magát Londonban, s mik ott a legújabb közbeszéd
                  tárgyai.</p>
					<p>A lyánka okos, nagy fekete szemeit s tündértiszta arcát a kérdezőhöz emelve helyes
                  hangon válaszolt, őrizkedve, hogy beszéde sem oly magas ne legyen, hogy a hallgató
                  közönséget zavarja, sem oly halk, hogy a páholyban levők suttogásnak vehessék.</p>
					<p>– Óh, most nagy szomorúság van Londonban. Az egész divatvilág gyászol. Midőn
                  eljöttünk, éppen azelőtti napon temették el a leghíresebb férfit és a leghíresebb
                  asszonyt Angliában.</p>
					<p>– Ah, erről mi még mit sem tudunk – monda Rudolf és gondolá magában: “Ez a kis
                  együgyű leány bizonyosan a Lord-Mayort vagy valami nagy tábornokot tart
                  leghíresebb embernek, s híres asszonya legalábbis csillagkeresztes hölgy.”</p>
					<p>– És ki volt ama híres férfi és nő? – kérdé Flórától, mint ahogy gyermekeket
                  szoktunk kikérdezni.</p>
					<p>– E híres férfi – monda a lyánka némi egzaltációval, mely nemes arcához úgy illett
                  – korának legmagasabb szelleme, a halhatatlan költő – lord Byron.</p>
					<p>Rudolf, mintha egy villanyos ütést kapott volna minden ízeiben, úgy megrendült e
                  névre, arca elhalványult, halántékain és fehér homlokán az erek lüktetése volt
                  látható; egy percre a szellem elhagyta minden érzékeit.</p>
					<p>– És ki volt a nő? – kérdé elszorult hangon, midőn ismét vissza kezdének térni
                  gondolatai.</p>
					<p>– E nő egy más éghajlat leánya, ki a költőt nagyon szerette, saját istenei előtt
                  férjeül fogadta, s midőn meghalt a férj, mint ezt őshonában szokták, utána halt,
                  magára gyújtva a kioszkot, melyben lakott. Tán hallotta ön valaha e nevet:
                  “Chataquéla”?</p>
					<p>Rudolf hallgatott, nem felelt semmit.</p>
					<p>Tehát Byron elébb meghalt, mint Chataquéla tőle elválhatott volna.</p>
					<p>És az indu nő kötelességének tartá utána meghalni.</p>
					<p>Megelőzte Rudolfot, ahelyett, hogy követte volna.</p>
					<p>Tehát mégis van isteni hatalom, mely egy életunt kezéből kifacsarja a saját maga
                  ellen irányzott fegyvert!...</p>
					<p>Rudolf szent borzadályt érze végigfutni tagjain, mintha azon hangokat hallaná,
                  miknek zengése Sault szent Pálra változtatá.</p>
					<p>És csodálatos! Amint ismét magához kezde térni, e hír által nem érzé magát
                  kellemetlenül meghatva, ellenkezőleg: oly megnyugtató valami érzést tapasztalt
                  keblében, mint ki egy nyomasztó álomból ébred fel, s örül neki, hogy amit látott,
                  csak álom volt.</p>
					<p>Szerencsére megilletődését nem vevék észre a jelenlevők, mert e percben Mars
                  kisasszony egy monológja foglalta el a figyelmet, s mindenki oda nézett. Rudolf
                  maga is követé a közfigyelmet, s első volt, ki a szavalás végeztével tapsolni
                  kezdett.</p>
					<p>– Milyen jól szavalt ma ez a Mars.</p>
					<p>És akárhová nézett, mindent más szemekkel látott, az emberek jobbak, szebbek
                  voltak, mint azelőtt, s midőn pillanatai az előtte ülő Flóra arcára visszatértek,
                  oly hosszan, oly önfeledten nézte e szép, nemes vonásokat, hogy a leányka lassan
                  pirulni kezdett, mint a napsugártól érő gyümölcs.</p>
					<p>Egyszerre minden apropos nélkül fordult Eszékinéhez, ki már kezdé vendégét
                  szórakozottnak tartani.</p>
					<p>– Mikor utaznak nagyságtok Magyarhonba?</p>
					<p>– Holnap korán reggel.</p>
					<p>– Megengedik, hogy útitársuk legyek?</p>
					<p>E kérdés oly meglepő, oly váratlan volt mindenkire, hogy senki sem felelt rá.</p>
					<p>Azonban a hallgatás és bámulat elég válasz volt.</p>
					<p>Rudolf hirtelen vevé kalapját és búcsúzott.</p>
					<p>– Sietnem kell ma még ügyeimet rendbe hozom, s szekerem iránt rendelkeznem, hogy
                  el ne maradjak.</p>
					<p>S azzal egy boldog ember szelességével meghajtva magát, elrohant.</p>
					<p>Midőn egyedül maradtak, István gróf kegyelettel hajolt le Flóra kezéhez, s annak
                  gyöngéd, fehér ujjait érintve ajkaival, halkan rebegé:</p>
					<p>– Köszönet kegyednek.</p>
					<p>Flóra ámultan kérdé:</p>
					<p>– Miért?</p>
					<p>– Hogy egy derék férfit visszaadott hazájának.</p>
					<p>A szép hajadon fejecskéjét rázva mutatá, hogy nem érti.</p>
					<p>Pedig az oly egyszerű volt.</p>
					<p>Rudolf pedig sebesen rohant le a lépcsőn; egy sarokfordulatánál szinte hanyatt
                  taszítá Debryt, ki midőn ráismert, utána eredt, s elkapva frakkja szárnyát
                  kényszeríté megállni.</p>
					<p>– Ecco ce! ecco ce! Megálljon ön hát. Ime egy fogadás, melyet mind a két fél
                  megnyert, és egyik sem vesztett el! Nem hallotta ön még, hogy Chataquéla meghalt?
                  Igen! Megégette magát férje után. Tehát ön megnyeré a fogadást. De nem ön után
                  égette meg, tehát Abellino sem veszté azt el.</p>
					<p>– Hallottam már – szólt Rudolf teljesen osztva a márki derültségét, s kiszabadítva
                  frakkja szárnyát sietett magát kocsijába vetni s hazahajtatni.</p>
					<p>Útközben mégis szemrehányásokat akart magának tenni, hogy e nő halálán legkisebb
                  szomorúságot sem tud érezni, pedig mily végtelen volt annak szerelmi
                  önfeláldozása. De hasztalan! Az érzelmeket erőszakolni nem lehet; úgy érzé magát,
                  mint ki gazdag örökséget nyert; örömest tenné, illenék is, hogy szomorú legyen, de
                  más zajosabb érzések elriasztják a gyászt.</p>
					<p>Szívtelennek kezdé magát vádolni, gyávának, ki örül, hogy egy halálos fogadástól
                  egy szerető szív vesztével megszabadult, s hazaérve, naplóját vevé elé, hogy újra
                  emlékébe idézze azon napok benyomásait, melyek ama bűbájos hölgy emlékével töltek
                  el.</p>
					<p>De amíg ezen lapokra jutott volna, elébb más lapokat fellett végigforgatnia,
                  mikben rég elfeledett, s most újra visszatérő érzések emlékei voltak letéve.
                  Egy-egy arckép rég nem látott rokonoktól, egy regényes tájék rajza a Duna csendes
                  partjain, egy ép színben megmaradt virág, mely a lapok közül kihull azon
                  gyermekévekre emlékeztetve, mik Erdély havasai közt töltek el, az első ábrándok
                  tiszteletre méltó ömlengései, egy ősz hajfürt az elhalt apától, kinek arca
                  elevenen tűnik szemei elé ez ősz fürtöt látva – s aztán egy gyöngéd kézzel írt
                  levél, melyet özvegy édesanya küldött messze világba távozott fia után, míg ő nem
                  tudott megválni a sírtól, mely legkedvesebb halottját rejté, kinek hamvait
                  könnyeivel öntözi most is.</p>
					<p>Rudolf lelkének mindez emlékeken egyenkint fel kellett akadni, némelyiken sokáig
                  elmerengett, s midőn az utolsó lapokra ért, melyeket egy szokatlan, rendkívüli
                  érzelem vagy jobban mondva fásulat befolyása alatt írt, oly nevetségeseknek, oly
                  szánalomra méltóknak tartá az eszméket, hogy szégyenlé végigolvasni.</p>
					<p>Még egy kísérletet tőn lelkében az önmaga elleni harc, mely nem akarta engedni,
                  hogy egy vasjellem szíve által legyőzesse magát. Vevé rajzónját, s leült
                  naplójához, hogy emlékéből belérajzolja Chataquéla arcát, ami élénk
                  képzelőtehetsége és ügyessége mellett máskor oly jól szokott neki sikerülni.</p>
					<p>És most leverten vevé észre, hogy ez arcot nem bírja maga elé képzelni. Felidézte
                  emlékében azon órát, melyben őt oly ragyogónak látta, s halvány körrajzokat vetett
                  a papírra. A kép nem akart sikerülni; az arc valamivel hosszúkásabb lett, a szemek
                  kevéssel derültebbek, nyitottabbak, a szemöld keskenyebb, az ajk komolyabb, s
                  midőn készen volt, s messzi tartá azt magától, hogy lássa, helyesen van-e,
                  megdöbbenve állt meg előtte, a kép nem Chataquélához hasonlított, hanem
                  Flórához.</p>
					<p>Rudolf magasabb szellemek közellétét érzé maga körül; érzé, hogy ő itt e magányban
                  nincs egyedül; mellette, fölötte, mindenütt valami fensőbb hatalom él, ki nemcsak
                  az elemekben mutatja meg csodáit, hanem az emberi szívekben is.</p>
					<p>Kezei önkénytelen összekulcsolódtak – kebléből egy fohász szállt a magasba, s
                  szemeiben egy könny jelent meg; első fohász és első könny a bezárt gyermekévek
                  óta.</p>
					<p>Azután újra kezébe véve rajzónját, maga elé képzelé a szép, piruló leánykát,
                  Flórát, nehány vonást igazíta a képen, és íme az arc most tökéletesen hasonlított
                  élő mintájához, és szerelem és mosoly sugárzott rajta.</p>
					<p>Rudolf öntudatlanul ajkaihoz emelé a képet, és meg csókolá azt. Arcán az elpirulás
                  ifjúkori melegét érzé elömleni. Új érzések, új vágyak hullámzottak át erein, új
                  színt nyert előtte a világ.</p>
					<p>Nyugodtan és jókedvvel fogott úti készületeihez... – vissza – a szép – a szegény
                  Magyarhonba.</p>
				</div>
				<div type="chapter">
					<head>
                  VIII. A Pünkösdi király
               </head>
					<p>Tehát ismét itthon vagyunk a kedves, a szegény Magyarhonban.</p>
					<p>Piros pünkösd hajnala van, igazán piros hajnal. Nagykunmadaras utcáin korán, az
                  első kakasszó után nagy muzsikával vonul keresztül egy banda barna zenész, előttük
                  járul kivont mogyorófa pálcával egy városi esküdt, s arcának haragos méltóságán
                  meglátszik, hogy fontos hivatalos foglalkozásban jár, és hogy még ma pálinkát nem
                  ivott.</p>
					<p>A derék esküdt férfiú becsületesen kékbe van öltözve, ahogy rangbeli emberhez
                  illik, pörge kalapját ékesíti egypár nagy, kinyílt bazsarózsa, gomblyukában egy
                  csomó szegfű muskátlilevéllel, selyempuszlija ezüstgombos, képe piros, bajusza
                  hegyes, csizmája bojtos, sarkantyús; oly hegyesen szedegeti a lábait, mintha
                  tojásokon járna, s félre nem nézne a világért, még kevésbé a háta mögött járó
                  cigányokra; csak amidőn egy-egy tanácsbeli vagy választott polgár háza előtt
                  mennek, akkor int feltartott pálcájával, hogy menni lassabban kell, a trombitát
                  fújni pedig erősebben.</p>
					<p>A nagy zenére mindenütt felébrednek az utcák lakói, ablaktáblákat, redőnyöket
                  nyitogatnak, a fiatal leánykák köténnyel eltakarva kebleiket néznek ki a
                  kapuajtón, s kívángatnak szerencsés jó reggelt Varju András uramnak; de Varju
                  András uram senkit sem ismer, mert ő ma nagy hivatalt visel, mely nem engedi meg a
                  leereszkedést.</p>
					<p>Majd a tisztelendő urak házai elé ér; ide be kell neki menni, mert különös
                  foglalatossága van velük: ez a különös foglalatosság abból áll, hogy ott egy ital
                  pálinka vár reá, melynek szelídítő hatása meglátszik orcáján, midőn
                  visszakerül.</p>
					<p>Ezt elvégezve legutoljára marad a legfontosabb hivatás, őnagyságát, méltóságos
                  Jancsi urat megtisztelni annak rendi módja szerint.</p>
					<p>Ez nem tréfa, mert Jancsi úr szelídített medvéket tart az udvarán, melyek megeszik
                  az embert, tekintet nélkül esküdti hivatalára, vagy a kopók közé téved, s úgy
                  megszabdalják, hogy sohasem látott olyat. Szerencséjére azonban egy vörös mondúros
                  éppen odakinn ácsorgott a kapuban, azt tehát megszólítá szép békességgel:</p>
					<p>– Felkelt-e már a nagyságos Jan – Ján – Jancsi úr?</p>
					<p>– Ejnye, majd alig látja kend kimondani a szedtevettét. Hát! Még le se feküdt.</p>
					<p>Varju uram kotródott tovább. Most még jelentést kellett tennie a községházánál
                  bírák uraiméknak, melyet le is rótt Varju uram, minden hosszadalmasság nélkül,
                  röviden elmondva.</p>
					<p>– Mindent elvégeztem.</p>
					<p>– Jól van, Varju uram.</p>
					<p>Most lássunk nevezetesebb embereket.</p>
					<p>A tisztes községi teremben ülnek hosszú sorral a falakra függesztve az ország és
                  város celebritásai arcképben lefestve, közben elég hely maradt még a meghalt
                  patrónusok, esperesek, kurátorok, alapítók halotti címerei számára is, az asztalon
                  nagy, fenyegető vastagságú könyvek lenyomtatva egy ólomkalamárissal, az asztal
                  alja szépen be van tarkázva tintával, ahogy a tollakat oda szokták verni.</p>
					<p>Még csak most hangzik a hajnali harangszó, s már a tanácsbeliek mind fel vannak
                  gyülekezve a terembe, s ott könyökölnek szép rendben a hosszú asztal körül,
                  elnököl a bíró, egy derék kövér ember.</p>
					<p>Az ajtó felől egy csoport fiatal legény áll kurta, térdig érő, bő gyolcs
                  lábravalókban, pitykés dolmányaik panyókára vetve, valamennyinek tarka kendő a
                  gomblyukában s sarkantyús csizma a lábán.</p>
					<p>Legeslegelöl mind a fiatalok között áll a tavalyi pünkösdi
                     király.</p>
					<p>Magas, szikár termetű legény, nagy, előre görbülő sasorral, hosszú bajusza
                  háromszor is meg van kanyarítva a végéig, s megerősítve viaszos kenőccsel; nyaka
                  hosszú és előre görbült, feketére sülve odáig, hol az ing nem éri, azon alul
                  mintha más bőrbül szabták volna. Viselete nem olyan, mint más közemberé, vászon
                  lábravaló helyett sinóros nadrágot visel, kordovány csizmákba húzva, melyekről
                  hosszú bojtok fityegnek alá, széles derékszíjának villogó rézcsatja szépen
                  kilátszik a rövid zöld selyemmellény alól, mindenik dolmányzsebéből egy-egy tarka
                  kendő lóg ki, odakötve egyik szegleténél fogva a gomblyukba, ujjain karika- és
                  pecsétnyomó gyűrűk úgy belédagadva, hogy le nem bírná húzni.</p>
					<p>De ami legjelesebbé teszi a legényt, az egy nagy lombos koszorú, mely fejére van
                  téve. Ezt az ifjú leányok fonták gyászfűzekből és virágokból, úgyhogy a szegfűkkel
                  és rózsákkal ékes füzérek hosszan omlanak a legény vállaira, mint hosszú leányhaj,
                  csak arcát hagyva szabadon, ahol kétfelé választvák. Ezt a koszorút nyerje el
                  aztán, aki tudja!</p>
					<p>– No Márton – szól hozzá a bíró –, megint itt van piros pünkösd napja.</p>
					<p>– Tudom, nemzetes uram, tegnap én is voltam a templomban, hallottam, mondta a
                  tisztelendő úr.</p>
					<p>– Hát szándékozol-e még az idén is pünkösdi király maradni?</p>
					<p>– Már énrajtam nem múlik, nemzetes uram. Csak hatodik esztendeje már, hogy az
                  vagyok.</p>
					<p>– Tudod-e, hogy hány akó bort ittál meg azalatt, hány palackot törtél össze, hány
                  vendégségből, disznótorból, lakodalomból hánytad ki a vendégeket?</p>
					<p>– Nem tudom, nemzetes uram, nekem csak arra volt gondom, hogy egyből se maradjak
                  ki, s annyit mondhatok, hogy soha sem bor, sem ember meg nem vert.</p>
					<p>– Olvassa csak fel neki, jegyző úr, hány akó bor és hány bevert fej van neki a
                  rovásán!</p>
					<p>És kisült a lajstromból, hogy Márton hat évi pünkösdi királysága 72 akó borba
                  került a községnek, s több mint száz mulatság bomlott meg miatta, egy korcsmárost
                  pedig tökéletesen gazdaggá tett azáltal, hogy minden héten összetörte az üvegeit,
                  fizette a város.</p>
					<p>– Hát azt számolod-e, édes öcsém, hányszor mentek kárba a lovaid?</p>
					<p>– Sohse törődöm én vele. Nem én őrzöm, hanem az
                   alattvalóim.</p>
					<p>– Hány leányt bolondítottál el?</p>
					<p>– Minek bolondultak el?</p>
					<p>– Sok nemigaz jószág fordult meg a kezeden.</p>
					<p>–- Engem nem kapott rajta senki.</p>
					<p>– De ilyenformán a te pünkösdi királyságod vajmi sokba kerül ám a városnak.</p>
					<p>– Jól tudom én azt, hogy ez nem a város pénzéből telik, hanem hogy nagyságos
                  Kárpáthy János úr édesatyja, akinek az érdemes orcája most is ott függ a falon la,
                  hagyott egy summa pénzt a községnek azon célból, hogy egyrészint imez ősi szokás
                  fenntartassék, másrészint pedig, hogy a lónemesítés előmozdíttassék, minélfogvást
                  minden pünkösd harmadik ünnepén összegyűlnek a lovaslegények a környékből, s
                  versenyt futtatnak egymással; azt is tudom, hogy aki ez alkalommal győztes marad,
                  annak a kegyes úr hagyományából szabad ivása van a város minden kocsmájában, annak
                  a lovait minden gazda tartozik őrizni, s akárhova kárba megy, nem szabad
                  megzálogolni, hanem fizeti a kárt, aki rosszul vigyázott rájok. Továbbá szabad
                  bejárása van mindenféle vendégségbe és lakodalomba, és ha egyszer-másszor
                  jókedvéből ki talál rúgni, azért őt testi büntetéssel illetni nem szabad – sem
                  megcsapatván, sem pedig börtönbe záratván.</p>
					<p>– Ejnye öcsém, be jó prókátor lett volna belőled, hol tanultál meg ilyen folyvást
                  beszélni?</p>
					<p>– Hat esztendeig mindig én maradtam meg pünkösdi királynak – felel a legény,
                  mellét büszkén kidüllesztve –, nagy módomban volt jussaimat kitanulni.</p>
					<p>– Nono – feddőzék a bíró. – Nem jó az a hányavetiség, Márton; mert majd nagyon
                  hozzá találsz szokni ehhez az élethez, s majd nehezen esik aztán újra rendhez
                  szokni, fizetett bort inni, s vétségek esetén megcsapattatódni, ha ma vagy holnap
                  letelik rólad a pünkösdi királyság. Pedig vajmi hamar megesik ám, hogy egy vagy
                  más legény elédbe hág.</p>
					<p>– Nem született még az az ember! – szólt Márton, hetykén intve a fél
                  szemöldökével, s két hüvelykujját a nadrághasítékba akasztva nagy
                  méltóságosan.</p>
					<p>A tanácsbeliek is átlátták, hogy itt hiába feleselnek, de meg nem is volt illendő
                  ilyen magas állású személy tekintélye ellen munkálkodni, tehát áttérének egyenesen
                  az ünnepély előkészületeire.</p>
					<p>Négy hordó bor, külön-különféle, volt szekerekre rakva, egy szekér tele frissen
                  sült cipóval, a szekerek mögé volt kötve szarvánál fogva a levágatásra szánt két
                  ökör.</p>
					<p>– Ez nem jó leszen így – monda büszkére változtatott hangon Márton, ki egészen
                  beleszokott már abba a peremptórius parancsoló hangba. Nagyobb
                   pompa kell ide. Ki látta azt: a vágni való ökröt szekér után kötni?
                  holott azt a mészárosoknak kell kétfelől szarvánál fogva vezetni, a szarvára pedig
                  citromot kell tűzni és szalagot kötni.</p>
					<p>– Ejnye, hogy tudja az öcsém a módját!</p>
					<p>– A hordók tetejébe pedig üljön fel négy-négy szűz, az osztogassa onnan
                  füleskancsókkal a bort!</p>
					<p>– Parancsolsz-e még valamit, Márton?</p>
					<p>– Hát? A cigányok húzzák az én nótámat, mikor megindulnak, nekem pedig tartsa a
                  lovamat két hajdú, mikor felülök rá.</p>
					<p>Minden a parancsolat szerint történt.</p>
					<p>A népség rövid isteni tiszteletét végezve, megindult szép rendben ki a mező felé.
                  Elöl lovagolt két esküdt pántlikával bevont rézfokost tartva kezében, utánuk a
                  szekérre rakott cigánybanda égbekiáltó hangokon harsogtatva a Márton nótáját. Ezek
                  után jött közvetlen a két felpántlikázott tulok, nekigyürkőzött mészároslegények
                  által vezettetve, kiknek nem győzött eleget rimánkodni a saraglyában ülő vén
                  brúgós, hogy az istenért el ne eresszék azt a bikát, mert ő lesz az első, akit fel
                  fog bökni, veres nadrágjának miatta.</p>
					<p>Ezek után jöttek az élelmiszeres kocsik, hátrább a boros társzekerek, fürge
                  hajadonok ültek minden hordón.</p>
					<p>Itt következett Varju uram. A sors még magasabbra emelte. Most lovon ült, s
                  kezében egy nagy veres zászlót tartott, mellyel majd kiverte a szél a szemeit. Ha
                  szabad arca elégültségéből következtetni, legalábbis azt gondolhatta, hogy ha
                  Márton pünkösdi király, akkor ő pünkösdi palatínus.</p>
					<p>Végre jött a pünkösdi király. Lova nemigen szép, de nagy, csontos, tizenhat markos
                  állat, s ami hiányzott rajta a formából, az meg volt neki adva cifra sallangokban,
                  serénye tizenkét füzérbe szalagok közé fonva, nyeregtakarója farkasbőrbül.</p>
					<p>Nem rosszul ül a lovon. Egy kicsinyt lóg rajta, de ez nem a bevett reggelitől van,
                  ez csak megszokott hetykeség, hol oldalt, hol hátra hajlik, pedig oly szilárdul ül
                  a lovon, mintha hozzá volna nőve.</p>
					<p>Mellette kétfelől két pógár lovagol kivont kardokkal, kiknek ugyancsak vigyázni
                  kell magukra, mert Márton lova, amint észreveszi, hogy valamelyik ló fél fejjel
                  elébb van nála, olyat harap rajta, hogy elbődül bele.</p>
					<p>Utána jönnek hosszú sorral a pályázó legények, mindegyik arcán látszik valami
                  biztató sugára a reménynek, hogy hátha ő lesz nyertes! Ki tudja, hátha tavaly óta
                  meghosszabbodtak a lova lábai? Hátha a többié rosszabb lett?</p>
					<p>Befejezi a menetet az úri és fakó szekerek rende, melyek nagy port verve
                  száguldnak a lovasok nyomában, megrakva vidám ünneplő népekkel, s körültűzködve
                  szekéroldal és lószerszám zöld gallyal és repülő kendővel.</p>
					<p>Így érkeznek ki a síkra. Azon pillanatban tarackdurranás jelenti, hogy a legfőbb
                  patrónus, Jancsi úr, a gazdag nábob, elindula kastélyából. A népség az elárkolt
                  kertekben s temetőkben helyezi el magát. A bizakodó lovasok kiállnak a síkra,
                  egy-kettő kevélyen fincoltatja a lovát, nagyokat kongatnak karikásaikkal,
                  fogadásokat tesznek egymás között, és az mind borba megy.</p>
					<p>Nemsokára a kertek alól támadó porfelleg jelenti, hogy Jancsi úr közelít, a dombra
                  állított gyerekek futnak nagy sivalkodással, mert most mindjárt nagyot fognak lőni
                  kettőt.</p>
					<p>Két vasból készült állat van a földbe ásva s beverve facövekekkel; egy tapasztalt
                  ember, ki a francia háborúban is járt, messziről hason mászva közeledik feléjök
                  hosszú póznára szúrt égő taplóval, s megbántva vele gyújtólyukaikat, elpukkantja
                  szépen a veszedelmes ágyút; a facövek kimegy a levegőbe, a népség szétszalad
                  előle, nehogy valakire ráessék, azután meg hogy leesett, ismét odatódulnak
                  meglátni, hogy nem lett-e valami belőle, amíg odafenn járt.</p>
					<p>Amint az úri hintók láthatóvá lőnek, hol a nép előtt elhaladtak, óriási
                  vivátordítozás volt hallható (még akkor magyarul nem tudták mondani), melyet
                  azonnal zsibongó víg kacaj válta fel.</p>
					<p>Hát ezúttal azt a tréfát gondolta ki Jancsi úr, hogy Vidra cigányt felöltöztette
                  pompás aranyos ruhába, őt ültette a négylovas díszhintóba, maga pedig utána fakó
                  szekéren ülve hajtatott, a jámbor népség aztán elébb nagy vivátokat kiáltott az
                  aranyos ruhának, később pedig meglátva, hogy abban a cigány van öltöztetve, annál
                  nagyobb lőn kacagása, s ez a jóurat úgy mulattatá.</p>
					<p>Vele jöttek a két udvari bohócon kívül legszívesebben látott vendégei: a Bács
                  megyei Horhi Miska, ötezer holdnyi birtok gazdája, ki át
                  szokott néha rándulni egy szóra a szomszédba (Nagykanságba)
                  kedves komájához, úgy például eljött hozzá márciusban, s körülbelől augusztus
                  végével kérdezé meg, hogy kinek is hítták a szabolcsi második alispánt. Otthon
                  azalatt meghagyta, hogy míg haza nem megy, aratáshoz, kaszáláshoz ne fogjanak;
                  lábán maradt minden termése. Ez egy. Másik a híres Csenkő
                     Laci, a legszebb ménes birtokosa az Alföldön, ki ha más szekerén nem
                  ülhet, gyalog jár, mert sajnálja szép lovait befogni. Harmadik
                   Berki Lőrinc, a leghíresebb vadász és agarász a környékben, oly folyvást
                  tud hazudni, mintha diktálnák neki. Negyedik Kalotai Frici,
                  kinek az a különös rossz tulajdonsága van, hogy ami kezeügyébe akad, pipa,
                  ezüstkanál, zsebóra, azt menten ellopja; akik már ismerik, jól tudják, ha
                  valamijök elveszett, hogy hol keressék, s minden tartózkodás nélkül nyakon fogják,
                  kimotozzák a zsebeit, s ez őt legkevésbé sem szokta megzavarni. Végezetre itt van
                     Kutyfalvi Bandi, a legpompásabb ivó és verekedő az
                  országban, ki valahányszor iszik, mindig elzsákolja ivótársait, inni pedig úgy
                  tud, mint egy nílusi ló, és sohasem látta őt senki holtrészegnek.</p>
					<p>Ilyen ripők kompániából állott Jancsi úr környezete, kik mind nagyon tetszettek
                  maguknak azon gondolatban, hogy őket eredeti fickóknak
                  tartsák, s ennek kiérdemlésére fül nem hallott, szem nem látott ostobaságokon
                  törték a fejüket, melyek között a legszelídebbek közé tartoztak ezek: a vendég
                  lovainak farkait tőbül levágatni; újdonatúj hintóját oly apróra faragtatni, mint a
                  forgács; a házat felgyújtani, mikor legjobban mulatnak alatta; fényes délben,
                  mikor legtöbb nép jár a városban, oly kosztümben járni végig a sétányon, amilyet
                  csak az úszóiskolában szokás viselni; ortodox zsidókkal szalonnát etetni, s más
                  efféle zseniális dolgok, melyek egy időben nagyon mulatságos elméncségeknek
                  tartattak.</p>
					<p>Az úri vendégek megérkezvén a barna zenészek háromszoros tust fúvának, azzal az
                  elöljáró esküdtek kimérték a pályatért, a cél végéhez odaállíták Varju uramat a
                  vörös zászlóval, túlnan pedig a lovaslegényeket, sorshúzás által határozott
                  sorban, úgyhogy az úri nézők az egész futtatást a legkényelmesebben láthassák
                  hintaikról.</p>
					<p>A pályatér ezer lépésnyi volt.</p>
					<p>Jancsi úr már inteni akart aranygombú botjával, hogy süssék el a tarackokat, a
                  harmadik lövés leendvén jel a verseny kezdésére, amidőn túlnan a pusztáról nagy
                  vágtatva lát közeledni egy lovaslegényt, ki nagyokat kondítva karikásával rohan a
                  pályázók felé, s nemsokára a két esküdt elé érve megáll, s megbillentve kalapját
                  elmondja röviden, hogy ő is szerencsét próbálni jött a pünkösdi királyságért.</p>
					<p>– Ki vagyok, mi vagyok? Sohase kérdezzék; ha legyőznek, úgyis odább megyek, ha én
                  győzök, úgyis itt maradok! – Ez volt válasza az esküdtek kérdésére.</p>
					<p>Senki sem ismeré a legényt. Szép, barnapiros arcú, huszonhat éves fiú volt,
                  kicsiny, pörge bajusszal, mely betyárosan felfelé volt csapva, vállaira ömlő haja
                  göndör karikába szedve, fekete villogó szemei s merész kifejezésű szája, termete
                  alacsony, de izmos és ügyes, viselete népies, de a kényességig tiszta, fehér
                  lobogó ingén keresve sem lehetne találni egy pecsétet, s kalapját a hosszú
                  árvaleányhajjal úgy tudja viselni, mint akármi gavallér.</p>
					<p>Akárhol vette azt a paripát, amelyen ül, de gyönyörű állat: nyugtalan erdélyi
                  telivér, hosszú, földig érő sörénnyel és farkkal, egy percig sem tud nyugton
                  maradni, egyre táncol és ágaskodik.</p>
					<p>Odaállítják őt is sorsot húzni, s azután elvegyül a többi lovas között.</p>
					<p>Míg ott alkudozott, az úri lócsiszárok szemügyre vették a lovat, a lovasra nem sok
                  gondjuk volt, de a paripa figyelmet gerjesztett.</p>
					<p>Végre megtörtént a jeladás, az első tarackdurranásra elkezdtek hánykódni a
                  paripák, a második lövésnél elcsendesültek füleiket hegyezve figyelmesen, csak
                  egy-két tapasztalatlanabb paripa toporzékolt még apróra. Ekkor a harmadik pukkanás
                  is elhangzott, s azon percben megindult az egész sor a pályasíkon.</p>
					<p>Öt-hat mindjárt eleinte kivált a többi közül, ezek a legszelesebb lovasok, kik az
                  elején sarkantyúzzák lovaikat, s utóbb elmaradnak, köztük van a legújabban
                  érkezett legény is.</p>
					<p>A pünkösdi király a középtájon lovagol még csípőre tett kézzel, s meg sem mozdítja
                  korbácsát.</p>
					<p>Midőn háromszáz lépésnyire haladtak, akkor azután egyszerre sarkantyúba kapja a
                  lovát, s kieresztve karikását, egyet rikolt, és három szökéssel kinn van a többiek
                  csoportjából.</p>
					<p>Ekkor kezdődik a lárma, az ostorcsattogás, valamennyi lovas lova nyakára fekszik,
                  a kalapok hullnak, a menték repülnek, a pálya közepén mindenki azt hiszi, hogy ő
                  leend a nyertes; egy paripa elbukott lovagostul a porban, a többi
                  előrenyargal.</p>
					<p>A hintókrul szépen lehet látni, mint vágtat előre a többi között a pünkösdi
                  király, fejéről a hosszú virágfüzér repülve vonul utána. Egyenkint elhagyja
                  azokat, akik eléje vágtattak, s valahányat elhagy, egyet pattant az ostorával,
                  rákiáltva hetykén:</p>
					<p>– Szorítsd öcsém!</p>
					<p>A pályatér negyedik részében már világosan elhagyta valamennyit, csak egy van még
                  előtte, az idegen legény.</p>
					<p>Márton nekirugaszkodik ennek is, az ő lova hosszabb, de amazé gyors, mint a
                  szellő. Már csak kétszáz lépés az élet. A fiatal legény visszanéz versenytársára
                  önbizakodó mosollyal, az urak onnan a hintókról kiabálják: – “Ne hagyd magad!” –
                  mely kiáltás mind a két versenyzőt illetheti, Jancsi úr felállva nézi az érdekes
                  versenyt.</p>
					<p>– No most mindjárt elibe vág! Nem biz a. Ez is sarkantyút adott a lovának. Egyet
                  pattantott, s repül mint a fergeteg; milliom adta, milyen ló, s hogy ül rajta az a
                  suhanc!... No Marci, most mindjárt vége a pünkösdi királyságnak! Már csak száz
                  lépés az élet... Vége van! Nem bírja többet elérni.</p>
					<p>Úgy is lett, az idegen legény egy egész másodperccel hamarább ért a célhoz, mint
                  Márton, s ott a zászló előtt megállt. Márton azonban, amint odaugratott, hirtelen
                  kikapta Varju uram kezéből a zászlót, s diadalmasan kiálta a legényre:</p>
					<p>– Ne is gondold öcsém, hogy te győztél, mert az a parancsolat, hogy aki hamarább
                  elkapja a zászlót, azé a pünkösdi királyság, már az pedig az én kezemben van.</p>
					<p>– Úgy? – szólt a legény nyugodt szívvel. – Nem tudtam. No majd a másodszori
                  futásnál ügyelni fogok rá.</p>
					<p>– Ugyan ugyé? – mondta Márton. – Tán biz azt gondolod, hogy majd akkor is magam
                  elé eresztlek? Nem éred azt hajasan. Most is csak annak köszönd, hogy a lovam
                  megijedt a lobogós üngödtül, s félreugrott, különben ott hagytalak volna, ahol
                  szent Pál az oláhokat. No de csak gyere másodszor, majd megtanítalak rá, hogy ki a
                  legény a gáton!</p>
					<p>Ezalatt a többi versenyzők is beérkeztek, kiket Márton százféle okokkal sietett
                  felvilágosítani, hogy miért tudott az idegen legény hamarább odaérni, mint ő.
                  Utoljára még az is kisült, hogy nem is ért oda hamarább, csupán csakhogy egy
                  paraszthajszállal volt előbbre a lovának a feje, mint az övé.</p>
					<p>Az idegen legény hagyta őt beszélni békével, s csendesen, jókedvvel léptetett
                  vissza a kiindulási vonalra.</p>
					<p>E nyugalom, ez önbizakodó engedékenység teljesen megnyerék számára a közönség
                  rokonszenvét a garázda Márton ellenében, s az úri sereg között élénk fogadások
                  kezdtek szövődni, mégpedig tízet egyre, hogy az idegen lesz mind a három futásban
                  a győztes.</p>
					<p>A tarackokat újra megtöltötték, a legények ismét sorba álltak, a harmadik lövésre
                  megindult a versenyző csapat. Most már egyszerre ugratott ki mind a két versenyhős
                  a többiek sorából. A pálya közepén már mind elhagyták egy öllel a hozzájok
                  közelebb jövőket, s szorosan egymás mellé férkőzve vágtattak a zászló felé.</p>
					<p>Egész a pálya végeig egyik sem bírta megelőzni a másikat. Midőn már csak alig
                  ötven lépésnyire voltak, hirtelen nagyot durrantott ostorával az idegen, mire a
                  megriadt paripa három nekidühödt szökést téve, egy egész fejjel előzte meg Márton
                  lovát, s ez a különbség egész a pályacélig változatlanul megmaradt közöttük, bár a
                  pünkösdi király korbácsnyéllel verte is tajtékzó paripáját.</p>
					<p>Az idegen legény elébb ott volt a zászlónál, s ezúttal úgy kikapta azt Varju uram
                  kezéből, hogy maga Varju uram is leesett a lórul.</p>
					<p>Márton magánkívül dühében vágott ostorával az előle elragadott zászlóhoz, s lyukat
                  hasított annak piros lebernyegén. Hasztalan düh. Az esküdtek odajövének, s a
                  mérgében reszkető pünkösdi király fejéről levevék a virágkoronát, s feltették a
                  győztes fejére.</p>
					<p>– Nem kell az a kalap! – kiálta rekedten a legyőzött lovas, midőn kalapjával
                  kínálták. – Visszanyerem én még azt a koszorút újra!</p>
					<p>– Pihenést kell nekik engedni! – kiáltának a hintókról.</p>
					<p>– Nem szükség – felelt Márton dacosan, én nem vagyok fáradt, sem a lovam, mi
                  futunk, ha belehalunk is. Ugye Ráró?</p>
					<p>A paripa, mintha értené, hogy mit beszélnek hozzá, kapált lábaival, s fejét
                  szügyébe hányta. Az esküdtek visszavezették a fiatalságot a vonalra.</p>
					<p>Sokan átlátva, hogy e két lovassal nincs mit versenyezni, kiálltak a sorból, s a
                  nézők közé vegyültek, úgyhogy a két versenyhős alig hatodmagával maradt a
                  síkon.</p>
					<p>Annál érdekesebbé lőn a verseny, mert a tömeg nem vonta félre a figyelmet.</p>
					<p>Mielőtt harmadszor is hozzáfogtak volna a versenyhez, az idegen legény leszállt a
                  lováról, s a temető árkából egy hajlós fűzfavesszőt metszve, arról lehántá a
                  leveleket, s karikását nyakába vetve, így ült fel ismét lovára.</p>
					<p>Még eddig egyszer sem ütötte meg paripáját.</p>
					<p>Most, amint meghallotta a nemes állat a vékony fűzfavessző éles fütyölését,
                  elkezdett ágaskodni. Két lábra állt, és zabláját harapta dühödten, körös-körül
                  táncolva két hátulsó lábán. A legényt félteni kezdték, nem attól, hogy lova
                  leveti, mert arról szó sem volt, hanem hogy elkésik vele, már a második lövés is
                  eldördült, a többi mind hosszúra ereszté a kantárt, és felkészülve várt, az ő lova
                  még egyre ágaskodott, s lábaival kapálta a földet.</p>
					<p>Amint a harmadik lövést tették, az idegen lovag egyszerre rávágott a
                  füzfavesszővel a lovára, s odaveté a kantárszárat.</p>
					<p>Mint a vihar száguldott előre a megcsapott ló, szilajon, bőszülten nyargalta be a
                  tért, ahogy csak akkor tud futni a paripa, ha valamitől megrettent, s magával
                  ragadja veszendő lovagját. Senki, senki sem ért még csak közel is hozzá, maga
                  Márton több ölnyi távolságra maradt el mögötte már a pálya felén, a népség bámult
                  a lovag vakmerőségén vagy paripája dühén, amidőn hirtelen a sebes roham közepett
                  lebontakozik a legény fejéről a hosszú virágfüzéres korona, s lehull a földre. Az
                  utána rohanók patkói mind összegázolták.</p>
					<p>Ő maga észre sem vevé koszorúja elestét, míg a célhoz nem ért, hol már előre
                  vissza kellett tartania minden erejével bőszült paripáját. A célt elérte, de a
                  koronát elveszté.</p>
					<p>– Így nem lehet pünkösdi király! – mondának többen. – Minek vesztette el a
                  koronát?</p>
					<p>De hát ki lesz akkor? A koronát senki sem vette észre a földön, beletapodták a
                  porba.</p>
					<p>– Ez nem igazság! – kiáltozott a nagy rész, míg többen új futtatást
                  indítványoztak.</p>
					<p>– Én mindenre kész vagyok! – monda az idegen legény.</p>
					<p>– Megállj öcsém – szólt rekedt, eltompult hangon Márton, ki reszketett a dühtől –,
                  váljék el hát köztünk, hogy melyikünk a derekabb legény. Itt a síkon te jártál
                  elébb, meg vallom, jobb lovad van, ehhez a bolond is ért, csak gyors lova legyen;
                  de gyere, mutasd meg: ember vagy-e ott is, ahol meg is kell állni? Látod, itt sok
                  szép népség van együtt, s ennyi nép számára nem hoztak többet két tuloknál. Ez
                  kevés lesz. Gyere velem, ha legény vagy, hozzunk még egy harmadikat. Nem kell
                  messze mennünk, itt a nádas közepén van egy kivert bika, aki már két hét óta
                  rontja a vidéket, embereket ölt meg, gulyákat kerget szét, kalangyákat dúl fel, az
                  utazószekereket felforgatja az útban, s bekergeti a városba a mezőről a
                  munkásokat, a város valamennyi bérese, gulyása nem bírta egyesült erővel elfogni,
                  menjünk mi rá ketten, s amelyikünk ide hajtja, legyen az a pünkösdi király.</p>
					<p>– Itt a kezem! – szólt versenytársa tenyerébe csapva az idegen legény minden
                  hosszas gondolkozás nélkül.</p>
					<p>Akik hallották a köztük tett fogadást, kezdtek tágulni mellőlök, hisz ezek veszett
                  emberek, akik az ünneplő nép közé akarják hajtani a szilaj bikát!</p>
					<p>– Nem kell félni! – mondta Márton. – Mire ide hajtjuk, úgy megszelídül az, mint a
                  bárány, vagy mi is ott maradunk.</p>
					<p>Hirtelen, mint a futó tűz terjedt el e vakmerő fogadás híre. A népség félénkebb
                  része iparkodott elárkolt helyek mögé jutni, a bátrabb legények lóra kaptak,
                  utánok menendők, hogy meglássák a merénylet sikerét; az urak is mind paripáikat
                  hozatták elő, még Jancsi úr is nekihajtatott parasztszekerével. Tán azt hitte,
                  hogy őiránta még a szilaj állat is tartozik respektussal viseltetni?</p>
					<p>Alig félórányira a várostól kezdődik az a rengeteg mocsár, mely innen azután
                  lenyúlik egészen Püspökladányig és fel Nádudvarig és Tiszafüredig; abban bizony
                  ellakhatik nemcsak a szilaj bika, de még a hippopotamus is.</p>
					<p>Egyfelől gazdag búzavetések terülnek, másfelől magas sötétzöld sás mutatja a
                  vonalat, ameddig a víz szokott járni, csak egy keskeny gát választja el a rétet és
                  kaszálót az ingoványtól.</p>
					<p>A legelőkön elszórva tanyázó gulyák pásztoraitól csekély fáradsággal meg lehetett
                  tudni, merre jár most a kivert bika a mocsárban.</p>
					<p>Jelenleg éppen a füzes sziget bokrai közé vette magát, oda látták becsörtetni, s
                  egész éjjel ott morgott, bőgött, csak nappal hallgatott el.</p>
					<p>Tudnunk kell mindenekelőtt, hogy miféle karakterbeli állat egy kivert bika?</p>
					<p>Mikor egy gulyához két bika kerül, vagy pedig egy ifjabb borjúból felnövekszik,
                  télen át csak elvannak csendesen, legfeljebb, ha összetalálkoznak is, nagy morogva
                  összevetik homlokaikat, s úgy elforognak egymás körül, s ha a bojtár közükbe
                  hajítja botját, szétszaladnak; de amint a tavasz kinyílik, s a fűszeresebb virágok
                  merészebbé tesznek minden fűevő állatot, midőn a vér forrni kezd, mindkettő
                  magasan kezdi hordani szarvait, már messziről bömbölnek, ha egymást meglátják, s a
                  gulyásoknak ugyan ügyelni kell, hogy ne találkozhassanak. Ha azután egy meleg
                  nyári napon, mikor a pásztorok gubáik alatt alusznak, megkeríti egymást a két
                  ellenséges főnök, eldöntő viadal kezdődik közöttük, mely rendesen az egyik
                  elestével vagy futásával végződik. Ilyenkor már hiába iparkodnak őket a pásztorok
                  szétválasztani, a nekibőszült állat nem lát és nem érez, minden erejét megfeszíti,
                  hogy ellenét letörje. Gyakran órákig eltart a viadal egy szérűnyi téren, melyen
                  úgy felkapálják a füvet, mintha szántva volna. Amelyik azután végtére hanyatlani
                  kezd, érzi, hogy társa erősebb, iszonyú bömbölés közt elkezd futni a gulya közül,
                  belevadul a pusztába, véres nyelvvel, véres szemekkel kóborol keresztül-kasul
                  mezőkön, vetéseken, gyakran visszatér oda, ahol meggyaláztatott, de a gulyához nem
                  vegyül többé, s jaj minden élő állatnak, amit előtalál; azt, amily messziről
                  meglátta, elkezdi üldözni; van rá eset, hogy a fára felfutott utast napokig
                  előrizte a fa alatt, míg odavetődő csikósok el nem terelték onnan, sőt újabb
                  időkben a Szolnok felé járó vaskocsit is megtámadta egy ily bőszült állat, a
                  szemközt jövő gőzmozdonyra rohanva előretartott szarvaival, s az összeütközésnél
                  agyonzúzatott.</p>
					<p>A gulyások utasítása szerint könnyű volt rátalálni a bika tanyájára, a magas nád
                  között két külön út volt kivehető, melyeket maga előtt gázolt; a két legény
                  egymástól külön válva, a két külön úton indult el a bőszült vadat keresni. A
                  nézőbe jött lovasok ezalatt a magas gátra vonultak fel, honnan a füzest egészen be
                  lehetett látni.</p>
					<p>Alig haladt Márton mintegy száz lépésnyire a sás között, midőn meghallá a bika
                  mormogását. Egy percig gondolkozott, ha ne kiáltson-e a más úton járó legénynek.
                  De utóbb győzött benne a büszkeség; egyedül küzdhetni le az állatot, s kibontva
                  dróttal fonott végű karikását, karjára öltve az összeszedett pányvát, merészen
                  nekiindult egyedül azon helynek, honnan a dörmögést hallotta jönni.</p>
					<p>Ott feküdt a termetes vad a sás közepén, térdig beleásta magát a mocsárba,
                  körös-körül nagy területben legázolva maga körül a tért bőszültségből vagy
                  elővigyázatból.</p>
					<p>Amint meghallá a közeledő csörtetését, felnyújtá fejét, egyik szarva korábbi
                  tülekedésben meghajolva előre állt, a másik hegyesen fölfelé. Kormos fekete
                  homloka tele volt tüskés, ragadós vízi bojtorjánnyal, orrán egy nagy hasítás be
                  nem hegedt sebe látszék.</p>
					<p>Meglátva a közeledő lovast, rögtön két első lábára emelkedett, s hosszú, ismételt
                  vad bőgését hallatá.</p>
					<p>Márton ki akarta csalni a síkra az állatot, hol könnyebben bánhatott vele, mint
                  itt ez ismeretlen söppedékben, s mintegy kihívó jelül nagyot pattantott karikás
                  ostorával.</p>
					<p>E boszontó hangra dühödten szökött fel helyéből a szilaj állat, s a lovag felé
                  rohant.</p>
					<p>Ez rögtön megfordítá paripáját, s futott ki az ingoványból, maga után csalva a
                  bőszült bikát.</p>
					<p>Amint kiért a vadállat a mezőre, s körültekintve meglátta a gáton álló sokaságot,
                  mintha sejtené, hogy mit akarnak vele, egyszerre megfordult, s morogva, bosszúsan
                  lefeküdt az ingovány szélében.</p>
					<p>Márton erre ismét visszafordult reá, s ostorával pattantott felé.</p>
					<p>A bika elbődült rá, de meg sem moccant helyéből, sőt inkább az orrát is beledugta
                  a sásba, s azután kongathatott tőle eleget a csikós, nem is felelt rá, csak a
                  farkával csapkodott a légbe.</p>
					<p>Mártont bosszantá e makacsság, s közelebb léptetve a szilaj bikához, rávágott
                  egyet karikás ostorával. A horgos acélsodrony, mely az ostor végébe volt fonva,
                  egész csíkot hasított fel a vad állat bőrén; de az meg sem mozdult. Egy második
                  vágás a nyakát érte, hegyes pattanással csípve ki egy folt bőrt; a bika csak
                  nyögött, de fel nem állt, s fejét úgy eldugta a sás közé, hogy a pányvát nem
                  lehetett belevetni.</p>
					<p>Most már a vadász kezdett dühbe jönni, egyre vágta, ütötte a magát megbikacsoló
                  vadat, anélkül, hogy azt meg bírná indítani; már többen a lovasok közül oda
                  kezdettek hozzá seregleni, kiket boszontott a bika gyávasága, s lármájokkal
                  igyekeztek azt felriasztani.</p>
					<p>Ekkor egy ostorcsapás hirtelen a szemét találta a bikának. Villámgyorsan ugrott az
                  egyszerre talpra, fejét megrázva, ádáz dühvel rohant a lovagra, s mielőtt annak
                  ideje lett volna előle menekülhetni, oldalt kapta, és iszonyú lökéssel feltaszítá
                  a porba lovastul, keresztülgázolva rajta. A többiek rémülten futottak szerte. A
                  legázolt paripa vergődve iparkodott ismét talpra állni; hasztalan! A fenevad
                  szarva keresztüljárta vékonyát, a nemes állat nem fog többé versenyt futni a
                  mezőn, véresen hull ismét vissza, maga alá szorítva lovagját, ki lábával a
                  kengyelbe keveredve, nem bír alóla kiszabadulni.</p>
					<p>A felzaklatott vad irtóztató bömböléssel állt meg a síkon, lábait megvetve a
                  földön, kivágott szeméből csorgott alá fekete szügyén a vér. Nem üldözé a futókat,
                  hanem ismét visszafordult, s meglátva a földön fetrengő lovat és lovagot,
                  bakkecskeszerű szökéssel kezdett feléje rohanni, szarvával itt-amott felhányva a
                  földet.</p>
					<p>Isten legyen irgalmas kegyelmes a szegény legénynek.</p>
					<p>Végre sikerült Mártonnak lova alól kiszabadulhatni. Amint a bika meglátta, hogy
                  ellenfele talpra állt, veszett dühvel nyargalt reá egyenesen. Egyetlen rémkiáltás
                  tölté be a levegőt, többen elfordíták arcaikat, most mindjárt vége lesz!</p>
					<p>Ebben a pillanatban, amint alig egy szökésnyire volt már áldozatához a vad,
                  hirtelen megállt, és nyakát hátrakapta. Egy ügyesen vetett pányva hurkolása
                  szorította azt össze, melynek vége az idegen lovag kezében volt, ki most törtetett
                  elő a sás közől. Meghallva a hajcolás zaját, sietett arrafelé, s éppen jókor
                  érkezék. Egy perc múlva versenytársa össze lett volna tiporva.</p>
					<p>A meglepett fenevad a fojtó hurkot nyakán érezve hirtelen új ellenének fordult; de
                  már akkorra ez is megfordította a kantárszárát, s a pányvakötelet vállára kapva
                  elkezdett futtatni a síkon keresztül.</p>
					<p>E volt a futtattás! A nehéz vadállat versenyt száguldott a leggyorsabb paripával,
                  a kötél megfeszült nyakán, hanyatt-homlok rohant előre egyenes irányban, nem
                  látott már semmit, futni fog, amíg meg nem szakad bele.</p>
					<p>A legény egyenesen a versenytér felé nyargalt vele, s egyszerre félreugratott
                  előle lovával; a bika elfutott mellette, s ekkor a lovas maradt hátul, a vad
                  futott elől. Azt sem vette már észre.</p>
					<p>A lovag ekkor elővoná karikás ostorát, s elkezdte vágni hátulról a bikát, az
                  mindig sebesebben rohant; a lódobogás, ostorpattogás, a nép ujjongatása elvevék
                  eszméletét, csak futott; orrán, száján megeredt a vér, egész teste tajtéktól
                  habzott, nyelve kicsüggött szájából; végre a versenytérre ért az összegyűlt népség
                  ordító tömege közé; erős lábai megcsuklottak alatta, de nem bírta már magát
                  megtartani, egy árokban elbotlott, s messze előrerohanva orrával túrta a földet,
                  azután végignyúlt a pázsiton, és megszűnt élni.</p>
					<p>A népség ujjongva, vivátozva kísérte végig az utcákon az új pünkösdi királyt,
                  kinek eközben minden tanácsbeli és a főbíró háza előtt meg kellett állapodni, s
                  ott egy pohár bort kiinni annak egészségére, mely szokás azt bizonyítja, hogy a
                  pünkösdi királynak nemcsak jó futónak, hanem jó ivónak is kellett lenni; mely
                  tulajdonság még szükségesebbé vált azon körülmény által, hogy mindezeket elvégezve
                  utoljára Kárpáthy János úr kastélyába kellett mind az esküdtekkel egyetemben
                  megtérnie.</p>
					<p>Fenntartjuk magunknak az alkalmat e kastélyról s annak saját vigalmairól annak
                  idejében beszélhetni, s hogy történetünk egyik újabb szerepvivőjének tért
                  nyithassunk, magát a többiekkel egyenlő érdekűvé nőhetni ki, ezúttal a mellékes
                  tárgyakról csak futólag fogunk emlékezni. Különben is a következő vigalom nem
                  tartozik azon érdekesebb látványok közé, miket a Kárpáthy-kastély egy-egy János
                  fővétele napján szokott mutatni, amidőn összesereglik a gazdag nábob névnapjára a
                  vidék nemessége és cigánysága, s amidőn színészek ütik fel a szín alatt
                  ponyvaberkeiket, poéták jönnek versenyezni őrült ditirambokkal, s hírhedett
                  szónokok mondanak kacskaringós tósztokat, amidőn tűzijátékok lövetnek el, s csűrök
                  égnek le, s az égés lángjai közt ott húzzák a barna zenészek táncra kerekítő
                  nótáikat, s az urak táncolnak parasztmenyecskékkel.</p>
					<p>Mindezek helyett most csak az örök pohár vad mulatságát
                  fogjuk látni, mely abból áll, hogy egy nagy üres teremben körbeülnek az
                  eredeti fickók egy nagy gömbölyű asztal körül; az egész
                  teremben semmi összetörhető bútor nincsen, csupán kicsiny, kartalan, gömbölyű
                  székek lábak nélkül, melyeket nem lehet megfogni s egymás fejéhez vagdalni. Ekkor
                  kézbe adatik egy gömbölyű talpatlan pohár, melyet nem lehet letenni az asztalra,
                  hanem amint a hajdú, ki minden ember háta mögött áll, teletöltötte, ki kell inni
                  menten és a szomszédnak átadni, ilyenformán szüntelen körüljár a pohár, s
                  valahányszor egy vendég kiissza, a többinek ezt a nótát kell dalolni:</p>
					<p>Valahányszor az oláh mondja: “szinyetátye” stb.</p>
					<p>Az eredménye e jeles mulatságnak az szokott lenni, hogy majd egyike, majd másika a
                  vendégeknek kidűl a sorbul, azt azután a hajdúk felfogják, s lefektetik a fal
                  mellé egy gyékényre; ott alhatik másnap délig, a többi iszik tovább. E
                  kétségtelenül igen kedélyes mulatság mindaddig tart, amíg csak egy ember marad
                  utoljára az asztalnál, aki rendesen Kutyfalvi Bandi szokott lenni.</p>
					<p>A feltett borból előre meg lehet mindig jósolni, milyen kimenetele lesz az esti
                  mulatságnak. Amint azt a borok különböző szelleme hozza magával.</p>
					<p>Mikor neszmélyire jár az örök pohár, akkor a közönség lármás, beszédes lesz, egyik
                  pajkos anekdota a másikat éri, s kacagnak rajta eleget; akik kidűlnek, alusznak
                  csendesen horkolva, s aki utól marad, sorba csókolja jókedvében az őt vezető
                  hajdúkat.</p>
					<p>De mikor villányira megy a verseny, akkor már a tizedik fordulónál hajba kapott a
                  közönség, mérges, haragos mindenki, törököt akar ölni, s egymást nézi annak; a
                  földön heverők ordítnak és nyögnek, az utolsó hős birkózásnak ered a háziúr
                  fogdmegeivel, s úgy kell lekötözni az ágyba.</p>
					<p>Egyszer valami külföldi bort próbáltak ilyképpen, akkor meg az egész társaság azt
                  képzelte, hogy szélvészektől hányatott hajón van, s hogy megkönnyebbítse a hajót,
                  kihányt az ablakon minden széket és asztalt, a földön fekvők tengeri betegségről
                  ordítoztak, s Kutyfalvi Bandi mind ki akarta őket is hányatni a tengerbe.</p>
					<p>Hogy azonban kettős cél legyen összekötve, míg a pohár egyet fordul, kivált népes
                  társaság közt, unaloműzés végett előveszik a kártyákat. – Csak kicsiben fognak
                  játszani – mondják –, egy húszasban. Egy óra múlva aztán már ezerek állnak egy
                  lapon, s nem egy bölcs, előrelátó férfiú jár úgy, hogy felteszi magában, miszerint
                  nem issza le magát, s kicsinyben fog játszani, s eldűl tele fővel és üres
                  erszénnyel.</p>
					<p>Mint a magyarázatból látjuk, e szellemdús mulatság nem sok változatosságot ígér, s
                  arra, hogy az ember gyönyörűségét találhassa abban, mint hány a poéta
                  cigánykereket közkívánatra, s hogy mond viszont verseket a cigány, minő dikciókat
                  tart a helybeli kántor, s hogy énekli el viszont a délesti dicséretet a komoly
                  képű Horhi Miska; szükségképpen oly állapotban kellene lennünk, mint ők, márpedig
                  olyankor olvasni nem szoktunk.</p>
					<p>Amint az esküdtek felvezették Jancsi úrhoz az új pünkösdi királyt, a nagy úr
                  meghagyá, hogy mindenki takarodjék ki a szobából, csak ők maradjanak egymással
                  egyedül.</p>
					<p>Jancsi úr lábait egy nagy kád vízben tartva, s egypár keserű mandulát rágogatva
                  ült karszékében. Mindez arra való volt, hogy a ma esteli ivásnál jó előkészülettel
                  lehessen.</p>
					<p>– Kinek hínak, öcsém? – kérdé a pünkösdi királytól</p>
					<p>– Kis Mihálynak, szolgálatjára, nagyságos uram.</p>
					<p>– No te Kis Miska, te derék fiú vagy! Te nekem megtetszettél. Mármost te
                  esztendeig pünkösdi király fogsz lenni, ugyé? Hát mit mívelsz ez alatt az esztendő
                  alatt?</p>
					<p>A legény felpödörte pörge bajszát, s felnézett a plafonra.</p>
					<p>– Magam sem tudom én. Annyit tudok, hogy nagyobb úr leszek, mint eddig.</p>
					<p>– Hátha esztendő múlva levetnek?</p>
					<p>– Akkor megint visszamegyek csikósnak Nádudvarra, ahonnan jöttem.</p>
					<p>– Nincs sem apád, sem anyád?</p>
					<p>– Egy szikra sincs nekem. Sohasem láttam egyiket is.</p>
					<p>– Hát megállj te, Miska. Mit szólnál hozzá, ha én téged még nagyobb úrrá tennélek,
                  mint amekkorának képzeled magadat; beültetnélek ide az úri kompánia közé, adnék
                  pénzt, amennyi kell, hogy igyál és kártyázzál velök mint nemes Kiss Mihály úr,
                  nádudvari földesúr.</p>
					<p>– Én nem bánom; de nem tudom ám én, hogyan kell magamat viselnem, hogy úrnak
                  nézzenek.</p>
					<p>– Légy mentül nagyobb betyár, annál nagyobb úrnak fognak tartani, csak a
                  szemérmetesség az, amiről a parasztra rá lehet ismerni.</p>
					<p>– Ha csak ez kell, én kész vagyok rá.</p>
					<p>– Mindenüve eljársz velem, iszol, kártyázol, garázdálkodol, verekedel, megvered a
                  férfit, s elcsábítod a lyánt, aki hagyja magát. Egy esztendő múlva azután vége a
                  pünkösdi királyságnak, leveted az úri gúnyát, s beállva hozzám hajdúk hadnagyának,
                  felveszed a piros mentét, s szolgálod azokat az urakat, akikkel együtt ittál és
                  kártyáztál egész esztendeig, s segíted hintóba ülni a kisasszonyokat, kik együtt
                  farsangoltak veled. Én ezt igen jó tréfának találom; nem tudom, te is annak
                  találod-e? Hogy fognak káromkodni az úrfiak s pironkodni a dámák, ha megtudják,
                  hogy ki voltál.</p>
					<p>A legény egy kicsinyt gondolkozott, azután megbiccenté fejét:</p>
					<p>– Nem bánom.</p>
					<p>Jancsi úr megnézé óráját:</p>
					<p>– Most háromnegyed négyre. Ráemlékezzél! Mához esztendőre háromnegyed négyre
                  kitelik az uraságod és nemességed, addig oly úr vagy, mint a többi, minden hónapra
                  kapsz tőlem elprédálni való pénzt ezer forintot, az első ezer itt van a
                  bugyillárisban. Most eredj, hajdúim majd felöltöztetnek, ha készen lész, gyere le
                  az ivóterembe. Goromba légy a cselédekkel, különben észreveszik, hogy paraszt
                  vagy; s az urakat csak a kölyök neveiken szólítsd, per Miska, Bandi, Laci, Frici,
                  Lenci. Engem úgyis tudod, hogy Jancsinak hínak.</p>
					<p>Fél óra alatt fel volt Miska öltöztetve úrnak.</p>
					<p>Az ivóteremben már ekkor nála nélkül is vígan voltak, mert itt az a szokás, hogy
                  mindenkit szívesen látnak, de senkire sem várnak. A háziúr bemutatta az érkezőt
                  vendégeinek mint nemes Kiss Mihály nádudvari földesurat, ki mint
                   “eredeti fickó” csikósnak öltözve jött a pünkösdi királyságért
                  versenyezni, s ott oly derekasan viselte magát.</p>
					<p>Ezt mindenki eredeti tréfának találta. Látszik a szeméből is, hogy úr és nem
                  paraszt! Minden mozdulatja, ahogy székre leül, ahogy lekönyököl az asztalra, ahogy
                  a kalapját a szegletbe vágja, azok a betyáros tempók, világosan mutatják, hogy a
                  jobb körökben növekedett; holmi valódi betyár fel sem merné itt ütni a fejét, míg
                  ez az egész világgal csak úgy komázva bánik. Most már mindenki emlékezett rá, hogy
                  a legelső látásnál felismerte benne az urat, sőt némelyek még azt is bizonyosan
                  tudták, hogy itt-ott a főispáni ebédeken, a statutiókon találkoztak vele. Miska
                  természetesen szinte mindazokra jól emlékezett, s egy perc alatt pajtásságot ivott
                  az egész társasággal, s oly ismerős lett velök, mintha mindig köztük lett volna, s
                  szinte maga is elcsodálkozott rajta, hogy milyen könnyű ez úri magaviseletet
                  elsajátítani.</p>
					<p>Az örök pohár eközben elkezdte vándorpályáját.</p>
					<p>Miska új, eddigelé nem ismert bordalt kezdett el, a társaság azonnal felkapta azt,
                  és sokkal szebbnek találta az eddiginél.</p>
					<p>Kalotai Frici nagy érzékenységében odarohant hozzá, s összeölelgette.</p>
					<p>– El ne lopd valamimet a nagy ölelgetésben, hej! – monda neki Miska, mely mondás,
                  minthogy nagyon helyén volt Frici irányában, az egész társaság által hatalmas
                  elméncségűl fogadtatott, ámbár eredetileg nem volt egyéb csárdai impromptunál. </p>
					<p>Egy óra alatt tökéletes hőse lett Miska az úri társaságnak, ivásban senki sem
                  haladta túl, a poharat mindig körömpróbáig hajtotta fel; elkezdtek kártyázni, ő
                  mindjárt tele marokkal rakta a pénzt, nyert egyre-másra, mint a
                   bomlott óra, s még csak egy arcvonással sem mutatott rajta legkisebb
                  örömet is, oly hidegvérrel nyúlt a pénzhez, mintha otthon zsákkal állna nála, s
                  még kölcsön is adott Kalotai Fricinek, ami világos megvetése a pénznek, mert az
                  sohasem szokta visszafizetni.</p>
					<p>A többség feje már lógott a borversenyben, mindenki túl volt azon a határon, ahol
                  a bor jókedve végződik, s kezdődik a mámor, mikor már az ember nem érzi a bor
                  ízét, csak a szédelgő ingert, mely csábítja a még többet ivásra. Kutyfalvi Bandi
                  ilyenkor szokta elővenni régi tudományát, mely abból állott, hogy feltartott
                  nyakkal egy egész pohár bort ki tudott inni, anélkül, hogy egyet nyelne aközben,
                  vagy hogy műkifejezést használjunk – anélkül, hogy egyet
                   kortyantana. Ehhez, mint tudva van, igen jó öblös és gyakorlott torok
                  kívántatik, s Bandin kívül alig volt még egy-kettő a társaságban, aki azt utána
                  tudta csinálni.</p>
					<p>– Ez mind semmi – szólt Kis Miska, legkisebb erőtetés nélkül teljesítve a
                  feladatot –, de csináljátok meg azt, amit én! Próbáljon valaki úgy, miként én,
                  dalolva kiüríteni egy poharat, anélkül, hogy a dalolást félbeszakasztaná.</p>
					<p>Ez akkoriban még új tudomány volt és igen nehéz, miután kivitelére nemcsak az
                  szükséges, hogy a bornak a torkon keresztülpatakzása alatt a gégefő, az
                  ádámalmacsutája meg ne mozduljon, hanem még efelett az is, hogy ugyanakkor
                  félbeszakítatlan hangot kell adni.</p>
					<p>E mutatványt közbámulatra remek ügyességgel teljesíté Kis Miska, s átadá a
                  poharat, hogy csinálja utána más.</p>
					<p>Természetesen mind belebuktak. Minden pohár bor egy-egy újabb kudarcnak lett
                  okozója, az ivók egymáson nevettek, mert az éneket mindegyik kénytelen volt
                  félbeszakítani az ivás alatt.</p>
					<p>Kis Miska még egyszer megmutatta, hogy hogyan kell.</p>
					<p>– Ide azt a poharat! – kiálta végre Bandi, s hozzáfogott ő is a kísérlethez; egy
                  darabig csak ment is az ének, de akkor a cigányútra talált szaladni egy csepp
                  ital, s egyszerre visszacsapódva az elfojtott lélegzet, mint a tengerből felmerülő
                  cethal vagy mint a szökőkutakra faragott tengeri isten lövellte szét egyszerre
                  fejének minden nyílásán a torkán akadt italt.</p>
					<p>E jelenetet óvatosabb körülírással nem bírjuk részletezni.</p>
					<p>Igen jó mulatságnak tartják ezt, s szoktak vele dicsekedni.</p>
					<p>Az egész asztal felugrált, a társaság majd megpukkadt a kacagás miatt, még Bandi
                  fuldoklott a köhögéstől, ha egyszer-egyszer csendesült tüdejének rohama ököllel
                  mutatva Miskára és kiáltva: – “Megöllek! megöllek!” – S midőn el tudott végre
                  csendesülni, felgyűré ingujjait vastag, húsos karjain rekedten ordítva:</p>
					<p>– Készülj, mert megöllek! Megölöm az egész kompániát!</p>
					<p>E szóra ki-ki menekült az ajtók felé; ismerték már a szokását, jó volt ilyenkor
                  előle futni vagy lefeküdni, mert a medvék természetével bírt, hogy a földön fekvőt
                  nem bántotta. A hajdúk hirtelen kezdték kifelé cepelni Jancsi urat is. Aki kevésbé
                  tudott lábaival parancsolni, meghúzta magát az asztal alatt.</p>
					<p>Csak Kis Miska nem mozdult meg helyéből.</p>
					<p>Kutyfalvi nagy, brutális erejű ember volt, háromvékás zsákot a fogaival
                  keresztülhajított a fején, a tallért ketté tudta harapni, s lefogta egyes-egyedül
                  a szilaj lovat, mely tulajdonságok oly tekintélyt szerzének számára, miszerint
                  igen nagy foka az ittasságnak volt arra szükséges, hogy ismerősei közül valaki
                  kikössön vele, s az ily merénylet rendesen azzal végződött, hogy az éktelen
                  Brontes könnyebb testalkatú ellenfelét tökéletesen kimángorolta.</p>
					<p>Jaj teneked Kis Miska! – sóhajta minden lélek, aki látta, hogy ő egyes-egyedül
                  teszi ki magát e gigász dühének, ki fel volt bőszülve a rosszul sikerült
                  bornyelési kísérlet miatt, s feldöntve az előtte álló székeket kinyújtott karokkal
                  rohant reá, hogy egyszeribe szétmorzsolja.</p>
					<p>De a csikósbul váltott gavallér szokva volt már az ilyen viadalokhoz, s amint
                  ellenfele közel jutott hozzá, hirtelen karjai alá ugrott, s megmutatta ő is, hogy
                  mi a csikóstempó.</p>
					<p>Egy kézzel megragadni az ellenfél nyakravalóját s egyet csavarintani rajta, hogy a
                  lélegzete elálljon, ugyanakkor gáncsot vetni neki lábbal, s a másik kézzel
                  keresztülvetni a térdén. Ez a csikóstempó, mely a legóriásibb erejű verekedők
                  ellenében is rendesen sikerül, csak az ember ne restelljen egypár ütleget kiállni
                  a fejére, mire nézve gyakorta szoktak a csikósok fedetlen fővel járni a napon,
                  hogy koponyájok megvastagodjék, úgy hogy a fokos se törje be.</p>
					<p>Az ajtókból visszatekintő cimborák csak egy nagy zuhanást hallottak, amint
                  Kutyfalvi Bandi roppant termetével megüté a földet, s látták, mint terül el a nagy
                  erejű ember mozdulatlan rátérdelő ellenfele alatt, s engedi magát tarkótól talpig
                  végigveretni, ahogy ő szokott tenni mással, ahogy ő verte meg nemegyszer
                  egyik-másik cimboráját poharazás közben. Ah, jól esik őkelmének! Minden ember
                  örült rajta, hogy rájárt a rúd, s midőn végre Kis Miska elereszté nyakravalóját, s
                  ott hagyta a földön végignyúlva, csaknem tenyerökre vevék a sok évi sérelem
                  megbosszulóját, s azután egész reggelig az ő egészségére ittak.</p>
					<p>Kutyfalvi pedig, kit a cselédek e kis tréfa után kivittek a teremből, s szépen
                  ágyba fektettek, délig aludván, azt álmodta, hogy egy magas hegytetőről egy mély
                  kőbányába hengerült le, s a kiálló köveken összevissza zúzta minden porcikáját, s
                  felébredvén nagyon csodálkozott rajta, hogy álma hatását még most is érezi.</p>
					<p>E naptól fogva Kis Miska kedvence lett Jancsi úrnak s a környékbeli minden
                  hímkompániának.</p>
					<p>Hogy ez utóbb kiejtett szónak okát adjam, el kell mondanom, hogy az Alföldön és
                  különösen a Bánságban van egy neme a férfiszeparatizmusnak, mely nem elégszik be
                  azzal, hogy a nők befolyását minden nyilvános téren nélkülözze, hanem ezt még
                  társadalmi életébe, vigalmaiba is átviszi. Hol nők vannak, ott ők nem tudnak
                  mulatni, vagy rajta vannak, hogy minél elébb megszöktessék őket a társaságból; az
                  ilyen kompániák tagjai többnyire azon fajta emberek, kikre magányperceikben sem
                  vár nyájasabb, szelídebb lények boldogító közelléte, kik a parasztszolgálón s a
                  városi olcsó szépségeken kívül minden egyéb női
                  ismeretséget kerülnek; ha nősök, feleségeikkel úgy bánnak, mint szolgálóikkal, és
                  szolgálóikkal, mint feleségeikkel. Az ilyen társulatok a legjobb terjesztői minden
                  barbarizmusnak, s betyárszemináriumok úri emberek számára. Ha poéta volnék,
                  nevezhetném az ilyen hímtársaságokat erdőknek virág nélkül, és nem volna igazam,
                  mert hiszen borvirág, mákvirág, akasztófavirág ott virágzik szépen.</p>
					<p>Az 1825-iki országgyűlés némi szakadást idézett elő ez erőteljes társulatokban;
                  kit egy, kit más hivatás kiragadott a baráti körből, s bár a rokon lelkek egymást
                  Pozsonyban is megtalálják, mégis az akkori időknek volt már valami szokatlan
                  fordulata, amely más ágakat oltott az elvadult kedélyek galagonyatüskéibe; kezdtek
                  politikáról beszélni. Még ez is elég vad mulatság, de legalább mozgásba hozza
                  nemcsak a torkot és tüdőt, hanem az észt és szívet is, eszébe juttatja az
                  embernek, hogy vannak érdekek, melyek a borozóasztalon túlterjednek; s az a föld,
                  melyet beszántunk, learatunk, melyet zálogba adunk, elvesztegetünk, nemcsak
                  domíniumnak, hanem egyúttal hazának is neveztetik, s ennek a hazának követelései
                  vannak irányunkban, melyek, amióta kamatjaikat nem fizetjük, iszonyú összegre
                  kezdenek terjedni.</p>
					<p>Szóval: a vadpohár helyét felválták a zöld asztalok, a hímtársulatok helyett
                  klubok fogadták ismerőseinket, s nem egy elvadult kedély ismert e téren nemesebb
                  hivatásaira.</p>
					<p>A Kárpáthy-család legidősebb tagját is Pozsonyba idézte a nemzeti alkotmányos
                  foglalkozás; megvált, bármi nehezen esék, bohócaitól, kutyáitól, cimboráitól,
                  hajdúitól és parasztleányaitól. Csak Miskától nem bírt megválni. Őt elvitte
                  magával Pozsonyba. Lehet azonban, hogy ezt csak mulatságból tevé, miszerint a
                  pszeudonemessel ott még több főurat hozzon barátságba; ki tudja, még tán egy
                  grófkisasszony is beleszerethet a fiúba, s milyen jó tréfa lesz akkor a vőlegényt
                  skárlát montúrban bemutatni, mint hajdút, ki a bakra szokott felugrani, mikor az
                  uraság a hintóban ül.</p>
					<p>Kis Miska azonban a pozsonyi elegáns társaságokban nyílt, vidám kedélye s csinos,
                  férfias alakjának ajánlólevele mellett mindenütt kedvezően fogadtatott.</p>
					<p>A mívelt köröknek saját szótára van, a durvaságot híják szelességnek, a rossz
                  kifejezéseket eredetiségnek, a hevességet férfiasságnak és a figyelmetlenséget
                  komolyságnak; ilyenformán Miska egy sereg szép tulajdonsághoz jutott, anélkül,
                  hogy egyéb változott volna rajta, mint hogy mente helyett atillát vett fel.
                  Született úr volt. Mindenki bámulta, nem ugyan az eszét, mert azzal keveset
                  bajlódott, hanem férfias előnyeit, piros arcát, karcsú termetét, villogó szemeit,
                  fekete bajuszát, ami mind többet ér minden tudománynál, s ha felült lovára, és ha
                  egy szót sem szólt is, különb ember volt száz tudósnál, ki íróasztalánál görbe
                  hátúvá tudományozza magát, s bárha a közjogi és alkotmányos viták alatt szeretett
                  is bölcsen hallgatni, de viszont tudott beszélni ott, hol ismét a haza atyjai
                  hallgattak többet: a hölgyek körül, s nem egy érzékeny kalandróli monda volt már
                  közforgalomban egyik vagy másik delnőről, ki némi kitüntetésben részesíté a dali
                  kalandort, kiről ugyan senki sem tudta, hogy jószágai hol fekszenek, hanem azt
                  lehete tapasztalni, hogy pénze mindig van elég.</p>
					<p>Jancsi úr csak titkon nevetett magában, mert piros pünkösd napja már közeledék, s
                  Kis Miskával a fiatal főurak nagyrésze pertu volt már, s itt-ott lehetett hallani,
                  mint kérdezős ködnek gondos édes mamák a derék ifjú körülményei felől, kik nem
                  látták kedvetlenül annak leányaik körüli megjelenését, sőt titok fejében megsúgák
                  meghittebb barátnéiknak a kitüntetéseket, melyek okot engedének azt gyanítni, hogy
                  a derék ifjú komolyabb célokat táplál magában.</p>
					<p>Az ilyen titkok nagyon hamar el szoktak terjedni, s az öreg Kárpáthynak furcsa
                  rohamai kezdődtek; gyakran a legkomolyabb társaságokban elkezdett fennhangon
                  hahotázni; ilyenkor az jutott eszébe, hogy nehány nap múlva ez az ünnepelt
                  gavallér az ő hajdúja fog lenni; néha az ágyban felült kacagni, sőt egy ízben
                  plena sessione, mikor legtöbb úri nép volt a karzaton, s éppen a jegyzőkönyvet
                  olvasták fel, a főúr észrevéve, hogy a karzaton ülő delnők lornyettjei mint
                  keresik a körülcsoportosult fiatalság között Miska deli alakját, efelett oly
                  fékezhetlen kacajba tört ki, hogy akciót kapott miatta; amiért rögtön le is
                  fizette a bírságiumát, mégpedig egyúttal megduplázva, miután semmiképpen sem bírta
                  magát visszatartóztatni a nevetés további folytatásától.</p>
					<p>Végre elkövetkezék a legmulatságosabb nap. Itt volt piros pünkösd napja.</p>
					<p>Kárpáthy nagy, költséges ozsonnát rendezett a Dunán túli ligetben, melyre
                  mindazokat meghívta, akik Miskával valami ismeretségben voltak.</p>
					<p>Milyen derék mulatság lesz az, az annyiszor diadalmas hőst mint inast mutatni be a
                  társaság előtt. Jancsi úr nem adta volna e tréfát egy uradalomért.</p>
					<p>Éppen háromnegyedet ütött négyre.</p>
					<p>Úgy volt kicsinálva, hogy már ekkor a pünkösdi király ott várakozzék az
                  előszobában, s Jancsi úrhoz csak akkor bocsáttassék be.</p>
					<p>– Hát ez micsoda új módi! – kiálta Miska, amint beereszteték, s levágta magát egy
                  karszékbe –, mióta várakoztatják a becsületes embert tíz percig az
                  előszobában?</p>
					<p>Jancsi úr szájában pipa volt, melyet éppen akkor tömött meg dohánnyal.</p>
					<p>– Te, fiam, Miska – szólt nagy ravaszsággal –, kelj fel csak onnan a székrül, s
                  gyújtsd meg a pipámat.</p>
					<p>– Ott a fidibusz mellette, gyújtson rá maga; eléri.</p>
					<p>Jancsi úr rámeresztette szemeit.</p>
					<p>A fiú bizonyosan maga is elfelejtette, hogy mi nap van ma. Annál érdekesebb lesz,
                  ha még ő maga is meglepetik általa.</p>
					<p>– Hát szerelmes öcsém, tudod-e hogy ma van piros pünkösd napja?</p>
					<p>– Tudja a pap, meg a kalendáriomcsináló; hát mi gondom nekem arra?</p>
					<p>– Ej ej, gondolj csak rá, hogy háromnegyed négyre megszűnt a te pünkösdi
                  királyságod.</p>
					<p>– Hát aztán? – kérdé Miska legkisebb megütközés nélkül, atillája antik
                  opálgombjait csiszolva selyemkendőjével.</p>
					<p>– Hát aztán! – kiálta Jancsi, ki kezdett dühbe jőni. – Hát aztán e perctől fogva
                  nem vagy többé úr!</p>
					<p>– Hát mi vagyok?</p>
					<p>– Mi vagy? Paraszt vagy, betyár vagy, gézengúz, jöttment sehonnai pimasz vagy, aki
                  kezet csókolhat nekem, ha hajdúmnak megfogadom, hogy éhen vagy az akasztófán ne
                  vesszen.</p>
					<p>– Ah, dehogy! – felelt Kis Miska szépen felpödörve bajuszát. – Én nemes Kiss
                  Mihály vagyok Almásfalva birtokosa, melyet tegnapelőtt vettem Almásfalvi Kázmér
                  tömegéből örök áron százhúszezer forinton, mégpedig bírói végrehajtás útján, tehát
                  a legbiztosabb jogcímen.</p>
					<p>Jancsi úr csodájában majd hanyatt esett.</p>
					<p>– Százhúszezer forinton! Hát hol és mikor találtál te ennyi pénzt?</p>
					<p>– Tisztességes úton – szólt Kiss Miska mosolyogva – s, egy esteli ülés alatt több
                  nemes cimboráimmal való játszás közben. Még többet is nyertem, hanem azt egy
                  pompás kastélyra szántam, melyet jószágomon fogok építtetni, hol a nyáron át
                  lakom.</p>
					<p>Jancsi úr előtt tökéletesen megfoghatóvá lett a dolog; a pozsonyi országgyűléseken
                  sokkal nagyobb öszvegeket is volt szokás nyerni és veszteni.</p>
					<p>Csak egyet nem értett még az egészből.</p>
					<p>– Hogy vehettél te nemesi jószágot? Hiszen nem vagy nemesember.</p>
					<p>– Az is nagyon egyszerű. Amidőn két hétig a minap távol voltam, azalatt egy
                  dunántúli megyében időztem; ott kihirdettetém, hogy egy elszakadt tagja a nemes
                  Kiss családnak itt maradt rokonait keresi, azért ha vannak e vármegyében nemes
                  Kissek, akik emlékeznek Szabolcsba vándorolt rokonaikra, s nemesi leveleik
                  birtokában azokat is kívánják részesíteni, alulírtnál ezer forint átvétele végett
                  szíveskedjenek magokat jelenteni. Egy hét alatt ötvenkilenc Kiss família
                  emlékezett vissza szabolcsi rokonaira, s hozta hozzám különféle nemesi leveleit;
                  nekem nem volt egyéb dolgom, mint kiválasztani, amelyiknek legkülönb címere volt,
                  azzal összecsókolóztunk, megcsináltuk a genealógiát, én kifizettem az ezer
                  forintot, ők atyafivá fogadtak, a diplomát kihirdették a vármegyén, és most én is
                  nemesember vagyok; itt a címer a gyűrűmön.</p>
					<p>Jancsi úrnak ez a tréfa még a saját magáénál is jobban tetszett; ahelyett, hogy
                  haragudott volna, összecsókolá a ravasz kalandort, ki túljárt mindenki eszén, s
                  míg játékot véltek űzhetni vele, addig ő játszotta ki az egész világot, komolyan
                  elfoglalva a csak tréfából neki szánt szerepet.</p>
				</div>
				<div type="chapter">
					<head>
                  IX. Ezernyolcszázhuszonöt
               </head>
					<p>Ilyenek voltak a magyar társadalmi viszonyok e század első negyedében...</p>
					<p>Sokan legnagyobb uraink közül még akkor nem is ismerék azon hazát, melyben napi
                  járó földeknek voltak birtokosi: idegen, tán soha nem hallott volt előttük a
                  nyelv, melyen őseik beszéltek; idegen helyekre pazarlák gazdagságukat,
                  szellemtelen majmolásra lelkeik erejét, bekergették a kerek világot sivár
                  gyönyörök hajhászatában, s megfoszták magukat a legnagyobb gyönyörtől, mely ebben
                  áll: használni tudni.</p>
					<p>Kiknek azon dicsőség juthatott volna osztályrészül, hogy milliók áldó
                  magasztalásában örökítsék neveiket, örömüket találták benne, ha a bolondok és
                  henyék által emelt hiúság színpadán egy napig tartó bohóchősök diadalát
                  ünnepelhették. Ők nagyon drágán vásárlák meg az európai míveltséget; a honszeretet
                  árán, és még akkor is kérdés marad, ha vajon a rouerie finomságai, a szaloni
                  ügyesség, a klubok rendszabályainak s a code du duelnek ismerete lényeges
                  alkatrészei-e az európai míveltségnek?</p>
					<p>Más, bár kisebb része főurainknak itthon maradt a hazában, s azáltal vélte az ősi
                  szokásokat, az ép eredeti magyar vért megőrizhetni, ha szellemétől minden magasabb
                  míveltséget megtagadott; ez valódi betyárpropaganda volt, kik szűrben, gubában
                  állítottak be a táncvigalmakba, végigmuzsikáltatták magukat az utcán, hétről hétre
                  jártak egyik háztól a másikhoz farsangolni, tyúkverőre, kárlátóra; a tudóst tarták
                  bolondnak, a könyvet életrövidítő eszköznek, a munkát parasztkötelességnek, s
                  éltek abban a boldog öntudatban, hogy ők nemcsak az igazi életbölcsesség
                  feltalálói, hanem egyúttal jó hazafiak is, mert hiszen még csak nem is ismerik az
                  idegen dolgait.</p>
					<p>E két irány között oszlott meg a köznemesség tömege is. Jobb házainknál vagy
                  száműzve volt a nemzeti szellem; a családfő nejével és gyermekeivel idegen nyelven
                  beszélt, csak közönségesebb cselédjeikkel szólottak magyarul; fiak, leányok oly
                  növeldékben képeztettek, miknek tanrendszerében legkisebb helyet sem foglalt
                  semmi, ami nemzetünkre s nemzetünk nyelvére emlékeztetne; valamely nyilvános
                  mulatságban bármely jobb családból való kisasszonyt hazai nyelven szólítni meg
                  vagy táncra felkérni, a legvilágosabb sottise lett volna, amiért bizonyos lehetett
                  a táncra felkérő, hogy bosszúsan visszautasíttatik, mert ezt a nyelvet csak a
                  szolgálók irányában volt szokás gyakorolni, és ez a legtörzsökösebb magyar
                  kisvárosokban is ily renden volt; vagy pedig más, szélsőségben vad, szemet szúró
                  modor uralkodott a nemesi körökben; a nemzeti érzület iparkodott mindenben
                  ellentéte lenni amannak, fiak, leányok nem tanultak semmit; a leányoknak úgysem
                  kell tanulni, mert hisz az asszony akkor legjobb, ha semmit sem tud; a fiak csak
                  abban az esetben vetették magukat a tudományok után, ha már annyira elszaporodtak,
                  hogy az ősi ugarokon nem volt mindnyájok számára elegendő nyúl, amit kergessenek;
                  akkor aztán egyik vagy másik megtanult diákul, és lett prókátor, a corpus jurison
                  túl nem kellett neki semmit tudni.</p>
					<p>Nép? Az nem létezett sehol. Mikor robot ideje volt, akkor néha találkoztunk vele,
                  meg az úriszéken, hanem akkor nem volt szokás őket népnek nevezni.</p>
					<p>Ez a szó “munka” ismeretlen volt nálunk.</p>
					<p>Mit dolgozott volna a magyar nemesember?</p>
					<p>Kereskedő, mesterember többnyire a német polgárság volt.</p>
					<p>Földmívelőnek elég jó volt a paraszt, a gazdálkodás kevés mesterséggel járt.</p>
					<p>Tudományokra mi szüksége volt? Használhatta valamire? Legfelebb aranyeret
                  kaphatott a sok ülés miatt, s hacsak professzor nem akart lenni, ismereteinek
                  semmi hasznát sem vehette.</p>
					<p>Nyelvét mívelte volna? Elég szomorú példa volt előtte éhen holt poéták és vándor
                  komédiások siralmas sorsában, kiket vad fátum vagy iskolából való kicsapatás e
                  tüskés pályára üldözött.</p>
					<p>Alig tűnt ki egy-két kiváló szellem ez alvó nemzedék közül, ámde mégis e nehány
                  elég volt arra, hogy gyanítni engedje, hogy e kavics homokja közt arany terem,
                  csak mívelni kell.</p>
					<p>Voltak magas lelkű delnőink, kik anyjukká fogadták az elárvult nemzeti ügyet, egy
                     Ürményi Anna országbíróné neve Magyarországon, egy
                  Telekinéé, Bornemisszánéé,
                  Bánfinéé Erdélyben örök emlékkel bírandnak, mint utolsó
                  csillagai az éjszakának és első csillagai a hajnalnak.</p>
					<p>Főuraink nevei közül is ott találandunk többeket a míveltség és haladás küzdterén,
                  kik a hazai indolencia s a külföldieskedés visszhatása ellenében csodabizalommal
                  léptek elő, tért foglalandók a műveltség országában a magyar nemzetnek és
                  Magyarországon a műveltségnek. Ellenség volt és irtatlan erdő előttük, utánuk!</p>
					<p>E derekak között tisztelve említünk mindörökké egy Festetich
                     Györgyöt, a magyar Helicon megalapítóját, s ennek méltó sógorát, gróf
                  Széchényi Ferencet, a nemzeti múzeum teremtőjét, egy
                  Rádayt, egy Telekit, egy
                  Majláthot, egy Podmaniczkyt, egy
                  Dessewffyt, kik első zászlóemelői voltak egy szellemi
                  mozgalomnak, mely akkor kezdetett meg, midőn széltére azt hitték a magyar
                  népről, hogy ez csak a kardforgatáshoz ért, sőt voltak, akik
                  már ezt sem hitték róla.</p>
					<p>Előtünedeztek a közelgő kikelet dalnokai: Berzsenyi,
                  Kazinczy, a két Kisfaludy,
                  Kölcsey, Vörösmarty és
                  Bajza, még akkor mind ifjú szellemek – annak már huszonnyolc
                  esztendeje.</p>
					<p>Kezdtek támadni hírlapok, miknek olvasása a mai kor szülötteire nézve nagyon
                  tanulságos.</p>
					<p>Derék, komoly művészek álltak csapatokba, hirdetendők művészetet és hazai nyelvet,
                  s megcáfolák az előítéletet, mely ez osztályt terhelni szokta. Erdély megelőzte a
                  magyarhoniak buzgalmát, s ez évben elkészült díszes nemzeti színpadát Kolozsvárott
                  oly ünnepéllyel nyitá meg, mely annak magas tekintélyt volt képes kölcsönözni;
                  húsz férfi és hölgy Erdély legelőbbkelő családjaiból, mind komoly, nagyra becsült
                  jellemek, vállalkozának a legelső műnek előadására, mellyel ez új temploma a
                  nemzeti míveltségnek felszenteltetett.</p>
					<p>Ily helyzetek közt nyílt meg az ezernyolcszázhuszonötödik év, mely új korszakot
                  kezde meg nemzetünk életében.</p>
					<p>Új élet, új vérforgás minden ereiben a közéletnek, álomból ébredő emberek, kik
                  maguk sem akarják hinni, hogy aludtak, s tovább alvók, kik most is azt álmodják,
                  hogy minden alszik.</p>
					<p>Nem szólok azon év politikai eredményeiről, országgyűlési tusáiról; sem elég
                  eszesnek, sem elég botornak nem tartom magamat arra, hogy most e tárgyról írni
                  tudjak. Vannak tárgyak, mikről bölcs ember igen sokat beszélhet, de vannak ismét
                  esetek, mikben a bölcsesség nem használatos.</p>
					<p>Hanem ez év eredményei meglátszottak a közéletben is; a Pozsonyban tartott
                  országgyűlés nemcsak a közigazgatást szaporítá új, üdvös törvényekkel, hanem a
                  társas életet is új, érdekes alakokkal.</p>
					<p>Ez alakok nagy része előttünk már nem ismeretlen.</p>
					<p>Ha nehány hóval az országgyűlés megnyílása után érkezünk, igen érdekes
                  csoportozatokat fogunk találni. A pártok már megalakulvák, s a rokonszenvek a
                  konferenciák és klubok útján leszivárogtak a közéletbe.</p>
					<p>Ismerős alakjaink nagyobb része kitűnő szerepet foglal el vagy itt vagy amott.</p>
					<p>Méltó, hogy legelső helyen említtessék közülök István gróf, kinek ifjú lángeszét,
                  annyi agg bölcsességgel párosulva, a hazafiak legkomolyabb része bámulja, ki oly
                  magasan, oly tisztán áll nyilvános jellemében, hogy barátai nem bátrak őt
                  szeretni, ellenségei nem bátrak gyűlölni, de tiszteli mind a kettő.</p>
					<p>Miklós nem jár többé karonfogva vele; őt hevesebb szenvedély meredekebb utakon
                  ragadja; körüle sereglik a hővérű fiatalság, a vérmesebb hazafiak, kiknek közelebb
                  van fejökhöz a szívök, mint másoknak, őt kezdi a közvélemény több agg celebritások
                  sorában bálványozni, kik részint túlélték emlékeiket, részint siettek azt
                  elfeledtetni az utókorral.</p>
					<p>Mint egykor megjövendölé, amit a poéták kantilénái ki nem vihettek – távollevő
                  főuraink hazajöttét, azt megszerezték a regálisok. Az országgyűlés hazaidézett
                  mindenkit, akiben csak egy csepp büszkeség volt. Minden félreértés kikerülése
                  végett kijelentem, hogy nem nemzeti büszkeséget érték. Ez csak magánybüszkeségre
                  volt értve.</p>
					<p>És ha egy tíz órai vegyes ülés előtt megállanánk az országház ajtajában, szívünk
                  repesne örömében látva e derék, délceg, daliás hazafiakat, kik egymás után
                  érkeznek pompás fogataikon, kócsagos kalpagokkal, prémes, sinóros ősmagyar
                  mentékben, kacagányokban; türkizzel kirakott kardok markolatát szorítva, gyönyörű
                  pörge bajuszokkal vagy körül meghagyott tuhutumi szakállal, és megismernők bennök
                  egyenkint majd a mi párizsi ismerősünket Kárpáthy Bélát, Fennimort, Liviust és a
                  többi ősmagyar főurakat, s ezen szívünk örömét alig korlátolná egyéb, mint annak
                  tudata, hogy ez ősmagyar főurak nagy része, midőn e három szót kell a teremben
                  elmondania: “Én az indítvány ellen (vagy mellett) szavazok”, alig bír megküzdeni
                  az akadályokkal, hosszabb beszédet pedig csak latinul tud elmondani.</p>
					<p>De alig ismernők meg Kárpáthy Jánost, a magyar nábobot, e pompás, drágakövektől
                  ragyogó öltözetben, melyben ő nehéz termetével a legtermészetesebb
                  következetességgel képviseli a tunya maradás elvét, örökös céltáblája lévén az
                  ifjú ellenzék gúnynyilainak, melyek közül egy sem élesebb, egy sincs oly maró
                  méregbe mártva, mint unokaöccseé, kinek ha semmi egyéb oka nem lett volna
                  Magyarhonba visszajönni, csak azért visszatért volna, hogy nagybátyját a nyílt
                  viták terén üldözhesse.</p>
					<p>Nem vonzá őt a magyar országgyűlésre annyira azon gondolat, hogy ott a legnagyobb
                  fényben ragyoghat, magát közbeszéd, hír, dicsőség tárgyává teheti, s az ország
                  előkelő urainak, kik ide minden határból összegyülekeztek, nejei és leányai ellen
                  hódító hadjáratot kezdhet, mint azon eszme, hogy nagybátyjával mindennap
                  találkozhatik oly helyen, hol az előle meg nem szökhetik, hol őt vérig szúrhatja,
                  és azt e bántás ellen senki sem védelmezheti.</p>
					<p>Ha bátyja az ellenzékhez tartozott volna, úgy ő konzervatív leendett, így
                  megfordítva esett ki a viszony, s Béla oly dühös ellenzéki volt, hogy társai
                  kétkedni kezdtek benne.</p>
					<p>Még egy régi ismerőnk nevével fogunk találkozni gyakrabban – nem ugyan a heves
                  vitákról tudósító országgyűlési naplók hasábjain, sem a divateseményekről tudósító
                  bécsi lapokban, de igen minden szabadelvű haladási mozgalom terén, minden jótékony
                  célú aláírási íveken, nemzeti intézetek alapítói névsorában, s e név
                  Szentirmay Rudolfé, melyet minden emberbarát vagy magasabb
                  eszméket előmozdító vállalatnál még egy másik név is szokott kísérni, s ez –
                  Szentirmay Eszéki Flóra.</p>
					<p>Tehát mindnyájan hazakerültünk.</p>
					<p>Eredménydús idők kezdetét éljük, ezt érzi minden ember.</p>
					<p>Nagy eszmék, messze terjedő reformok merülnek fel a nyilvánosság terén, a
                  kávéházakban falják a hírlapokat, estélyeken, lakomákon egyebekről is beszélnek,
                  mint vadászatról és divatkelmékről, a hölgyek kezdik a színeket válogatni
                  öltözékeikhez, a közvélemény sújt és emel, hol valakit kegyence vagy üldözöttévé
                  fogadott. Nappal a közönség oly kíváncsisággal és kedvvel jár az országgyűlési
                  karzatokra, mint a színházba, s este a haza atyjai a színházba nagyobb kedvvel,
                  mint az országgyűlésbe.</p>
					<p>Ma éppen a főrendi táblának van nyílt ülése, a karzatok rendkívül megteltek
                  mindennemű és osztályú hallgatósággal, mert már előtte való nap híre futamodott,
                  hogy ma heves vitatkozások fognak történni; a legkedveltebb szónokok tartanak
                  beszédet, s lesz éljenzaj és pisszegés.</p>
					<p>Fontos kérdés van napirenden, melynek hovadűlésétől függ egyik és másik párt
                  diadala vagy vesztesége. A figyelem mind alant, mind fent fel van fokozva, s a
                  megelőző jegyzőkönyvek felolvasását oly országos csend fogadja, hogy a gyorsírók
                  tollának sercegését meg lehet hallani.</p>
					<p>Fölkel azonban egy hosszadalmasságáról és kifejezései laposságáról félelmetesen
                  ismert szónok, s belefog egy hosszú latin előadásba, melynek bonyolult exordiuma
                  rémletes távolságban engedi gyanítni a befejezést.</p>
					<p>A közönség azon részét, mely e nyelvet nem érti, untatni kezdi az egyhangú
                  mulatság, a figyelmezők pedig éppen boszonkodnak. A fiatal jurátushad már-már
                  türelmetlenül kezd kardjával zörögni; némely felötlőbb mondatnál a táblánál ülő
                  ellenzék szájasabb tagjai nem késnek közbekiáltani: – “Óh, óh!” – Hol a
                  kifejezések kissé tűrhetlenebbekké válnak, valaki felkiált: “Halljuk!” utána száz
                  és azután ezer meg ezer kiáltás hangzik: “Halljuk!” úgyhogy éppen semmit sem lehet
                  hallani.</p>
					<p>A beszélő szónokot mindez nem zavarja meg, ő a legnagyobb zsibaj közt folytatja
                  beszédét, anélkül, hogy csak félre is tekintene – míg végre magától elcsendesedik
                  a zaj.</p>
					<p>Beszéde roppant ingerültséget idéz elő a táblánál. Többen a hevesebb vérű főurak
                  közül felkelnek az asztaltól, túlnan ülő társaikkal értekezni, ahol három-négy
                  egyértelmű tag van együtt, azok összedugják fejeiket, s heves tagjártatás közt
                  suttognak, a hallgatóság találgatja, vajon mit beszélnek ott most.</p>
					<p>Az egyik karzaton, melyet vegyesen foglalt el nő- és férfihallgatóság, egy csoport
                  jurátus áll fekete atilladolmányokban, feszes magyar nadrágban, kik közül az egyik
                  már régen itt van Pozsonyban, a többiek hihetőleg csak most érkeztek, mert
                  szörnyen bámulnak mindenen, s egyre kérdezgetik amazt: – “Ki az, aki most a
                  székéről felkelt? Ki az, aki ott tollát a kalamárisba mártja? Hát az ott, aki
                  háttal van fordulva? Hol ül ez, hol ül amaz? Ki a liberális, s ki nem az?” s több
                  efféle. Ez pedig természetesen mindezen kérdésekre kielégítő feleleteket tud adni,
                  mert az országgyűlés megnyitása óta Pozsonyban lakik, a perszonálisnál van
                  praxison, s valamennyi celebritással személyesen ismerős; azt is tudja, melyik
                  kávéházba szokott az egyik, melyikbe a másik pártbeli járni, s társai előtt
                  ennélfogva némi reputációban tud állani.</p>
					<p>– Nézzétek, az ottan Kárpáthy Béla! – mutatja a többieknek. – Az ám a derék ember,
                  nincs olyan liberális fiú az egész mágnási táblánál! El lehet képzelni, mikor az
                  édes unokabátyja ellen feltámad, amidőn az a konzervatív párthoz tartozik. Mernék
                  én Gergely urambátyám ellen szólani? Pedig az csak szolgabíró. Ez, barátim, nagy
                  jellem, dicső férfi; még magyarul is tud; oly folyvást elbeszél, hogy
                  akármelyikünk megérti.</p>
					<p>A vad gyerekek nem győztek eléggé csodálkozni.</p>
					<p>– Nézzétek csak, hogy nem tetszik neki, amit a szónok beszél, most tollat vesz
                  kezébe; dicső! Milyen pompásan mártja a kalamárisba. Bizonyosan jegyzeteket tesz
                  rá, vagy valamit indítványoz. Ahán, most kézrül kézre adja. – Mindenkinek tetszik,
                  helybenhagyják, okos ember ám ez!</p>
					<p>Az ifjabb Kárpáthy ezalatt azzal mulatta magát, hogy nagybátyával szemközt ülvén,
                  arról egy furcsa torzképet rajzolt; a jámbor urat mint türelmes kost állítva elő,
                  mely urbarialis aktákon kérődzik. Ez azon irat, melyet szomszédjaival közöl, s
                  melyet a jurátusok valami fontos indítványnak néznek.</p>
					<p>– Nézzétek csak, most ketten is fölkeltek, hogy odamenjenek hozzá! Azokat is mind
                  ismerem. Azt csodálom, hogy minek beszél velök, hiszen mind a ketten ellenpártiak.
                  Ahán, bizonyosan kapacitálja őket. Nézd, mint mutatja nekik nagy büszkén, hogy ő
                  meg fog nekik felelni. – Elhiszem azt; azok kételkedni akarnak. Hiszen csak
                  kerüljön beszédre a dolog, kettő is kevés lesz a kisujjára...</p>
					<p>– ...No hát fogadjunk, hogy itt lesz! – szólt Kárpáthy a két ifjú főúrhoz, kik e
                  percben székére hajolva beszéltek hozzá.</p>
					<p>– Én nem hiszem, míg nem látom – monda Livius, egy nyúlánk, sasorrú ifjú. – Ez
                  rendkívül szigorúan nevelt leány.</p>
					<p>– Ejh, a leány mind egyforma. Mindeniknek van szíve, csak kulcsot kell találni
                  hozzá.</p>
					<p>– Ott még zártörőkkel sem boldogulsz. A leányt egy kegyes, szüntelen imádkozó
                  nagynéne s egy pokrócgoromba, harapós nagybátya őrzi, akik soha el nem maradnak a
                  sarkából.</p>
					<p>– Pah! A kegyes nagynénét elbolondítjuk, a goromba nagybátyát pedig elriasztjuk, s
                  a Heszperidák kertje a miénk.</p>
					<p>– Mondom, hogy hozzáférhetetlen, nem bocsátják semmi nyilvános helyre, sohasem jár
                  sem színházba, sem sétányra, sem sehová, hol sok ember szokott összegyűlni, kivéve
                  egy helyet és az a templom, ott is az orgona mellett szokott ülni és a rituálékban
                  együtt énekelni.</p>
					<p>– Mind régen tudom én azt. Nekem is mondták, hogy a leány csupáncsak templomi
                  énekekben szokott feltűnni. Elég. Ebből az a tanulság, hogy tehát szereti magát
                  hallatni, és bír művészi hajlamokkal. Ebbe lehet mindenféle gyümölcsöt oltani. Azt
                  tudjátok, hogy ezer darab aranyban fogadtam Fennimorral, hogy egy év múlva a leány
                  nálam fog lakni.</p>
					<p>– Csaknem hihetlennek látszik, ha meggondolom, hogy Fennimor törekvései e leány
                  körül milyen siralmas véget értek.</p>
					<p>– Hogyan, hogyan? Mi történt vele? – kérdezősködék egy harmadik, ki most érkezett
                  ide.</p>
					<p>Abellino kész volt rögtön magyarázatokkal szolgálni:</p>
					<p>– Hát a jó fiú szerelmes ajánlatokat küldött levelekben a leánynak, ki mindazokat
                  nagynénje kezébe szolgáltatta. Ez a ravasz, imádkozó boszorkány Fanny nevében
                  légyottra rendelé Fennimort a ház melletti kertbe; ez megjelenik a hátulsó, nyitva
                  hagyott ajtón a kitűzött órában, egy ideig vár türelmesen a köszmétebokrok között,
                  majd hogy senki sem érkezik, kezdi észrevenni, hogy rászedték. Azzal menni akar, s
                  íme az ajtót, melyen bejött, zárva találja. Gondolkozik, hogy mit csináljon;
                  zörgetni veszedelmes volt, az udvarban Boltay uramnak nyolc asztaloslegénye
                  tartózkodik; ha zajt csinál, úgy megfurnírozzák, hogy a tulajdon bőrére nem ismer;
                  körös-körül áthághatlan kőfal. Nem volt más választás, mint kényelembe helyezni
                  magát a virágágyak között, s ott maradni reggelig, mikor a kertész ki fogja nyitni
                  az ajtót. Képzelhetni, mily feladat ez Fennimorra nézve, kinek ha ágylepedője egy
                  ráncot vet, nem bír elalunni, s le nem fekszik soha, míg ezerféle vízben meg nem
                  mosdott. Ehhez járult még az a kegyetlenség is, hogy éjféltájon az eső megeredt,
                  úgy szakadt reggelig, mintha cseberből öntenék, az egész kertben pedig sehol egy
                  hajlék, egy üvegház, de még csak egy spárgatakaró sem találtatott, mely alá valaki
                  elrejthesse magát, s ez a mulatság tartott reggeli hat óráig, csak ekkor szabadult
                  ki Fennimor a zuhanyfördőből. Nanking inexpressible volt rajta, selyemgallérú
                  frakk és kasztorkalap. Képzelhetitek, hogy nézett ki. Valahány ismerősével
                  találkozott hazáig, mindnek azt mondta, hogy most jön a Dunából, ahonnan egy vízbe
                  fúlni akaró fiút szabadított ki.</p>
					<p>– Ezért volt hát oly kedve Fanny erényeire fogadni.</p>
					<p>– Természetes. Ha nyer, igaza is lesz meg ezer aranya; ha veszt, az az elégtétele,
                  hogy a hölgy megbukott, bárha nem is őáltala. – Bizonyossá tehetem, hogy veszteni
                  fog. Fanny egy év múlva tökéletesen az lesz, ami a nénjei.</p>
					<p>– S mi úton vélsz célhoz juthatni?</p>
					<p>– Azt nem beszélem ki előre, elég azt tudnotok, hogy annyira haladtam, miszerint
                  ma a leány meg fog jelenni a karzaton; itt mindjárt az ötödik oszlopnál, pontban
                  tizenegy órakor, ott ahol az a sok jurátus áll...</p>
					<p>Ilyen tanulságos beszélgetés folyt azon jeles csoportozat között, melynek
                  bámulásában a mi jurátusaink kifogyhatatlanok voltak, mialatt a többi honatyák
                  kemény szavakat váltottak egy, a hon életébe vágó kérdés fölött.</p>
					<p>– Nézzétek csak – szólt a jurátusi notabilitás újonctársaihoz –, most őméltósága
                  idenézett reám. Engem jól ismer, sokszor beszélek vele, mikor principálisom
                  cirkulárékkal küld hozzá. Azért nézett ide bizonyosan, hogy figyelmeztessen
                  bennünket, hogy nemsokára beszélni fog. Majd éljenezzünk neki! Csak jó nagyokat
                  kiáltsatok!</p>
					<p>E percben hölgyruha susogás hallatszott a fiatalok háta mögött, s nehányan, kiknek
                  idejük volt hátratekinteni, egy csinosan öltözött polgárleányt vehettek észre egy
                  éltes, de nagyon cifra asszonyság kíséretében. A lyánka alig lehetett több
                  tizenhat évesnél, termete nyúlánk és delien karcsú, arca teljes és életszínű, mely
                  e percben szokatlanul égni látszik, ajkai remegnek, mint aki fél; szemeivel az
                  előtte állók vállain keresztül iparkodik az alant ülőkre letekinthetni, míg a
                  cifra öltözetű asszonyság fülébe sugdos valamit, mire a leány gyakran kíváncsian
                  fordul vissza halkan kérdezve: “Melyik?”</p>
					<p>– Ott van ni! – súgá Abellino társai csoportjához, s odairányzá lornyettjét. –
                  Éppen most érkezett; ott azokon a jurátusokon túl. Most nem látszik attól a nagy
                  hórihorgas kamasztól, aki előtte áll. Most ismét előtűnik; hogy el van pirulva,
                  nagy fekete szemei félénken járnak körül; ne nézzetek nagyon oda, mert észreveszi,
                  és elriad. Bárcsak az ördög elvinné előle azt a hosszú sihedert.</p>
					<p>– Nini – szólt a jurátus. – Most rám mutatott, a többi méltóságos urak is ide
                  néznek. Bizonyosan rólam beszél nekik. Engem nagyon szeret; a principálisom mindig
                  dicsér előtte. Ejnye, de néz rám. Talán köszönni is kellene neki.</p>
					<p>A fráter kezdte helyét nem találni; új meg új állásokat vett föl, kardját ölébe
                  kapta, majd meg rátámaszkodott, a bajuszát pödörgette, társaihoz fordult furcsa
                  komolysággal beszélgetni; egyszer szelíd képet csinált, majd bölcsen mosolygott,
                  ahogy szoktak fiatal emberek feszengeni, midőn észreveszik, hogy nagyon nézik
                  őket.</p>
					<p>Végre nem állhatta tovább a dicsőséget; ezek a felé fordított lornyettek
                  gyújtóüvegekként látszottak bőrét égetni. Azt mondá társainak, hogy e percben
                  hirtelen szaladnia kell a principálisához, ha azalatt Kárpáthy beszélni talál, jól
                  megjegyezzék, mit mondott, hogy őneki elmondhassák. És azzal megszökött.</p>
					<p>Az eltűnése által támadt hézagon keresztül egyszerre látható lett a szép
                  polgárlyány alakja, ki csak nehány percig időzött ott, és aztán kísérőnéjével
                  együtt ismét eltávozott.</p>
					<p>– Valóban ő volt az – mondák oda alant. – Ez ördögség Bélától!</p>
					<p>E percben hangzottak el az ellenzék utolsó szónokának végszavai a hallgatóság
                  közbevegyült dörejétől kísérve.</p>
					<p>– Mit? Mi zaj ez? – kérdék egymástól az egy csoportban beszélgető ifjú honatyák. –
                  Miről volt szó?</p>
					<p>Az elnök a további ingerlékeny viták kikerülése tekintetéből jónak látta szavazat
                  alá bocsátani, hogy az alsóház végzése elfogadtassék-e vagy sem. A komoly
                  státusférfiak arcán méltó aggodalom honolt, míg az igent vagy nemet kimondták; a
                  mi ifjú nemzedékünk mondta, ami nyelvére akadt.</p>
					<p>A mi jurátusainknak kevés fáradságukba került könyv nélkül megtanulni azt a
                  beszédet, amit Abellino tartott.</p>
					<p>– Nos? Nos? – kérdé a korifeus hazaérkező társaitól. – Hát mit beszélt Kárpáthy?
                  Ugye dicső volt? Ugye fölséges volt?</p>
					<p>– Hát azt mondta, hogy “Én az alsóház indítványát elfogadom.”</p>
					<p>– Azt mondta? Milyen elmésség!</p>
				</div>
				<div type="chapter">
					<head>
                  X. Egy család átka
               </head>
					<p>Lakott ezen időkben Pozsonyban egy nevezetes család, ha ugyan a köznyelven forgás
                  szomorú fátumát szabad nevezetességnek híni.</p>
					<p>Nevezzük őket Mayeréknek; ez a név olyan sok emberé, hogy senki sem veheti
                  magára.</p>
					<p>Az apa valami közpénztár kezelője volt, és volt neki öt szép leánya.</p>
					<p>A leányok mind igen szépek voltak, egyik eszményibb, gyönyörűbb alak, mint a
                  másik.</p>
					<p>Milyen istenáldás öt szép gyermek! Kettő a lyányok közül már 1818-ban nagy volt; a
                  redoute-ok ünnepelt szépségei, bálkirálynék! Elegáns urak, még mágnások is örömest
                  táncoltak velök; nem is nevezték őket másként, mint a “szép Mayer lyányoknak&quot;.</p>
					<p>Apa, anya hogy örült e dicsőségnek. A szép lyányokat szépségüket megillető módon
                  nevelték; nem alacsony munka és házi foglalkozás között, hanem mint kikre nagyobb
                  hivatás vár a polgári háztartás kötelességeinél: fényes, úri módon. A közönséges
                  kötőiskolák helyett a legelső nevelőintézetekbe járatták őket, az egyik kitűnően
                  megtanult hímzeni, a másik csinosan énekelt, a többieknek is voltak nemes
                  hajlamaik. Az apa olykor elgondolá: “Ebből híres művésznő lesz, amaz
                  divatkereskedésből gazdagszik meg, valamennyit elveszik ezek a gazdag földesurak
                  és bankárok, akik szüntelen körülöttük tapossák a földet.” Talán valahol, valami
                  múlt századbeli románban olvashatott ilyen esetet.</p>
					<p>Ily úri neveléshez úri jövedelem is kellett, pedig, mint tudjuk, egy közhivatalnok
                  megszabott fizetése annak nemigen nevezhető. A háztartás sokkal többe került, mint
                  amennyit szabad volt kiadni; az apa jól látta ezt, törte is rajta a fejét néha
                  egész éjszakákon át, hogy hol, melyik ágában a kiadásoknak lehetne megszorítást
                  tenni, de sehol sem talált menekülést; a leányokat nem volt szabad, nem lehetett a
                  világból visszavonni, nehogy szerencséjöket elrontsa, a nagyobbiknak éppen akkor
                  udvarolt valami földesúr, ki vele a tavalyi redoute-okban ismerkedett meg; az
                  talán el fogja majd venni, mert hiszen más egyéb kinézése nem lehet tisztességes,
                  jó hírben álló ember leányával, s akkor egypár ezer forinttal mibe kerül neki őt
                  kisegíteni zavarából?</p>
					<p>A földesurakkali ismeretség pedig sokba kerül, a nyilvános vigalmak, a pipere, a
                  fény az elborzadásig sokat megemésztenek, a terített asztalnál látatlan alakban
                  ott ülnek a szabók, vargák, piperészek, fodrászok, selyemkereskedők és
                  virágárusok, és segítik fogyasztani a családfő ebédjét.</p>
					<p>Emellett az asszony is gondatlan volt, amilyenről azt mondja a magyar példabeszéd,
                  hogy “Tűz van a háznál, csakhogy a füstje nem látszik”.</p>
					<p>A legrosszabb gazdasszony volt, amilyet csak képzelni lehet. Maga semmihez sem
                  értett, mindent cselédjeire hagyott; ha meg volt szorulva, fűnél-fánál adósságot
                  csinált, s arra soha sem számolt, hogy azt vissza is kell fizetni, s gyakran tett
                  olyan tréfát, hogy midőn nem volt több pénze, mint éppen az utolsó napok
                  konyhaköltsége, elment a virágárushoz, és vett rajta egy ananászt.</p>
					<p>Egy napon aztán az történt, hogy a fennsőbb hatóságok hirtelen, mint szokás –
                  előleges tudtul adás nélkül pénztárvizsgálatot rendeltek, s a Mayer által kezelt
                  összegekben hatezer forintnyi hiány találtatott.</p>
					<p>Ide vezetett az apai könnyelműség.</p>
					<p>Mayert rögtön kitették hivatalából, s ami vagyona volt, lefoglalták; szó volt
                  róla, hogy be is csukják.</p>
					<p>Két hétig nem beszéltek a városban egyébről, mint az ő bukásáról.</p>
					<p>Élt azonban Mayernek egy öreg nénje Pozsonyban, egy világtól elvonult, agg szűz,
                  boldogabb időkben a család nevetségeinek céltáblája; ki egész nap nem tesz
                  egyebet, mint imádkozik, templomba jár, a macskáját cirógatja, s ha magához
                  hasonlókkal összejön, szólja, szapulja a fiatalabb népet, talán mert ő nem
                  élvezheti azt, amit azok; emellett még tán uzsoráskodik is, és senki iránt sincs
                  olyan gyűlölettel, mint testvére családja iránt, kikre azért haragszik, hogy miért
                  járnak cifrán, miért élnek jól, mit báloznak annyit, mikor ő el tud lenni egész
                  télen át a kályha mellett, s tizenkét esztendeig viselhet egy ruhát, s hétről
                  hétre nem eszik egyebet köménymagos rántottlevesnél beleaprított zsemlyével. A
                  lyányok, ha meg akarják egymást nevettetni, csak azt kérdik, “Nem megyünk el Teréz
                  nénihez ebédre?”</p>
					<p>Tehát ez a részint nevetséges, részint gonosz indulatú kisasszony, amint meghallá
                  öccsének szomorú esetét, felszedé rögtön törvényes kamatokon künn levő pénzeit,
                  sok nélkülözésteljes év forintonkint félrerakott gyümölcsét, s bekötve azokat
                  tarka zsebkendőjébe, elmene fel a városházára, és kifizetvén a pénztárban talált
                  hiányt, addig meg nem nyugodott, míg valamennyi nagy urakat sorra nem járva
                  kérelemmel, siralommal ki nem vitte, hogy testvérét ne csukják be, s az ellene
                  támasztott bűnvádi eljárást szüntessék meg.</p>
					<p>Mayer megtudva nénjének e cselekedeteit, sietett őt felkeresni sűrű
                  könnyhullatások között, s számtalanszor csókolva kezeit nem talált elegendő
                  szavakat, hogy háladatosságát iránta kifejezhesse, sőt még leányait is rábírta,
                  hogy elmenjenek hozzá kezét csókolni, mely eléggé mutatja a jó leányok
                  önfeláldozását, hogy nem sajnálták rózsához és eperhez hasonlító ajkaikat az öreg,
                  összetöpörödött kezekkel érintkezésbe hozni, s nevetés nélkül néztek a vén
                  kisasszony csinált snekklijeire s régimódi öltözetére.</p>
					<p>Mayer égre-földre esküdött, hogy egész életének nem leend egyéb feladata, mint
                  kedves nénje jótékonyságát meghálálhatni.</p>
					<p>– Azt azáltal érheted el – szólt az éltes hölgy –, ha családodnak tisztességes
                  életmódot szerzesz. Én úgyszólván mindenemet odaadtam azért, hogy nevedet e nagy
                  gyalázattól megőrizzem, most te is vigyázz, hogy megóvd azt még nagyobb
                  gyalázattól, mert van ám még nagyobb gyalázat is a földön a tömlöcbe jutásnál. Te
                  értesz engem. Szerezz magadnak foglalkozást, szoktasd gyermekeidet munkához! Te
                  magad ne szégyellj valami kereskedőhöz könyvvezetőnek beállani, ahhoz értesz, és
                  legalább van mire támaszkodnod; leányaid elég nagyok már, hogy magukon
                  segíthessenek. Az isten őrizze meg őket attól, hogy mások segítsenek rajtok! –
                  Egyik megkeresheti a kenyerét mint divatárusnő, mert ért a finom kézimunkákhoz,
                  másik elmehet nevelőnének valamely tisztességes úri házhoz, a többinek is majd
                  mutat dolgot az isten, és még bizonyosan mindnyájan boldogok fognak lenni.</p>
					<p>A jámbor Mayer egészen megvigasztalódottan tért vissza nénjétől. Nem gondolkozott
                  többé öngyilkolásról, hanem nagy hamar beavatá magát egy kereskedőházhoz mint
                  segéd, leányaival közlé üdvös élettervét, s azok nagy sírások között el is
                  fogadták azt, Eliza egy varrónőnél lelt alkalmazást, Matild azonban sokkal
                  kedvezőbbnek találta a nevelőnéi pálya helyett a művészetire lépni, s minthogy
                  csinos hangja volt, és tudott valamennyire énekelni, könnyű volt neki elhitetni
                  atyjával, hogy rá a színpadon fényes jövendő vár, ezen a pályán legkönnyebben és
                  legdicsőbben szerezhető a gazdagság; jutott is eszébe egynehány nagy művésznő
                  neve, kik éppen így tönkrejutott családból eredtek, s éppen így jutottak a színi
                  pályára, s aztán gazdagon eltarták egyedül rájok támaszkodó szülőiket.</p>
					<p>Mayer engedett leánya művészi hajlamának, s engedé őt hivatását követni. Előbb
                  ugyan csak mint kardalnoknő szerződtetett, hanem hiszen a leghíresebb művésznők is
                  így szokták kezdeni – ezt mondák Mayernek ahhoz értő, hiteles személyek, amit
                  azonban nem tanácslunk senkinek, hogy elhiggyen. Ezt természetesen nem kötötték
                  Teréz néni orrára, hanem azt hitették el vele, hogy Matild nevelőnő; hisz a
                  tisztes kisasszony sohasem szokott színházba járni, s ha véletlenül valaki
                  megsúgná neki, hogy Mayer leánya a színháznál van, könnyű lesz neki azt mondani,
                  hogy az más Mayer leánya, nem az ő testvéreé, hisz ilyen nevű színésznő találtatik
                  Wolf almanachjában legalábbis háromszáz, s Teréz inkább hinni fog, mintsem
                  tájékára is menjen ez általa kárhoztatott intézetnek a valót megtudakolandó.</p>
					<p>Így azt hivé Mayer, hogy már most egészen új életet fog kezdeni, a családban más
                  rend fog beállani, mindenki teljesíti a maga kötelességét, és boldogság fog a
                  házba hullani ajtón, ablakon és kéményen.</p>
					<p>Mayerné asszonynak hozzá kellett magát szoktatni a főzéshez, Mayer úrnak pedig a
                  kozmás levesekhez; az egész család naphosszant dolgozott. Mayer reggeltől estig el
                  volt foglalva a comptoirban, Mayerné a konyhában, a gyermekek varrtak, kötöttek, a
                  nagyobbak kinn a háztul törték magukat a nagy munkában, egyik rettentő sok kalapot
                  és főkötőt készített, másik alig győzte a sok szereptanulást, legalább ezt hitték
                  egymásról. Pedig voltaképpen az úr ezalatt a kávéházban időzött, s újságot
                  olvasott, ami legolcsóbb kávéházi fogyasztás, az asszonyság bízta a pesztonkára a
                  fazekakat, s a szomszédasszonyokkal cserfelt, a gyermekek eldugott könyveket
                  olvastak, vagy szembekötősdit játszottak; a divatárusnőnél elegáns uracsok
                  mulattaták a nagyobb leányt, a színházi kardalnoknő fáradságos tanulmányairól
                  pedig jobb lesz nem beszélni. Csak ebéd idején találkozott aztán a család
                  egymással, s akkor mogorva, kedvetlen képpel ültek asztalhoz, a fiatalabbak
                  civakodva, irigykedve a sovány étkek felett, a nagyobbja cukros nyalánkságok által
                  elrontott étvággyal, mindenki hallgatag, unatkozó volt, mintha alig várná, hogy
                  vége legyen együttlételöknek, s mehessen ki-ki ismét fáradságos dolgai után.</p>
					<p>Vannak olyan boldog emberek, akik sohasem akarják azt hinni, ami nekik nem
                  tetszik; akik el nem hiszik, hogy valaki haragszik rájok, hacsak a lábukra nem
                  gázol; kik észre nem veszik, ha az utcán lenézik őket legjobb ismerőseik; kik rá
                  nem jőnek semmi változásra, mely hozzájuk legközelebb, családjuk bensejében
                  történik, hacsak valaki meg nem mondja nekik; s ellenkezőleg, a féltés gyanakodó
                  szellemével valami álmos ördögnek engedik át lelkületüket, mely a legvilágosabb
                  hibák számára is inkább mentségeket keres, mintsem megjavításukkal fárassza
                  magát.</p>
					<p>Ez kétségtelenül nagy kényelem, és sokáig lehet mellette élni.</p>
					<p>Mayerék nehány hónapig igen elvonult, mondhatni szomorú életet viseltek.</p>
					<p>A természeti gondviselés azon embereknek, kik munkájok után kénytelenek élni,
                  gyöngéd gondoskodásból valami jótékony ösztönt is szokott nyújtani, hogy örömük,
                  büszkeségük legyen az elkezdett munkához; mikor az egész család összejön,
                  eldicsekszenek vele, ki mennyire haladt vállalatában, és az olyan jólesik!</p>
					<p>Ez ösztön hiányzott Mayeréknál; az ő munkájokon a paradicsomi elűzetés átka
                  fogott, senki sem dicsekedett haladásával, senki sem tudakozódott a másik után,
                  őrizkedett mindenki bármiféle beszédhez kezdeni, mintha attól tartana, hogy abból
                  ismét panasz lesz, és családi panaszokat hallgatni valami irtózatos dolog.</p>
					<p>És azután vannak panaszok, melyek hallgatva is beszélnek; a család minden tagja
                  kezdett valami lomposságot venni fel külsejében, amire jutnak mindazok, kik csak
                  új ruhában tudnak csinosak lenni, s hacsak egész nap nem ülhetnek a tükör előtt,
                  csügg, lóg rajtok minden öltözet, kopottnak látszik, anélkül hogy ócska volna, s
                  elárulja a szegénységet.</p>
					<p>A leányok kénytelenek voltak tavalyi ruháikat előkeresni, kiigazgatni; eljött a
                  farsang, nagy bálok voltak hirdetve mindenfelé, az idén nekik itthon kellett
                  maradniok, mert nem telt a jövedelemből.</p>
					<p>Mayer akárhová tekintett, rosszkedvű, levert, durcás képeket látott maga körül, de
                  aztán nem is sokat törődött velök; csak vasárnap délutánonként, midőn a messzely
                  bor magnetizálta idegeit, akkor eredtek meg szavai; ömlött belőle a kegyes tanítás
                  leányaihoz; elmondá nekik, hogy milyen boldog ő, hogy becsületes hírnevét
                  megtarthatta, bár szegény és kaputja rongyos (ami ugyan nem nagy dicséretvolt a
                  felnőtt leányokra), de büszke ő e rongyokra, s kívánja, hogy leányai is olyan
                  büszkék legyenek erényeikre stb.</p>
					<p>Azok természetesen e prédikáció elől apródonkint mind kiszöktek a szobából.</p>
					<p>Egyszer azonban kezdett ismét jobb kedv, vígabb szellem szállni a családba; Mayer
                  uram, midőn bürójából vagy ki tudja honnan megtért, zajos éneklés közt lepte meg
                  leányait, az asszony új főkötőket vásált, a viseletek újra kicsinosultak, az
                  ételek kezdtek jobbak lenni, Mayer úr maga az eddig csak vasárnap élvezett
                  messzely bor helyett most már mindennap találkozott e kedves asztali tüneménnyel.
                  Neki ugyan mindez éppen úgy nem tűnt volna fel, mint az isten madarainak a
                  meglepett búzaföld, melytől nem kérdezik, hogy ki vetette oda – ha egy napon maga
                  az asszony meg nem súgta volna neki, hogy Matild oly örvendetes haladást követett
                  el a művészetben, miszerint az igazgató jónak látta fizetését tetemesen
                  megjavítani; amit azonban egy ideig még szükség titokban tartani, nehogy a többiek
                  megtudják, s ők is fizetésjavítást követeljenek. Mayer úr ezt igen természetesnek
                  találta.</p>
					<p>Meglepte ugyan, hogy Matildot mindig cifránál cifrább öltözetekben látta
                  megjelenni, a legdivatosabb sálok, kalapok járták egyre, s mihelyt valami
                  törődött, azonnal öccseinek adta; azt is tapasztalá, hogy gyakran, midőn a szobába
                  belép, egyszerre félbeszakasztják a beszédet, s ha kérdezi, miről beszéltek, elébb
                  egymásra néznek, nehogy ellenkező feleleteket adjanak, sőt egyszer annyira ment a
                  nyughatatlanságban, hogy meg is kérdezé nejétől: “Minek visel Matild ily drága
                  öltönyöket?”</p>
					<p>A jó asszonyság azonban tökéletesen megnyugtatá a gondos családapát. Először azok
                  nem valami drága kelmék, hanem hogy sokat mutatnak; ami moarénak látszik, az csak
                  habos tafota, aztán nem is az eredeti árán veszi azokat Matild, hanem a
                  primadonnák szokták azokat potom árért elvesztegetni, s ha egyet vesz, a másikon
                  ismét túlad. Ezt így szokták a színháznál.</p>
					<p>Mayer úr nagy dolgokat tanult. Ez mind igen természetes volt.</p>
					<p>E naptól kezdve az egész háznép különösen kezdte kedvét keresni. Tudakolták, utána
                  jártak, mit szeret, mit óhajt.</p>
					<p>– Milyen jó leányok ezek az én leányaim! – mondá a boldog családfő magában.</p>
					<p>Születése napján egyik is, másik is meglepte valami ajándokkal.</p>
					<p>Matild maga egy becses tajtékpipával örvendezteté meg, melyre vadászkutyák voltak
                  faragva. A darab, az ezüstkupakot nem is számítva, megért huszonöt pengő
                  forintot.</p>
					<p>Részint efölötti örömében, részint megszokott illedelemből feltevé magában Mayer,
                  hogy e napon Terézt is meg fogja látogatni, mihez annál nagyobb kedve lehetett,
                  mert kaputjára új bársonygallért varrtak; a cifra tajtékpipát is szájába dugta, s
                  úgy ment végig a városon Teréz lakásáig.</p>
					<p>A jámbor kisasszony ott ült kandallója mellett; még őnála most is fűtöttek, pedig
                  tavasz dereka volt.</p>
					<p>Mayer úr felköszönté őt anélkül, hogy pipáját kivenné szájából.</p>
					<p>Teréz leülteté őt. Végtelenül fagyosan bánt vele, háromszor köhögött, míg egyet
                  szólt. Mayer úr csak várta, hogy mikor fogja megkérdezni tőle: honnan jutott e
                  szép pipához, amiben azon mellékeszméje is volt, hogy megtudva annak ünnepélyes
                  eredetét, Teréz is sietni fog őt valami születésnapi ajándokkal megörvendeztetni;
                  végre maga kezdé meg a szót.</p>
					<p>– Nézze néném, milyen szép tajtpipám van.</p>
					<p>– Szép – szólt az anélkül, hogy ránézett volna.</p>
					<p>– A leányom vette születésem napjára. Nézze hát!</p>
					<p>E szókkal odanyújtá Teréznek a szép műdarabot.</p>
					<p>Az fogta száránál fogva a pipát, s úgy vágta azt a kályha vaslábához, hogy
                  szerteszét mállott.</p>
					<p>Mayer úrnak kétfelé fordult a szája: “No ez szép születésnapi köszöntő!”</p>
					<p>– Néném! Mit jelent ez?</p>
					<p>– Mit jelent? Azt jelenti, hogy ön egy hígvelejű, ostoba ember, akinek akkorára
                  nőttek már szarvai, hogy az ajtón nem fér be velök, s mégsem veszi észre, hogy
                  viseli. Ön egy bamba. Az egész világ tudja, hogy az ön leánya egy gazdag főúrnak a
                  szeretője, s ön nemcsak hogy nem átall vele együtt lakni, gyalázatos keresményében
                  vele osztozni, hanem még idejön hozzám azzal dicsekedni.</p>
					<p>– Mit! Melyik leányom? – kiálta fel Mayer.</p>
					<p>Hirtelen annyifelé ment az esze, hogy maga hátramaradt tőle.</p>
					<p>Teréz vállat vonított.</p>
					<p>– Ha nem ismerném önt, hogy milyen könnyelmű, kénytelen volnék igen
                  elvetemedettnek tartani. Ön engem bolonddá vélt tenni, midőn azt mondta, hogy
                  leányát nevelőnőnek adta, holott azt a színpadra vivé. Én nem akarom önnek
                  elmondani, hogy mi nézeteim vannak ez életpálya felől; elismerem, hogy azok a múlt
                  századból valók, hanem annyit fölteszek egy emberről, aki algebrát tanult, hogy
                  legegyszerűbb aequatio útján ki tudja számítani, vajon lehet-e tizenhat forint
                  havidíjból, amit az ön leánya kap, százakat adni ki feltűnő fényűzésre.</p>
					<p>– Ah kérem, Matild fizetése felemeltetett – szólt Mayer, ki nagyon szerette volna,
                  hogy más is higgyen abból valamit, amit ő hisz.</p>
					<p>– Az nem igaz. Megtudhatja ön magától az igazgatótól, ha akarja.</p>
					<p>– És aztán nem is oly fényűzés ám az, amilyennek néném gondolja. Azok ócska ruhák,
                  miket ő visel; a primadonnáktól veszi.</p>
					<p>– Az sem igaz, újdonan vásárlott mindent; csupán Felsz és Huber uraknál többet
                  vett a héten háromszáz forint árú csipkénél.</p>
					<p>Erre nem tudott Mayer úr mit felelni.</p>
					<p>– De mit néz ön maga elé, mint egy bornyú a vágóhídon! – kiálta rá végre epés
                  kifakadással Teréz. – Hisz százan, ezeren látták őt azzal a bizonyos úrral
                  bérkocsin, hintóban ülni, csak ön maga az az ostoba, ki nem látja a fejére tett
                  lámpást, amit mindenki lát; ön egy otromba, rászedett filkó, akiről csodálom, hogy
                  valamelyik komédiásnak nem jutott eszébe még színdarabot írni: Eine Posse mit
                  Gesang. Egy családapa, ki vasárnaponkint jól felborozva erkölcsi prédikációkat
                  tart háta mögött nevető leányainak, s amellett tajtékpipákkal dicsekszik, miket
                  leánya csábítója vett neki születésnapi ajándékul; mert ha azt hinném, hogy önnek
                  csak sejtelme is volt e fertelmességről, azzal a seprűvel, mellyel e pipa
                  cserepeit kitakarítom, kiseperném önt is a szobából, s ha önnek lelkét megvehetik
                  mások egy tajtékpipáért, én meg nem adnék érte egy ütet taplót.</p>
					<p>Mayer uram nagyon megütődött e szavakon; felkelt, egy szót sem válaszolt, vette a
                  kalapját, és ment legelőbb is Felsz és Huber urak boltjába; megtudta, mennyit
                  vásárolt ott a leánya. Biz az felyülhaladta a háromszáz forintot. Teréz jól volt
                  értesülve. Hiába. Az embernek mindig vannak jó barátai, kik mindenről tudósítják,
                  amiről tudják, hogy neki szomorúságot fog okozni.</p>
					<p>Innen elment a színházigazgatóhoz. Kérdé, hogy mi fizetése van lányának.</p>
					<p>Az igazgató könyv nélkül emlékezett rá; mondá, hogy tizenhat forint, hanem azt sem
                  érdemli meg, mert nagyon hanyag a tanulásban, egy cseppet sem halad előre,
                  egyébiránt úgy látszik, hogy nincs is reászorulva, mert a próbákon sohasem jelenik
                  meg, fizetésének fele büntetésbe megy el.</p>
					<p>Ez sok volt!</p>
					<p>Mayer uram nem ismert magára dühében. Hazarohant. Szerencsére oly zajjal rombolt
                  be a házba, hogy a családnak ideje maradt Matildot ádáz dühe elől elszöktetni, de
                  mégis azon elégtételt vevé magának, hogy kitagadá az elvetemült leányt mindenféle
                  vagyonaiból megparancsolván, hogy azon födél alá ne merészeljen lépni, amely alatt
                  ő lakik, mert nyakát fogja tekerni, kettéhasítja, darabokra tépi, és más egyéb
                  legkevésbé szokásos kivégzések nemével irtja ki a világból.</p>
					<p>A jámbor ember tigrisszívet váltott; dühös volt és kérlelhetetlen, hallani sem
                  akart elátkozott leánya felől, s megparancsolá, hogy odahaza elő ne merjék annak a
                  nevét hozni, mert aki szólni bátorkodik felőle, utánamegy!</p>
					<p>E kegyetlen mondás nagy sírásokra adott alkalmat, de Mayer uram feltette magában,
                  hogy keményszívű fog lenni, s nem veszi észre, hogy leányai anyjostul együtt az
                  egész ebéd alatt nem tesznek egyebet, mint egyre sóhajtoznak. Sóhajtozni szabad;
                  akinek tetszik, gyakorolhatja magát benne, de ő nem fogja kérdezni, kinek mi
                  baja.</p>
					<p>Egy egész hétig kiállotta a kegyetlenséget, nem bánta volna ugyan olykor, ha már
                  szólnának valamit felőle, csak hogy ő visszautasíthassa a beszédet, de nem lőn mit
                  visszautasítani.</p>
					<p>Néha már a nyelvén lebegett, hogy kérdezősködjék felőle, de csak visszafojtotta a
                  szókat, és hallgatott. Végre egy napon ebédhez ülvén, a családnak semminemű tagja
                  sem evett egy falatot is, pedig sterc volt. Mayer úr nem állhatta tovább.</p>
					<p>– Hát titeket mi lelt? Mi bajotok? Miért nem esztek? Minek sírtok itt nekem?</p>
					<p>A leányok kötényeiket emelték szemeikhez, s még jobban sírtak; az asszony nagy
                  zokogva felelt:</p>
					<p>– Meghal a leányom.</p>
					<p>– Persze! – monda a férj akkora kanál sült lisztet dugva a szájába, hogy majd
                  megfulladt tőle. – Olyan könnyen adják azt! Ha olyan könnyű volna meghalni.</p>
					<p>– Hiszen jobb is lesz szegényre nézve, ha meghal, jól jár vele, legalább nem
                  szenved többet.</p>
					<p>– Hát miért nem hívatnak neki doktort?</p>
					<p>– Az ő betegségét doktor nem gyógyíthatja meg.</p>
					<p>– Üm – mordula Mayer úr, s elkezdé a fogait piszkálni.</p>
					<p>Az asszony egy ideig hallgatott, azután siránk hangon folytatá:</p>
					<p>– Mindig csak téged emleget, csak az apját szeretné látni, csak még egyszer
                  óhajtaná megcsókolni kezeit, azután örömest meghalna.</p>
					<p>E szóra az egész család, mint egy orgona kezdte rá a sírást, Mayer uram úgy tett,
                  mintha az orrát fúná.</p>
					<p>– Hát hol fekszik? – kérdé megerősítve hangját.</p>
					<p>– A Zuckermandelen egy szegényes hónapos szobában, mindenkitől elhagyatva.</p>
					<p>Tehát szegény állapotban! – gondolá Mayer úr. – Akkor talán hát mégsem egészen
                  igaz az, amit Teréz beszélt felőle.</p>
					<p>Meglehet, hogy szeretett valakit, s ajándékokat fogadott el tőle; ez még nem olyan
                  nagy bűn, de ebből még nem az következik, hogy eladta volna magát. Mikor ezek a
                  vénkisasszonyok, akik sohasem élvezték a világ legfőbb örömeit, olyan irigyek a
                  fiatalság mulatságaira.</p>
					<p>– Hm. Tehát rólam is beszél az a rossz leány.</p>
					<p>– Azt hiszi, hogy a te átkod fogott rajta. Amióta innen elment...</p>
					<p>Itt közbeszakítá a beszédet az általános siralom ismét.</p>
					<p>– Amióta innen elment – folytatá újra Mayerné – soha fel nem kelt az ágyból, nem
                  is hagyja azt el már, tudom, csak mikor a koporsóba teszik.</p>
					<p>– No, vezessetek el hozzá délután! – monda Mayer úr végképpen elérzékenyülve.</p>
					<p>Erre a szóra az egész család a nyakába borult, csókolták, cibálták, nem volt ilyen
                  jó ember, ilyen kegyes apa több a világon.</p>
					<p>Alig várták, hogy az asztalt elszedjék, felöltöztették a jámbor családfőt,
                  pálcáját kezébe adták, s valamennyien elmentek vele a Zuckermandlira, ahol egy
                  szegény padlásszobában feküdt Matild, melyben a szó szoros értelmében nem volt
                  egyéb, mint egy ágy és számtalan orvosságos üveg.</p>
					<p>A jó apa szíve elfacsarodott e látványon. Tehát Matildnak semmije sincs! Szegény
                  leány!</p>
					<p>Arra a gondolatra ki tudott volna jönni, hogy a csipkéit és selyemkendőit csak nem
                  itta be mind orvosságban egy hét alatt.</p>
					<p>A leány fel akart kelni, hogy atyját meglátta, de nem bírt; Mayer úr bűnbánó
                  képpel lépett oda hozzá, mintha ő vétett volna ellene; a leány megragadá kezét,
                  odaszorítá kebléhez, csókjaival halmozta, s töredezett hangon esedezék
                  bocsánatáért.</p>
					<p>Valóban kőbül kellett volna a jámbor apa szívének lenni, hogy azt megtagadhassa
                  tőle. Megbocsátott neki. Rögtön bérkocsit rendelt, s visszaviteté őt a házhoz.
                  Beszéljen a világ, amit neki tetszik! A vér nem válhatik vízzé, egy apa nem ölheti
                  meg szülöttjét egy kis botlás miatt.</p>
					<p>Ezt annál kevésbé teheti, minthogy ezúttal oka sincs rá, mert még aznap kapott egy
                  levelet, melyet libériás inas hozott neki, és azt a sokszor említett földesúr
                  saját kezűleg írta hozzá, mély fájdalmát fejezve ki afelett, hogy ártatlan, tiszta
                  szándokú közeledése által oly félreértésekre adott okot. Ő a legnagyobb
                  tisztelettel viseltetik egész becses családja iránt, s amit Matild irányában érez,
                  az semmi sem egyéb, mint a művészet iránti tisztelet, arról pedig, hogy az ifjú
                  leányzó erényei mily ostromolhatlan sáncok közé vannak zárva, ő adhat
                  legérvényesebb bizonyítványokat, s azokat, ha kell, keze írásával is kész
                  ellátni.</p>
					<p>Ah, hiszen ez derék, becsületes ember!</p>
					<p>Mayer, Mayer! Hol volt az eszed, midőn a másik fél kihallgatása nélkül ítéltél?
                  Bizony megérdemlenéd, hogy te kérj bocsánatot megbántott családodtul.</p>
					<p>Más leánynál ugyan azt felelné az ember az ilyen imádónak, hogy ha oly tiszta
                  szándokkal van iránta, hát vegye el, hanem a művésznő kivétel, azt
                  tisztelni is szabad; a művészetnek szabad hódolni, s az nem
                  csábítás, az csak tisztelet, kitüntetés, méltó elismerés, s abból nem következik,
                  hogy el kell venni.</p>
					<p>– No jól van – monda Mayer úr, kit e levél egészen megnyugtatott –, ez már egészen
                  más; de hát legalább ne iparkodjék Matildot a sétányokon, a színfalak között
                  felkeresni, mert ez mégis kompromittálhatja; hanem, ha tisztességes céljai vannak,
                  járjon a házhoz!</p>
					<p>Balgatag ember! Kenyeret ad a patkányoknak, hogy éjszaka ne zörögjenek, ahelyett,
                  hogy macskát tartana.</p>
					<p>Két nap alatt Matild természetesen oly egészséges volt, mint a fáról szakasztott
                  alma, s a földesúr mármost a házhoz járt szépen.</p>
					<p>Leírásával nem vesződünk, mert úgysem soká fogunk vele bajlódni; nehány hónap
                  múlva elutazik, utána jő egy bankárfiú, azután ismét egy földesúr, majd egy
                  negyedik és egy ötödik – és ki tudná hányadik? És ezek mind igen nagy tisztelői a
                  művészetnek, mind igen derék, illedelmes emberek, akiktől egy illetlen szót nem
                  lehet hallani, kik kezet csókolnak a mamának, s bölcs dolgokat beszélnek a
                  papával, s oly szerényen hajtják meg magukat a leányok előtt, mikor jönnek, mikor
                  mennek, mintha grófkisasszonyokkal társalognának. Akadnak közöttük víg, mulatságos
                  fiúk, akik halálra nevettetik az embert tréfáikkal, akik kimennek a konyhába Mayer
                  mamával kötekedni, megkóstolják az ételeit, ellopják a palacsintát, olyan kedves,
                  bohó fiúk.</p>
					<p>Négy leány lett nagy és deli. Egyik szebb volt, mint a másik; életkorukban alig
                  volt közöttük egy-egy év különbség. Amint felnőttek, amint hajadoni szépségük
                  kifejlett, annyival zajosabb, látogatottabb lőn Mayer uram háza; a régi fényűzés,
                  könnyelműség, pazarlás visszatért, örök jókedv tanyázott a háznál; a
                  legválogatottabb társaságok gyűltek ottan össze, grófok, bárók, főnemesek,
                  bankárok és más nagy urak.</p>
					<p>Vette ugyan észre Mayer uram, hogy midőn az utcán találkozik ezen grófokkal és
                  bankárokkal, azok úgy tesznek, mintha nem látnák, sőt ha leányaival találkoznak
                  is, egyik sem néz a másikra, hanem ő az olyan dolgokon, amik neki nem tetszettek,
                  nem szokta törni a fejét; azt gondolta, hogy ezt mind így szokták a nagy urak.</p>
					<p>Már a legkisebb leány is jól megnőtt, tizenkét éves volt, s látni lehete
                  fejlődéséből, hogy mindegyik nénjénél szebb lesz. Még most kurta viganót és fodros
                  nadrágocskát viselt, s tömött hosszú hajzata két tekercsben fonva csüggött le
                  hátul, s a ház tisztelői nem egyszer kérdék már tréfálva: –
                  “Mikor fog ő is hosszú öltönyt kapni, mint nénjei?”</p>
					<p>Egy napon szokatlan, meglepő látogatás érte Mayer uramat. Éppen egy csoport
                  jókedvű fiatal enyelgett a vidám leánykákkal, jutott egy elefánt a mamának is, ki
                  őt nevettesse.</p>
					<p>Mayer papa pedig legyeket ütögetett a falon, s nagy megelégedésére szolgált, ha
                  egy-egy hangosabb csattanásra valamelyik leány felsikoltott, mintha megijedt
                  volna, amidőn kocogás hallatszik az ajtón, s minthogy senki sem felelt rá, a
                  kocogás ismétlődik; harmadszor is rákezdi, végre egy vidám cimbora odaugrik, s
                  feltárja az ajtót gondolva, hogy ez is egy tréfás fiú lesz – ki őket meg akarja
                  lepni.</p>
					<p>Egy vén, száraz hölgy alakja, kopott fekete ruhában állt a fényes társaság
                  előtt.</p>
					<p>Mayer papa úgy megijedt, hogy elkezdett csuklani ijedtében. Teréz volt az...</p>
					<p>Az éltes kisasszony, anélkül, hogy a jelenlevő társaságot legkisebb figyelmére is
                  méltatná, minden megütődés nélkül odajárult Mayer úrhoz.</p>
					<p>A jámbor családapa hallatlan zavarban volt, nem tudta, hogy leültesse-e a tisztes
                  kisasszonyt. Hová? Oda valamelyik merveilleux mellé? Bemutassa-e a vidám
                  társaságnak mint testvérnénjét, vagy eltagadja, hogy ismeri? Viszont a díszes
                  vendégeket fejenként megismertesse-e Terézzel, mint házának mindmegannyi
                  tisztelőit?</p>
					<p>Kisegíté őt a zavarból maga Teréz. Nyugodt, hideg arccal megszólítá:</p>
					<p>– Nehány szóm volna önhöz, s ha ráér, vendégeit egy pár pillanatra elhagyhatni,
                  legyen szíves oly helyre jönni velem, hol a társaságot nem zavarjuk.</p>
					<p>Mayer papa kapott az ajánlaton, hogy testvérét ez úri körből eltávolíthatja, s
                  nyitotta előtte az ajtót, keresztülvezetve a távolabbi szobákba.</p>
					<p>Alig tette be az ajtót, midőn víg kacaj hangzott fel az elhagyott társaság
                  közepéből; Mayer papa sietett Terézt odább terelni; nagy együgyűség kellett volna
                  hozzá, hogy ki ne találja, miszerint azok odabenn most a múlt századbeli
                  kisasszony felett kacagnak.</p>
					<p>Mayer papa iparkodott olyan nyájas lenni Terézhez, mint egy citromkereskedő.</p>
					<p>– Foglaljon helyet, kedves jó rokonom. Óh, milyen szerencse, valahára
                  láthatni...</p>
					<p>– Éppen nem udvariasságokat jöttem ide mondani – beszélt száraz hangon Teréz –, s
                  ahhoz a nehány szóhoz nem szükséges leülnöm; állva is elmondhatom. Két év óta nem
                  láttuk egymást, azon idő alatt ön meglehetősen messze eltávozott tőlem, s oly
                  életmódot folytat, mely körülbelől örök időkre lehetetlenné teszi, hogy ismét
                  egymáshoz közeledhessünk; ez, úgy hiszem, nem nagy búsulására fog önnek szolgálni,
                  s azért volt bátorságom azt elmondani. – Ön négy leányának egymás után ugyanazon
                  életpályát választá. Nem szólok felőle. Az ilyenről legjobb hallgatni; kérem ne
                  szakítson félbe, nem szemrehányásul mondtam. Ön ura saját tetteinek. Most még egy
                  leánya van önnek, az is tizenkét éves már, és idestova felnőtt hajadon leend. Nem
                  jöttem színházi jelenéseket idézni elő ön házánál; nem akarok önnek leckéket
                  tartani erkölcsről, vallásról, istenről, hölgyi szüzességről, miket a nagy urak és
                  nagy szellemek által kigúnyolt szenteskedők annyit emlegetnek; nem akarok önnek
                  atyai szívére hatni könyörögve, hogy amit négy leányában elvesztett, mentse meg az
                  ötödikben, mert tudom jól, hogyha erre volna is önnek akarata, de nincsen ereje, s
                  ha ereje volna is, nincsen esze hozzá.</p>
					<p>Mayer úr olyan jó ember volt, hogy mikor ilyen dolgokat mondtak neki, csak
                  mosolyogni szokott rá.</p>
					<p>– Hogy mentül kevesebb ideig legyek önnek alkalmatlanságára, röviden kívánom
                  elmondani, amiért jöttem. Én azt kérem – nem, rosszul mondtam,
                   követelem, hogy legkisebbik leányát adja át nekem. Én fel fogom őt
                  nevelni tisztességesen, becsületes polgárleányhoz illő módon. Még az ő lelke
                  romlatlan, még isten kezében van, én holtom napjáig azon fogok törekedni, hogy őt
                  a jó erkölcsben megőrizhessem, s öntől egyebet nem kívánok, mint hogy sem önnek,
                  sem családja bármely tagjának is ne legyen rá többé semmi gondja. Engemet jó
                  szándokomban megsegít az isten. Jónak látom egyébiránt önnek megjegyezni,
                  miszerint nem hiába mondám az elébb, hogy “követelem”, mert azon esetben, ha ön
                  netalán ez ajánlatomat visszautasítaná, én a legfensőbb hatóságokhoz fogok
                  folyamodni, hogy kérelmemet foganatosítsam, és ez önre nézve sok kellemetlenségnek
                  lehetne okozója, mert én részemről kész vagyok a hercegprímásig felmenni és
                  elmondani előtte azon okokat, melyek engemet e föllépésre kényszerítettek. –
                  Ajánlatom nem kíván hosszas gondolkozást; mindamellett holnap reggelig engedek
                  önnek időt, hogy elhatározza magát. Ha ez ideig a leányt hozzám el nem fogja
                  hozni, legállhatatosabb ellenségére számolhat bennem. – A bűnbocsátó isten
                  kegyelme legyen önnel mindenha.</p>
					<p>Ezzel megfordult az éltes kisasszony, s elhagyá a házat.</p>
					<p>Mayer úr kikísérte nénjét, s míg őt maga előtt látta, az esze állva maradt, egy
                  gondolatnak nem volt ura. Csak azután kezde magához térni, hogy őt kiküszöbölte. A
                  leányok, az ifjoncok mulatságos észrevételekkel kísérék az aggszűz megjelenését, s
                  e tréfákra megjött Mayer papa bátorsága. Elkezdett nekik referálni róla, hogy mi
                  hozta ide a vénkisasszonyt.</p>
					<p>– A bizony nem akar egyebet, mint Fannyt elvinni a háztul és magánál tartani
                  örökre.</p>
					<p>– Hó! – áh! – óh! – hangzott mindenfelől.</p>
					<p>– És miért? Szeretném tudni, miért? Hát nem nevelem-e én őt tisztességesen? Hát
                  lehet-e énellenem valakinek valami kifogása? Vethet nekem valaki valamit szememre?
                  Nem úgy bánok-e én leányaimmal, mint a szemeim fényével? Hallott-e valaha
                  valamelyik egy rossz szót tőlem? Tán bizony én valami országos hírű csaló vagyok,
                  aki rossz példát ad gyermekeinek, hogy a hatóságok elvegyék azokat kezei közül? –
                  Nos uraim, mondják meg, mit tudnak énfelőlem? Tolvaj vagyok-e én? Rablókapitány
                  vagy hamispénzverő? Istenkáromlásokat hallani-e éntőlem, vagy tékozlást vethetni-e
                  az én szememre?</p>
					<p>Eközben hevesen járt alá s fel a szobában nagy lépésekkel, mint egy színpadi
                  hérosz, s bámultatta magát a vendégeivel.</p>
					<p>Amit beszélt, az végtére is nagy hatást szült, azt a hatást tudniillik, hogy az
                  úrfiak mind megszökdöstek a házból. Teréz fenyegetésében volt valami, ami rájok
                  nézve is kellemetlen leendett.</p>
					<p>Midőn a család magára maradt, akkor kezdődött még csak rá a Teréz elleni
                  kifakadás; e mindent felülmúló vakmerőség fellázasztá a kedélyeket; nem volt oly
                  gonosz indulatú, incselkedő, áskálódó személy több a világon, mint a
                  vénkisasszony; ne is próbálja többet betenni lábát a házba, mert ott kiseprűzik,
                  lelúgozzák, lapáton vetik ki az utálatos, fertelmes méregkeverőnét.</p>
					<p>Maga Mayer úr is egészen dühbe kezde jönni. Nem nyughatott a haragtól, el kellett
                  neki mennie hazulról, hogy panaszát kiöntse.</p>
					<p>Volt három régi jó ismerőse még azon időkből, hogy hivatalt viselt; ezek most is
                  főtörvényszéki hivatalnokok, híres jogtudósok voltak, kiknek tanácsadására sokat
                  lehete építeni. Régen nem látta ugyan már őket, de most eszébe jutott, hogy
                  felkeresse mindegyiket, és megelőzze Terézt, ha netán az fenyegetését foganatba
                  találná venni.</p>
					<p>Első ismerőse, kit legközelebb talált, volt Schmerz úr, tanácsos, nőtlen,
                  negyvenes férfi, sima képű, szelid kedélyű ember, kit éppen a kertjében talált,
                  amint szegfűket oltogatott.</p>
					<p>Elmondá neki panaszát. Elmondá, hogy Teréz milyen álnok megtámadással fenyegeti,
                  hogy őt még a hercegprímásnak is fel akarja adni.</p>
					<p>Schmerz úr az egész beszéd alatt egyre mosolygott, csak néha figyelmezteté Mayer
                  urat, hogy a nagy deklamáció közt bele ne lépjen a virágágyakba, mert oda
                  kakastaréj meg vitézsarkantyú van vetve. Mikor aztán Mayer úr elvégzé beszédét,
                  nagy szelíden azt felelte rá:</p>
					<p>– Nem fogja azt Teréz cselekedni.</p>
					<p>Nem fogja Teréz cselekedni? – gondolá magában Mayer. Ez nem elég. Ő azt akarta
                  hallani, hogy Teréznek azt nem lehet, nem szabad tenni, és ha elkezdi, csúfot lát
                  vele.</p>
					<p>Schmerz úr véghetetlen sok szegfűt szándékozott oltani ezen a délután, úgyhogy
                  Mayer úr jobbnak látta panaszával második ismerősét keresni fel, remélve, hogy az
                  majd határozottabb választ adand.</p>
					<p>E volt Chlamek úr, híres ügyvéd, egyike a legbecsültebb jellemeknek, rendkívül
                  száraz ember, csupa praxis és józan okosság, emellett maga is családapa, kinek
                  három fia és két leánya volt.</p>
					<p>Chlamek úr végighallgatta ügyvédi türelemmel az eléadott ügyet, s szelíd, őszinte
                  modorban válaszolt a kérdezőnek:</p>
					<p>– Sohase civódjék ön, édes barátom, testvérével ily ügy felett, ha neki éppen úgy
                  tetszik, hogy egy leányát magához akarja venni, adja oda isten hírével, önnek
                  marad még azért elég; úgyis magamról tudom, hogy több baj van egy leánygyermekkel,
                  mint három fiúval. Én bizony nem tagadnám meg a kívánatát, ha önnek volnék.</p>
					<p>Mayer úr egy szót sem felelt. Ez a tanács még kevésbé tetszett neki. Ment a
                  harmadik ismerőshez.</p>
					<p>Ez volt előtte a legderekabb ember. Magyar neve volt, tekintetes Bordácsi úrnak
                  hítták. Kriminális törvényszéki asszesszor, rettenetes goromba ember azok iránt,
                  akikre meg haragszik, az egész törvényszéket úgy forgatja az ujján, mint a
                  gyűrűt.</p>
					<p>Mayer úr egy csomó pörös papiros között találta az érdemes kriminális asszesszort,
                  kinek kitűnőleg azon szokása volt, hogy mikor befészkelte magát valamely
                  összevissza bonyolult ügybe, azt annyira sajátjává tevé, hogy egészen benne élt,
                  benne érzett, mérges volt, ahol igaztalan fondorlatokat, szembeötlő exceptívákat
                  látott, s csak akkor volt megengesztelődve, ha az igazságos fél ügyesen kivágta
                  magát. Emellett ismeretes volt megvesztegethetlensége felől; aki aranyakat hozott
                  neki, azt kiverte a szobából, s ha szépasszonyok jöttek hozzá ítéletére kecseik
                  által befolyást gyakorlandók, azok irányában oly minden udvariasságot mellőző
                  modorral viseltetett, hogy bizonyára nem mentek hozzá másodszor informálni.</p>
					<p>Amint Bordácsi meglátta a hozzá belépő Mayer urat, levevé pápaszemét, s a
                  kinyitott okiratba tette, hogy az olvasás fonalát el ne veszítse, s valami
                  rendkívüli pokróc hangon kiálta rá, daróc mimikával kísérve szavait:</p>
					<p>– No mi baj, barátom uram Mayer?</p>
					<p>Mayer úr megörült a “barát” szónak, pedig ez csak szójárás volt az asszesszor
                  úrnál; így szokta nevezni a patvaristáját, hajdúját és a pörös feleket, akiket
                  megszid.</p>
					<p>Elmondá panaszát nagy bizton, le is ült, anélkül, hogy kínálva lett volna, mint a
                  hajdani boldog időkben szoká, midőn még hivataltiszti társak voltak.</p>
					<p>Mayer úr azalatt míg beszélt, sohasem szokott annak a szeme közé nézni, akihez
                  szavait intézte, mely lélekbátortalanság által meg volt fosztva azon előnyöktől,
                  miszerint szavainak hatását az arcokból olvashassa. Nagyon meglepő lehetett tehát
                  rá nézve, midőn beszédét végezvén, tekintetes Bordácsi úr a kitelhető
                  legharagosabb hangon ráordíta:</p>
					<p>– Hát miért mondja el az úr nekem mindezeket?</p>
					<p>Mayer úrban egyszerre meghűlt a lélek, nem tudott felelni, csak a szája mozgott,
                  mint egy megtaszított gipszfigurának.</p>
					<p>– Mi?! – kiálta még nagyobb tüdőfeszítéssel tekintetes Bordácsi úr, egészen
                  odalépve a szerencsétlen kliens elé s ránézve ijesztően felnyitott szemeivel.</p>
					<p>A szerencsétlen ember ijedtében felugrott a székről, melyre kínálatlanul le talált
                  ülni, s csaknem ríva fakadtan rebegé:</p>
					<p>– Én, kérem alássan, tanácsot kérni jöttem ide és – és pártfogást.</p>
					<p>– Micsoda? Hát azt gondolja az úr, hogy én az úrnak pártját fogom fogni? – kiálta
                  az asszesszor oly hangon, mintha azt hinné, hogy süketnek kiabál.</p>
					<p>– Én azt hittem – hebegé a boldogtalan családapa –, hogy azon régi szívesség,
                  mellyel kegyed hajdanában házam iránt viseltetett...</p>
					<p>Bordácsi nem hagyta végigbeszélni.</p>
					<p>– Mit? Az ön háza! Akkor az ön háza tisztességes ház volt, most pedig az ön háza
                  Sodoma és Gomorrha, mely tárva-nyitva áll a világ bolondjainak; ön mind a négy
                  leányát eljegyzette a mélységes poklokkal és botránykoztatására szolgál minden
                  tiszta lelkű embernek; ön megrontója a városi fiatalságnak, akinek a nevét, ahol
                  csak kicsapongó fiak és elbúsúlt apák vannak, mindenütt emlegetik széles ez
                  országban.</p>
					<p>Már e helynél tökéletesen sírva fakadt Mayer, s olyasvalamit hebegett, hogy ő
                  semmit sem tud.</p>
					<p>– Milyen szép családdal áldotta meg önt az isten, és az úr hogy tette őket
                  világcsúfjaivá, kereskedést űzött leányai ártatlanságával, szerelmével, lelki
                  üdvösségével; eladta, elárverezte őket a többet ígérőnek, megtanította őket, hogy
                  kell az utcán menőket elfogni szemeik tekintetével, hogy kell nevetni, mosolyogni,
                  szerelmet tettetni emberek előtt, kiket először látnak életökben, hogy kell
                  hazudni, hogy pénzöket kicsikarják!</p>
					<p>A szerencsétlen ember zokogva fuldokolt nehány szót, hogy ő ezt sohasem
                  cselekvé.</p>
					<p>– Most még egy leánya van az úrnak; az utolsó, a legszebbik, a legkedvesebbik.
                  Mikor még én az úrék házához jártam, kicsiny ölbeli gyermek volt, mindnyájan azt
                  szerették legjobban, mindig kézben volt. Nem emlékezik már reá az úr? És most ezt
                  is el akarja adni az úr? És haragszik, ellenkezik, fűhöz-fához kapkod, midőn egy
                  tisztességes személy meg akarja a szerencsétlen gyermeket menteni attól, hogy
                  ártatlansága befertőztessék, hogy lelke, szerelme haszontalan, pimasz kéjencek,
                  utcataposó, kalap-félrevágó, opera-fütyörésző lafancok körmei közt hervadjon el,
                  hogy egész élete szerencsétlen legyen és gyalázatos, halála órája elhagyatott és
                  megátkozott, s a halálon túl irtózat és pokol tüze! S az úr még kifogásokat tesz?
                  Persze, mert hiszen nagy kincstől akarják az urat megfosztani, amit jó drágáért
                  eladhat, amit már magában előre számítgatott, hogy ennyi meg ennyi árát fogja
                  kérni. Nem így van-e?</p>
					<p>Mayernak vacogtak a fogai ijedség és borzalom miatt.</p>
					<p>– Azt mondom az úrnak, ha még hajlandó a jó tanácsot bevenni – folytatá az
                  asszesszor kérlelhetlen hangon –, hogy ha becsületes Teréz testvérje kívánja az
                  úrnak Fanny leányát magához venni, adja oda minden feltétel alatt, levegye róla
                  kezeit örökre, és adja át neki tisztán és békességesen; mert ha pörre engedi jönni
                  a dolgot, és további kifogásokat tesz – teremt úgy segéljen! én magam leszek, aki
                  bezáratom az urat.</p>
					<p>Mayer ijedtében azt kérdezte – hogy “Hová?”</p>
					<p>Az asszesszort egy percre meglepte a kérdés, de rögtön talált rá feleletet.</p>
					<p>– Hová? Azon esetben, ha az úrnak tudomásával vannak azon dolgok, amik családja
                  körében véghez mennek – a fenyítő házba; ha pedig semmit sem tud azokról – akkor a
                  bolondok házába!</p>
					<p>Mayer úrnak elég volt ennyi. Magát ajánlotta, és ment. Alig talált ki az ajtón,
                  melyen bejött, s tántorogva ért le az utcára; az ácsorgók nevetve mondák
                  egymásnak: – “Ez is jól felöntött ma valahol!”</p>
					<p>Tehát másoktól kellett neki megtudnia, hogy ő nem becsületes ember; idegen ajkról
                  kellett meghallania, hogy őt lenézik, csúfolják, átkozzák, hogy őt
                  szerelemkalmárnak nevezik, ki önleányai szerelmével űz kereskedést, s házát a
                  fiatalság romlása helyének tartják.</p>
					<p>Pedig ő azt hitte, hogy ő a legjobb ember a világon, kinek házát tisztelik,
                  becsülik, kinek barátságát keresve keresik. Azon gondolkozott, vajon illendő-e még
                  őneki azon házba betenni a lábát.</p>
					<p>Elbúsúltában kibarangolt egész a malomligeti tóig. – “Milyen szép tó – gondolá
                  magában –, mennyi rossz leányt bele lehetne fojtani, az ember maga is
                  beleugorhatnék!”</p>
					<p>Azzal visszafordult ismét, és sietett hazafelé.</p>
					<p>Otthon ezalatt még mindig folyt a beszéd, a panasz és jajveszékelés Teréz
                  követelése fölött.</p>
					<p>Egyik testvér a másik kezéből kapta ki a legkisebb leányt, ölelték, csókolták,
                  mintha valami nagy szerencsétlenség várna rá.</p>
					<p>– Szegény Fáni! Nálunk a szolgálónak jobb dolga van, mint teneked fog lenni
                  Teréznél.</p>
					<p>– Óh, milyen kedves napjaid lesznek; egész nap kötni, varrni, este aztán az
                  “Áhítatosság óráit” olvasni a nagynéni előtt, míg el nem alszik.</p>
					<p>– Tudom, hogy fog bennünket előtted szidni mindig, majd úgy elidegenülsz tőlünk,
                  hogy ránk sem nézesz többé!</p>
					<p>– Szegény Fáni, az a vén csont meg is fog verni.</p>
					<p>– Szegény Fáni!</p>
					<p>– Szegény leányom!</p>
					<p>– Szegény öcsénk!</p>
					<p>A gyermeket egész megvadították ezzel a sok sopánkodással, végre is abban
                  állapodtak meg, hogy mondja azt Fanny a papának, ha az csakugyan engedni akarna
                  Teréznek, hogy ő nem akar odamenni, majd a többiek azután
                  mind pártját fogják.</p>
					<p>Éppen lehetett Mayer úr lépéseit hallani a lépcsőkön.</p>
					<p>A kalappal fején lépett be a szobába, mert hiszen ilyen háznál nem szokás a
                  kalapot levenni.</p>
					<p>Tudta, hogy mindenki az ő arcára néz. Azt is tudta, hogy arca eléggé zavart arra,
                  hogy mindenki megijedjen tőle, aki ránéz.</p>
					<p>Senkire sem tekintett, csak Fannyhoz szólt.</p>
					<p>– Vedd fel a köpenyedet, tégy kalapot és készülj!</p>
					<p>– Minek, papa? – kérdé Fanny rosszul nevelt leányok szokásaként, kik mielőtt
                  tennék, ami mondva van, elébb megkérdik: “Miért?”</p>
					<p>– Jössz velem.</p>
					<p>– Hová papa?</p>
					<p>– Terézhez.</p>
					<p>Mindenki iparkodott csodálkozását kifejezni. Fanny lesütve szemeit és egy szalagot
                  tekergetve ujjai körül rebegé félénk hangon:</p>
					<p>– Én nem akarok Terézhez menni.</p>
					<p>Egy szétszedett hímzőráma feküdt az asztalon.</p>
					<p>– Mit mondtál? – kérdé Mayer leányához lehajolva, mintha nem jól hallott
                  volna.</p>
					<p>Fanny szétnézett anyjára s testvéreire, s azoknak biztató tekintetével találkozva
                  bátor, határozott hangon ismétlé:</p>
					<p>– Én nem akarok Terézhez menni.</p>
					<p>– Úgy? Nem akarsz?</p>
					<p>– Én itt akarok maradni az anyámnál és a nénéimnél.</p>
					<p>– Az anyádnál és a nénéidnél? És lenni az, ami ők?</p>
					<p>Azzal megfogá a leány kezét, másik kezével felkapta a hímzőráma egyik ágát, s
                  mielőtt annak ideje lett volna a megijedésre, olyan sort vert rajta, hogy magának
                  is megesett rajt a szíve.</p>
					<p>A testvérek mind közbeveték magukat; éppen jókor! Ahány ága volt a hímzőrámának,
                  azt Mayer papa mind összetöré rajtok, utoljára került az asszony. Már annak nem
                  jutott a rámából. Tehát ököllel üté meg úgy, hogy lerogyott a szögletbe.</p>
					<p>Nehány év előtt kellő mértékben alkalmazva még tán használt volna e megintés; így
                  csak fájdalmat okozott.</p>
					<p>Mayer úr az egész alatt egy szót sem szólt, ő csak dühét elégítette ki, mint egy
                  kalitkájából kiszabadult vadállat.</p>
					<p>Azzal megfogá a leány kezét, s anélkül, hogy valakitől elbúcsúztatná, elhurcolá őt
                  magával Terézhez. A leány végig sírt az utcán.</p>
					<p>A megvert leányok haragjokban azt kívánták, ahogy apjok eltávozott, hogy bár
                  vissza se térne többet. Ez a kívánságuk be is telt, mert Mayer úr sohasem tért
                  többé vissza. Ez órától fogva eltűnt Pozsonyból. Hová lett, mivé lett, sohasem
                  tudta meg senki. Némelyek azt állíták, hogy a Dunába ugrott, mások, hogy
                  elbujdosott, s évek múlva is hordták haza a hírt távoli utasok, kik majd
                  Törökországban, majd Angliában láttak hozzá hasonló embert.</p>
				</div>
				<div type="chapter">
					<head>
                  XI. A kísértő a templomban
               </head>
					<p>Mikor azután felvitte Jézust az ördög egy nagy magas hegyre, megmutatá neki a
                  földnek minden országit egy szempillantásban. És monda néki: “Ím én neked adom
                  mindazt a hatalmat, ha te imádandasz engemet, mindezek tiéid legyenek.” Felele
                  neki Jézus: “Távozzál éntőlem sátán!”</p>
					<p>Szentírás.</p>
					<p> Boldog isten! Mennyivel közelebb vannak a gazdagok a mennyországhoz, mint a
                  szegény emberek!</p>
					<p>Mennyi bűn van, amibe a szegény ember beleesik, s amit a gazdag nem is ismer!</p>
					<p>Hát hallhatni-e, hogy a gazdagok lopnak; hogy az életfenntartás ösztöne oly
                  lépésre kényszeríti őket, amire isten parancsa és a világ ítélete átkot kiált?
                  Hallhatni-e, hogy egy előkelő hölgy erényeit megvették pénzen? Nem. Ez csak a
                  szegény emberek leányainak bűne.</p>
					<p>Ős időktől kezdve, mióta az aranyat és a szerelmet ismerik, a szerelem volt az
                  istenség jelképe és a pénz az ördögé. Oly ritka eset-e, hogy az istent eladják az
                  ördögért? Nagyon sűrű. És a szégyen mindig azé, aki elád,
                  és nem azé, aki vesz.</p>
					<p>Szerény, szorgalmatos a leányka? Nem látott soha egyéb példát maga körül erény-,
                  türelem-, lemondásnál? Szívébe edzve van a jó iránti érzés, s egy illetlen
                  tekintet képes arcát pirulásra indítni? Lelke tiszta, erénye gyémánt, szerelme
                  szűz?... De ha a kísértő felviszi őt a magas hegyre, és megmutatja neki a gazdag,
                  az örömökben és élvezetekben határtalan világot, és azt mondja neki: “Nézd, én ezt
                  mind neked adom, ha engemet imádsz!” – hány lesz, ki el nem szédül, és azt mondja:
                  “Távozzál tőlem, sátán!” Kivált ha a kísértő csinos alakkal, kedvező arccal
                  jelenik meg. Pedig hisz azt mindenki tudja, hogy aki a magasból leszédül, mindig
                  összezúzza magát, s a természet rende azt kívánja, hogy esni csak
                  lefelé lehet, de fölfelé soha. – És
                  mégis annyian elesnek!</p>
					<p>– – – – – – – – – – – – – – – – – –</p>
					<p>Három év folyt le már, hogy Fanny Teréz nagynénjénél lakott. Az ifjú, hajlékony
                  lelkületre nagy befolyással volt a három év.</p>
					<p>Régi eszme, hogy az emberi szívben a jó és rossz indulat egy bölcsőben alszik.
                  Amelyiket ápolják, az nő meg, és elhagyja testvérét, a nevelés tudománya megtöri a
                  kraneológok tanait. – Fannyból, a hírhedett divatleányok testvéréből a
                  legszendébb, a leggyöngédebb szűz lett. Tán testvérei nem lettek volna azok, ha
                  lelkeiknek más irányt tudott volna valaki adni?</p>
					<p>Eleinte szigorú, kemény szívű volt iránta Teréz, ez megtöré a gyermeklélek tövises
                  makacsságát. Legkisebb hibája iránt nem volt elnéző, idejének minden percére
                  munkát szabott, és azt számon kérte; egyetlen ellenmondást, legkisebb szeszélyt
                  nem tűrt, figyelmét nem lehetett kikerülni, mélyen tekintő, szigorú szemei előtt
                  lehetetlen volt hazudni, keresztüllátott a leány lelkén, megkapta a csírájában
                  levő gondolatot, és kitépte onnan. Hiába, elébb a gyomot kellett kiirtani, azután
                  lehetett elvetni a nemesebb virágok magvait.</p>
					<p>Ezeknek a vén, életkedvhagyott nagynénéknek nevelési modoruk bizonyára igen
                  kellemetlen, de igen hasznos. Midőn végre a gyermek elvadult lelkülete meg volt
                  törve, s bebizonyítva előtte, hogy a jót tettetni, színlelni, hazudni nem használ,
                  mert van egy lény, aki a gondolatok mögé lát, ki mindenütt figyel, ki semmit el
                  nem néz, ki tán még álmában is vigyáz; hanem
                   kénytelenségből igaznak, becsületesnek kell lenni;
                  akkor lassankint odavivé őt Teréz, hogy a lélekváltozat kellemeit is tanulja
                  ismerni. Őszinteségével egyenlő arányban nőtt Teréz bizalma is. Gyakran magára
                  merte hagyni, a rábízott dolgoknak nem járt utána, szavait elhivé, bárha mindent
                  titkon jól tudott is, és ez felemelte, megtisztítá a gyermek kedélyét. Látva, hogy
                  szigorú nevelőnője bízik benne, önbizalomhoz jutott. És ez
                  drága kincs! Kár, hogy olyan kevés figyelmet fordítanak rá.</p>
					<p>Testvéreiről sohasem szólt előtte Teréz; sőt még arra is figyelt, hogy mikor
                  gondolkozik felőlök, s olyankor iparkodott eszméit elszórni.</p>
					<p>Később tisztasága érzetében kevesebbet sóhajtozott utánuk. Végre annyira jutott,
                  hogy midőn egyszer Teréz engedelmével valahova kellett mennie, meglátva, hogy az
                  utcán Matild jön szemközt nyitott hintóban, ijedten futott be egy ismerős
                  asszonyság udvarába, s félve rebegé ott: “Bárcsak meg ne látott volna!”</p>
					<p>Teréz megtudta ezt, s ez idő óta legnagyobb gyöngédséggel viseltetett Fanny iránt.
                  A leány munkájához ülve nagyot sóhajtott. Teréz jól tudá, hogy most testvéreire
                  gondolt.</p>
					<p>– Miért sóhajtál? – kérdé tőle.</p>
					<p>– Szegény Matild! – monda a leány őszintén, igazán
                  megvallva gondolatát, mert hisz az eszme nem volt tisztátalan, ő
                   sajnálta testvérét, ki hintóban ült, és brabanti csipkéket viselt, míg ő
                  kézimunkája mellett oly boldog tudott lenni.</p>
					<p>Teréz nem válaszolt semmit, csak érzékenyen szorítá keblére a gyermeket. Isten
                  megjutalmazá őt háromévi lelki, testi fáradalmaiért, mert a leány meg volt mentve,
                  visszaadva boldogabb jövendőjének!...</p>
					<p>Nem olyan nagy csapás ám az a szegénység. Akik közelebbről ismerik, tudják, hogy
                  annak is megvannak a maga örömei, miket mások nem lelnek föl, ha aranyok halmazát
                  adják is érte. Azután Teréz állapotja nem is volt oly elhagyatott; egy
                  életbiztosító intézetből holtiglani jövedelme volt ötszáz forint évdíj, melynek
                  feléből ő kettőjük számára nemcsak jólétet, de apró mulatságokat is tudott
                  szerezni; összejöttek az ismerős ifjak, lyánkák, s nagy hiba volna azt hinni, hogy
                  az egyszerű emberek nem értenek a mulatsághoz. – Jövedelme másik felét pedig
                  szorgalmasan félretevé – gondolva, hogy hátha majd ő nem lesz, maradjon Fannynak.
                  És a leány is keresett már. – Munkájaért pénzt kapott. Óh, ti ezt nem tudjátok,
                  jólétben úszó emberek, milyen gyönyör, milyen élvezet az, midőn a fiatal férfi,
                  leány, becsületes fáradságát legelőször megjutalmazva látja; az a büszke öntudat,
                  hogy önmagának hasznos tud lenni, s megél birtok és mások könyörülete, segítsége
                  nélkül!</p>
					<p>És Fanny munkáját igen jól fizették; aminek titkául el kell mondanom egy korábbi
                  körülményt, mely szorosabb kapcsot képezend történetünk némely személyei
                  között.</p>
					<p>Azon ház, amelyben laktak, egy magyar asztalosmesteré volt, ki több házzal is bírt
                  Pozsonyban, neve Boltay János. E gazdag kézműves régen,
                  régen! mikor még új mester volt – aminek már negyven éve – rokonérzelemmel
                  viseltetett Teréz iránt, és kezét megkérte. De Teréz szülői nem adták hozzá a
                  leányt – pedig az is szerette őt –, mert családjok hivatalbeli volt, s nem illett
                  bele egy kézműves. Boltay azután mást vett el, házassága szerencsétlen volt és
                  magtalan, s mire nője meghalt, megvénült ő is és Teréz is. Teréz sohasem ment nőül
                  senkihez. Negyven év alatt megőszült, megvénült, anélkül, hogy első szerelmét
                  feledte volna. Ezalatt az ő családja elszegényült, s ő maga egy külvárosi házba
                  szorult lakni, s ott élt már huszonöt év óta. Boltay ezalatt meggazdagodott, s
                  megvette azt a házat, melyben Teréz lakott, s így alkalma volt annak apró
                  kényelmeiről gondoskodni oly modorban, hogy azt Teréz nem utasíthatta vissza. Az
                  udvarból kertet csináltatott, a lármásabb lakókat eltávolította, és a
                  legcsekélyebb házbért fogadta el csupán. És amellett sohasem beszéltek egymással.
                  – Maga Boltay a város túlsó végén lakott egy másik házában, hol egyszersmind
                  raktára is volt; hanem azért mindent jól tudott, ami Teréz körül történik;
                  megtudta azt is, hogy Fannyt magához vette, s ez idő óta gyakran küldözött oda egy
                  fiatal legényt, első legényét, ki igen derék, jeles fiú volt, mint mondák, Boltay
                  kedvence, kit úgyszólván örökbe fogadott, s mindenét rá szándékozik hagyni; mert
                  rokonai úgysincsenek.</p>
					<p>Ez a mi Párizsban látott ismerősünk, az ermenonville-i ábrándozó, a
                  Mainvielle-Catalani ügyben a nép szószólója.</p>
					<p>Ez ifjút azért küldé annyiszor Terézhez Boltay, hogy majd egy, majd más női munkát
                  rendeljen meg, Fanny által készítendőt, miket ő igen gazdagon szokott megfizetni.
                  Teréznek nem merte volna ajánlani segélyét, de ily úton el kellett neki azt
                  fogadni a leány számára.</p>
					<p>A figyelmes vizsgáló előtt feltűnhetett volna az is, hogy mind Teréz, mind Boltay
                  igen kevés nyugtalanságot tanúsítanak afelett, ha Sándor
                  (most említjük először az ifjú kézműves nevét) hosszasabb ideig ott felejti magát
                  az ifjú leánnyali beszélgetésben.</p>
					<p>Tán gondoltak felőlök valamit?</p>
					<p>Valóban szép pár leendett belőlük. Az ifjú magas, ideges, szabályos termet, szőke,
                  göndör fürtökkel és szenvedélyes, kék szemekkel, arca bátor, férfias,
                  magatartásában semmi elhanyagolt vagy közönséges és viszont semmi keresett
                  úriasság, hanem az a nyugodt biztosság, mit az egyiránt kimívelt lélek és test
                  szokott adni. A leány karcsú, ideál alak, epedő fekete szemekkel, mélyen piros
                  teli arccal, mely még a szemek körül sem enged ellágyult színezetet látni. Valóban
                  olyan alak, aminővel nagy hatást lehetne előidézni a nagyvilágban; szépen
                  egymáshoz illenének – az szőke, ez barna; az kék, ez fekete szem; az bátor,
                  komoly, erőteljes, ez szenvedély- és érzelemgazdag – azonban ki tudja, mi van
                  felőlök megírva a csillagokban?</p>
					<p>Azon ismerősök között, kik Teréz lakát látogatni szokták, volt egy kis, alacsony,
                  fürgenc emberke, kit közönségesen nem a nevén szoktak híni, hanem
                  hivatalcímén.</p>
					<p>Ez volt a regens chori, a templomi karnagy.</p>
					<p>A derék regens chori egy délután, mikor az ifjaknak jókedvük volt, énekelni
                  hallotta Fannyt. Valami “Gyöngyöm Minkám el kell válnom”-féle együgyű nóta
                  lehetett az, de a műértő karnagyot meglepé a szép csengésű fiatal hang, nem
                  tartóztathatá magát, hogy ki ne mondja, mennyire érdekes volna Fannynak a
                  Stabat mater áriáját betanítani, hogy azt a templomban
                  elénekelje.</p>
					<p>Teréz összerezzent e gondolatra. Matild jutott eszébe. Ámde az egészen más:
                  énekelni nyílt színpadon, cifrára felöltözködve, könnyelmű szerelmi dalokat,
                  hivalkodó nézők előtt – mint énekelni isten templomában, rejtett rácsozat mögött,
                  magasztos, lélekemelő éneket, ájtatos imádkozók előtt.</p>
					<p>Pedig a gonosz, mely keresi, akit megegyen, megtalálja a templomban is a maga
                  áldozatát.</p>
					<p>Teréznek tehát meg kellett engedni, hogy Fanny eljárjon a regens chorihoz, ki őt
                  nagy szenvedéllyel tanította, s fáradhatlan volt magasztalásában.</p>
					<p>A lyánka ritkán járt egyedül odáig is; vagy Teréz, vagy annak egy barátnője, egy
                  jámbor asszonyság, Krammné kísérte őt rendesen a karnagy lakáig, s óra végeztével
                  ismét érte ment. Különben is e polgári körökben nincs annyi ok félteni a
                  leányokat, mert egyik család úgy vigyáz a másik leányára, mint tulajdon
                  gyermekére, s anyja, védnője nélkül bátran jelenhet meg akárhol a hajadon, mert
                  mindenütt védőire talál, s a szerelemkalmárok ellen itt igen erős védvámrendszer
                  van felállítva.</p>
					<p>Hogy Fanny szépsége és erényes magaviseletének híre szét ne terjedt volna a városi
                  körökben, azt várni sem lehetett. Vannak olyan dologtalan urak, kiknek nincs egyéb
                  foglalatosságuk, mint hasonló felfedezések után járni, s ez érdemes
                  gyönyörvadászok száma az összehívott országgyűlés alkalmával még többre
                  szaporodott; fiatal honatyáink terjesztették is a jó erkölcsöt, amerre csak
                  lehetett.</p>
					<p>A Mayer leányokat ki nem ismerte volna már ekkor, s aki őket ismerte, hogy
                  kerülhette volna ki figyelmét, miszerint azoknak még egy ötödik testvérök is van.
                  “Hol van e legkisebb testvér?” Nemde, ez volt a legtermészetesebb kérdés.</p>
					<p>A leányok nem csináltak belőle titkot. Elmondták, hogy kinél tartózkodik, hogy
                  mikor és hol lehet őt látni. Ah! ez több volt mint könnyelműség; ez lelki
                  aljasság, ez irigység, ez gyűlölet; Matild nem bírta megbocsátani Fannynak, hogy
                  előle az utcán megszökött, és egyik sem bírta megbocsátani neki, hogy oly kinccsel
                  bír, amivel ők nem: ártatlansággal. Minő falat volt ez a finom ízlelők számára! –
                  Milyen paradicsomi ritka gyümölcs! Egy tizenöt-tizenhat éves gyermek, kinek
                  gyémántlelkét a sárból, a szemétből tisztogatták ki, kinek gyöngéd szívét tán egy
                  ábrándozó ifjonc számára tartogatják, ki még csak istenről és gyermeteg
                  vigalmakról eszmél; ezt letépni könyörtelenül, bimbójából egyenkint kiszaggatni a
                  leveleket, belehurcolni újra abba a fertőbe, amelyből kivették, s megismertetni
                  vele egy egész pokolegyetemét azon új, azon szárasztó, elemésztő szenvedélyeknek,
                  melyek a szívek alvilágában születnek! Ah, mit értitek ti e gyönyört köznapi
                  fogalmakkal bajlódó emberek, kik megszerettek egy leányt, azt nőül veszitek, egész
                  élteteket annak boldogításában töritek össze; megvénültök vele, míg megőszült, míg
                  összeroskad, és akkor is szeretitek; ti nem fogjátok azt érteni, minő gyönyör van
                  abban, egy ártatlan szívet feláldozni egy óra örömének, a ti katekizmustokban
                  nincs még ez a tétel: “Asszonyt megcsalni nem bűn.” Mért nem
                     vigyázott magára. Mi fölkeressük, fölszaglásztatjuk, hol vannak ártatlan,
                  ismeretlen szívek, körülhálózzuk, tőrt vetünk nekik, vermet ásunk lábaik alá,
                  tükröt villogtatunk szemeikbe, hajtóvadászatot indítunk ellenök. – Miért nem
                  vigyáznak magukra?</p>
					<p>A hajtóvadászat megindult a paradicsomból lejárogató őzike ellen.</p>
					<p>Úton-útfélen kerülgették, kísérgették ezek a mindenre ráérő chevalier errant-ok,
                  törték magukat utána, hízelgéseket, hódolatokat, ajánlatokat nyilaztak felé, de a
                  tündér őzikének egy csillag lebegett feje felett, mely nem engedé, hogy a rálőtt
                  nyilak érjék: e csillag volt az erény tiszta csillaga.</p>
					<p>A csodaifjak naponta bosszúsabban jöttek össze Mayeréknél, s egymást gúnyolták a
                  sikertelen kísérletek miatt. Legtöbbnyire fogadásokat is tettek, és vesztettek e
                  tárgy felett, ahogy szokás lóversenyek és agárfuttatások alkalmával.</p>
					<p>Végre egyike az ismerős dandyknek, kit mi Fennimor néven szoktunk híni, azon elvet
                  állítá fel, miszerint legjobb és legcélszerűbb modor nők irányában az egyenes,
                  nyílt támadás.</p>
					<p>Ő tehát egy napon, midőn megtudá, hogy Fanny egyedül van otthon, pompás télkerti
                  virágokból kötött bokrétát külde hozzá, amibe egy szerelmi levél volt dugva
                  olyanforma ajánlattal, hogy ha Fanny hajlandó egy szerető szívet elfogadni, este
                  hagyja a kert hátulsó ajtaját nyitva. Vannak esetek, mikben hasonló ajánlatok
                  leggyorsabban célhoz vezetnek.</p>
					<p>A tapasztalatlan leány a meglepetés öntudatlanságában elfogadá a küldött virágot.
                  És ez ügyesen volt kigondolva.</p>
					<p>Más küldemény figyelmessé, óvatossá tehette volna, de hisz a virágok oly
                  összhangzók egy lyánka kedélyével, hogy lehetne azok iránt gyanús.</p>
					<p>Csak miután a küldeményt hozó eltávozott, vevé észre Fanny a virágok közt rejlő
                  levelet, s mintha egyszerre egy nagy mérges pókot látott volna meg, elejté azt
                  kezéből, és sírva futott át Krammnéhoz, zokogások közt panaszolva el esetét. Azt
                  hivé, hogy már ezáltal is meg van gyalázva.</p>
					<p>Nemsokára hazaérkezék Teréz is, s Krammné asszonnyal együtt látleletet tartának a
                  még lepecsételve talált levél felett. Fanny vigasztalhatlan volt, midőn Krammné ki
                  találta előtte fecsegni a levél tartalmát; komolyan azt hivé, hogy e levél
                  elfogadása által már most ő örökre meg van becstelenítve, s dacára a két jámbor
                  hölgy vigasztalásainak, úgy kilelte a hideg, hogy egész éjszaka lázban feküdt.</p>
					<p>Ilyen érzékeny a lélek tisztasága legelső érintésére a piszoknak.</p>
					<p>A két hölgy ezalatt bosszút forralt e bánat okozója ellen, óh, mert azok a
                  vénasszonyok olyan bosszúállók! Nyitva hagyaták a kert hátulsó ajtaját, s
                  rálesettek, midőn a chevalier bement, akkor meg bezáratták. Ők maguk azután a
                  padlásszoba ablakából nézték felváltva, mint tépelődik az egérfogóba került
                  csábító, a derék vadász, ki maga esett bele a verembe, s midőn végre elkezdett
                  esni az eső, gonosz kárörömmel mentek lefeküdni, fejük alá téve a kulcsokat, és
                  örvendve hallgaták, amint az eső verte az ablaktáblákat.</p>
					<p>E tisztességes kudarc csak magasabbra szítá a vadászok hevét. Megbukni egy
                  tapasztalatlan gyermek előtt, kijátszatni vénasszonyok által – ezt már csak
                  “esprit du corps” sem engedné meg abbanhagyatni, s az egész osztály renoméjának
                  helyreállítására Abellino veté fel magát, büszke önbizalommal téve fogadást
                  akármely összegre, hogy egy év múlva a paradicsomi szépség őnála fog lakni.
                  Természetesen ezalatt nem feleségül vétel van értve.</p>
					<p>Fanny a következő vasárnapon gyönyörűen éneklé a főtemplomban a “Stabat mater
                  dolorosá”-t; a jelenlevők szívei megteltek áhítattal.</p>
					<p>Krammné asszonyság – ezúttal vasárnapi piperében – ott ült egyik oldaloltár előtt,
                  és magában gyönyörködött a gyermek szép énekében, midőn maga mellett elragadtatott
                  hangon hallja susogni:</p>
					<p>– Óh, mily fölséges; óh, mily magasztos ének!</p>
					<p>Erre csakugyan oda kellett fordulnia, hogy meglássa, ki osztja ily mértékben lelki
                  örömeit.</p>
					<p>Egy szerényen öltözött úriembert látott maga előtt, ki kalapján gyászt viselt, s
                  ég felé forgatott szemeiben éppen egy könnyet törölt szét. Ez Kárpáthy Abellino
                  volt.</p>
					<p>– Nemde, uram, gyönyörűen énekel? – monda a jó asszony büszkén.</p>
					<p>– Angyalhoz hasonlóan. Ah, asszonyom, valahányszor ily éneket hallok, a könny
                  megered szememből.</p>
					<p>És kendőjét szemére tartá az érzékeny ifjú.</p>
					<p>Vajon minő sors érhette szegényt?</p>
					<p>Azután elment, és egy szót sem szólt többet Krammnéhoz.</p>
					<p>Krammnét hét napon keresztül azután majd megölte a tudnivágy, hogy mi baja lehet
                  azon rejtélyes férfinak. Vajon jövő vasárnap eljön-e ismét?</p>
					<p>Valóban újra megjelent. Most már mint régi ismerősök üdvözlék egymást.</p>
					<p>– Lássa asszonyom – monda szomorú arccal az ifjú lovag –, ezelőtt tíz évvel nekem
                  is volt egy kedvesem, menyasszonyom, ki éppen ily szépen énekelt, a “Stabat mater”
                  éppen így hangzott ajkairól, mintha csak őt magát hallanám. Éppen a menyegzőnkre
                  kitűzött napon halt meg. Halálos ágyán megfogadtatá velem, hogy ha találok fiatal,
                  szegény hölgyet, ki e szent dallamokat oly szépen éneklendi, mint ő, az ő
                  emlékeért minden évben háromezer forintot szenteljek arra, hogy azon hölgynek
                  alkalmat nyújthassak magát a magasabb művészetben kiképezhetni, s így boldogságot
                  szerezhetni magának. Én csak egy föltételt kötöttem e kivánatához: ha azon hölgy
                  éppoly tiszta, oly ártatlan marad, miként ő volt, az én szeretett, az én
                  feledhetetlen Máriám.</p>
					<p>Az ifjú itt ismét szemeire nyomá kendőjét.</p>
					<p>Milyen valódi fájdalom! – gondolá magában az asszonyság.</p>
					<p>– Fájdalommal kell megvallanom, asszonyom – folytatá reszketeg hangon a dandy –,
                  hogy nyolc év alatt nem tehettem eleget megholt arám kívánatának. Kiket
                  jótéteményeimmel halmozék, haladtak bár a míveltségben, de megbuktak az erény
                  útján. Szégyennel gondolok reájok; pedig vannak közöttük, kiket a világ
                  dicsőséggel halmoz el. Minden újabb kísérlet csak újabb csalódás.</p>
					<p>Itt ismét abbanhagyja a beszédet, s engedé Krammné asszonyt egy egész hétig
                  töprenkedni a különös történet felett. De ez nem szólt felőle senkinek.</p>
					<p>Jövő vasárnap ismét megjelent Abellino.</p>
					<p>Az ének végeztéig hallgatott, de arcán látszott, mintha valamit nagyon szeretne,
                  de átall kérdezni. De csak mégis erőt vett magán.</p>
					<p>– Bocsánat asszonyom, hogy ilyen kérdéssel terhelem. Ne vegye tőlem rossz néven,
                  ön úgy látszik, ismeri az éneklő személyt; én már annyiszor csalódtam
                  jószívűségemben, miszerint alig merek előleges értesülés nélkül közeledni
                  valakihez; én e leányzó családjáról a legcsodálatosabb híreket hallottam, mintha
                  nem éppen nagyon sokat tartanának a jó erkölcsre.</p>
					<p>Már erre a szóra Krammné is beszédes lett.</p>
					<p>– Akármik legyenek is e leányzó rokonai, uram, ő gyermekkorától fogva nincs
                  közöttük, s lelke oly tiszta, mint azon gyermekeké, kiket az idvezítő magához
                  bocsátott; neveltetése pedig oly szigorú, hogy ha ma egyedül maradna is bárminő
                  sorsban, soha a véteknek még csak árnyéka sem lehetne őrajta.</p>
					<p>– Ah, asszonyom, ön engemet egészen boldoggá tesz.</p>
					<p>– Hogyan, uram?</p>
					<p>– Máriám szellemének valahára eleget fogok tehetni.</p>
					<p>Ezzel ismét elment, s Krammnét újra hagyta gondolkozni egy álló hétig.</p>
					<p>Azon vasárnapon azután szívének egész bizalmával megtisztelé a derék
                  asszonyságot.</p>
					<p>– Íme, asszonyom, én meggyőződtem afelől, hogy az ön védence tökéletesen méltó
                  pártfogásomra. E lyánkából egykor híres művésznő lesz, s ami őt mindeneknek fölé
                  fogja emelni, ritka erényű hölgy leend. De vigyázni kell reá nagyon. Én már
                  megtudtam, hogy titokban gazdag fiatalemberek incselkedtek utána. Vigyázzon
                  asszonyom, és mondja meg azoknak, kik a lyánka felügyelői, hogy őt jól őrizzék. A
                  fény a legnagyobb jellemeket is megvakítja. De én feltettem magamban, hogy őt
                  megszabadítom az álnokok cseleitől. Legyen ő művésznő. Ő hangjában oly kincset
                  bír, hogy ha az mívelve fog lenni, ezek a gavallérok minden jövedelmeikkel
                  koldusoknak fognak mellette látszani, s akkor, ha ő magában bírandja gazdagsága
                  forrását, elenyészik a veszély, mellyel a gazdagság fenyegeti az
                  ártatlanságot.</p>
					<p>Krammné tökéletesen érteni hitte a dolgot. Már a templomot is színháznak nézte, s
                  várta, hogy tapsoljanak Fanny énekére.</p>
					<p>– Két év alatt tökéletes művésznő válhatik belőle. Csupán szorgalom és nagyon
                  kevés költség kívántatik hozzá. Ez utóbbit szívesen előlegezem én, arámnak tett
                  fogadásomnál fogva. Nem adom ingyen, nem ajándékba, csak
                  kölcsön; majd ha gazdag leend, nekem vissza fogja azt fizetni, hogy ismét másokat
                  boldogíthassak vele. Én kegyednek havonkint átadok háromszáz forintot, hogy abból
                  a leányzó tanulmányaira szükséges költségeket fedezze; de arra kérem, hogy ne
                  tudassa vele, miszerint az egy férfitól jön, mert akkor meglehet, hogy el nem
                  fogadná. Nevezze előtte megholt arámat, Darvai Máriát, a jótékonyság küldőjeül.
                  Valóban ő is küldi azt, csakhogy az égből. Én csak egyet követelek; azt, hogy
                  erényes maradjon. Ha ellenkezőt tudnék meg, rögtön megszüntetném pártfogásomat.
                  Most tehát legyen szíves kegyed az első havi összletet tőlem átvenni s célszerűen
                  felhasználni. Még egyszer kérem, hogy rólam ne szóljon semmit. A derék leány
                  végett kérem. Tudja, a világ mindjárt rosszat mondana.</p>
					<p>Krammné elvette a pénzt. Mért ne vette volna el? Akárki is azt tenné helyében.
                  Adott valami okot a gyanúra a titkos jóltevő? Hisz ismeretlen akar maradni, hisz
                  közeledni sem kíván, hiszen ő figyelmezteti mások incselkedéseire, s jótékonysága
                  föltételéül szabja a feddhetlen erényt. Hát mi kell több?</p>
					<p>Krammné elfogadta a pénzt, s titokban ének- és zenemestereket fogadott Fanny
                  számára; egyedül vele tudatta a dolgot. És ez volt a hiba, hogy Terézzel nem
                  közlötte azt. Attul tartott, ami bizonyosan meg is történt volna, hogy a szigorú
                  hölgy kihajította volna a pénzt az ablakon, azt mondva, hogy tisztességes leánynak
                  senkitől semmi ürügy alatt sem szabad elfogadni pénzt, mely becsületesen nincs
                  megszolgálva! Hát még a másik pont: a művészi pálya? Ez is nagy ellenzésre talált
                  volna Teréz előtt. Efelől alig mertek előtte példálózni.</p>
					<p>Pedig Teréz előtt nem lehetett titokban maradni.</p>
					<p>Rögtön észrevette ő a változást, mely a leány kedélyében véghez ment az első napok
                  után.</p>
					<p>A leány szívébe be volt ültetve azon gondolat, hogy ő magában oly kincset bír,
                  mely őt dicsőséges úton pályatársai fölé emelheti... És többé nem volt kedve az
                  egyszerű munkákhoz, a szegényes mulatságokhoz, miknek eddig örült; a fiatal
                  kézművessel sem beszélt többé oly szívesen; gyakran órákig elábrándozott, s ily
                  ábrándok után azt szokta mondani nénjének, hogy egykor ő
                   gazdagon jutalmazandja meg fáradozásait.</p>
					<p>Mennyire megrezzent e szavakon Teréz!...</p>
					<p>A leány gazdagságról ábrándozik. A gonosz megmutatta neki a
                  világot, és mondá: “Ezt mind neked adom, imádj engemet!” És neki nem jut eszébe a
                  felelet: “Távozzál sátán!”</p>
					<p>A vadász jól veté a cselt.</p>
					<p>A leányt a hálaérzet többször készteté arra, hogy Krammnét unszolja, miszerint
                  vigye el őt az ismeretlen jóltevőnőhöz, hogy forró köszönetét elmondhassa neki, s
                  további tanácsát kérje, s hogy nénjét beszélje rá engedékenységre; ily dolgokkal
                  végre oly szűk sarokba szorítá a jámbor asszonyságot, miszerint az egyszer ki
                  találta előtte mondani, hogy titkos jóltevője nem asszony, hanem férfi, ki örökké
                  titokban akar maradni.</p>
					<p>E fölfedezés az első percben nagyon megrettenté Fannyt, de későbben annál jobban
                  ingerlé képzelődését. Ki lehet azon férfi, aki őt boldogítani akarja anélkül, hogy
                  valaha csak látni is szándékoznék, aki annyira óvatos, annyira fél becsületes
                  ajándékával a leány szeplőtlen hírének ártani, hogy még csak nevét sem mondja
                  meg?</p>
					<p>Mi természetesebb, mint hogy a leány képzeletében ismeretlen védőjére magának
                  ideálképeket alkotott. Magas, komor, halvány arcú férfiúnak képzelte azt, ki soha
                  nem mosolyog, csak midőn jót tesz, szelíd tekintete sokszor felkereste őt
                  álmaiban.</p>
					<p>Midőn az utcán végigment, s ifjú gavallérokkal találkozott, lopva egy tekintetet
                  vetett rájuk. Nem ez az ő titkos jóltevője?</p>
					<p>De azok mind nemigen jól illettek a lelkében alkotott minta helyébe.</p>
					<p>Végre egy napon találkozott hasonló arccal, hasonló szemekkel, hasonló
                  tekintettel, amilyet magában képzelt. Igen, éppen ilyen ideált alkotott ő magának!
                  Ez ő! Ez az ő titkos nemtője, ki nem akarja, hogy őt ismerje. Igen, igen, ez
                  alakról szokott ő álmodni, e szép kék szemekről, e nemes vonásokról, e délceg
                  termetről.</p>
					<p>Szegény leány! Az nem az ő jóltevője volt. Az Szentirmay
                     Rudolf volt, Flóra férje, a legboldogabb, leghívebb férj, kinek őreá
                  igazán semmi gondja.</p>
					<p>A leány fejéből semmi sem verte ki többé, hogy ez az ő pártfogója.</p>
					<p>Kérte, unszolta szüntelen Krammnét, hogy mutassa meg neki csak egyszer a távolból
                  azon férfit, ki sorsáról oly titokteljesen gondoskodik, de midőn végre a kegyes
                  asszonyság elhatározá is rá magát, hogy kérésének engedjen, az nem vala módjában,
                  mert Abellino nem jött el többé vasárnaponkint a templomba, sőt a legközelebbi
                  hónap elején nem személyesen adá át Krammnénak az újabb háromszáz forintot, hanem
                  vén komornyikja által küldé meg.</p>
					<p>Milyen finom kiszámítás.</p>
					<p>Krammné nem hihetett egyebet, mint hogy az ismeretlen úr ugyan őrizkedik
                  valamiképp közel jutni a leányhoz, s azt erővel kell keresni.</p>
					<p>Megkéré tehát nagy alázatosan a komornyikot, ha nem lehetne-e valahol az urát, bár
                  csak egy percre is, valami nyilvános helyen távolról meglátni.</p>
					<p>A komornyik azt felelé, hogy a főrendi táblánál a holnapi közülésen, ott szokott
                  ülni az ötödik oszloppal szemben.</p>
					<p>Ah! Tehát főfő úr ő is. Egyike a haza atyjainak, ki éjjel-nappal azon gondolkozik,
                  mint lehetne országát és népét boldogabbá tenni? Ez még nagyobb bizalmat gerjeszte
                  szívében. Akire az ország sorsa van bízva, az bizonyára nem lehet könnyelmű
                  ember.</p>
					<p>Hajh, sokan nagyuraink közül, ha ismernék azon kegyeletet, mellyel a köznép
                  irántuk viseltetik, büszkék lennének arra, és iparkodnának azt – megérdemelni.</p>
					<p>Krammné tudtára adá Fannynak, hogy ismeretlen jóltevőjét megláthatja holnap az
                  országgyűlésen, ahol a nagy sokaság közt úgy el lehet vegyülni, hogy ki sem veendi
                  őket észre, s az egész csak nehány percig tartand.</p>
					<p>Így jutott Fanny az országgyűlési terem karzatára, hol Krammné megmutatá neki
                  titkos jóltevőjét.</p>
					<p>Fanny egéből hullott alá, ő egészen mást vélt ott látni. Azt most fel sem találta
                  a többiek között. Az arc, melyet Krammné mutatott neki, semmi vonzerővel sem bírt
                  reá, sőt bizalmatlan, félelemidéző befolyást gerjesztett szívében. Sietteté
                  Krammnét a karzatról, és csalódott szívvel tért haza.</p>
					<p>Otthon mindent kivallott nagynénjének; ábrándjait, nagyravágyó céljait és
                  csalódását. Megvallá, hogy most is szeret, szeret egy embert, aki ideálja, de
                  kinek nevét sem ismeri, s kérte, hogy védje őt saját maga ellen, mert érzi, hogy
                  szédül, és nem bír saját szívével többé.</p>
					<p>Másnap, midőn Krammné Fannyért ment, őt az énekmesterhez viendő, üresnek találta
                  Teréz szállását. Ajtók, ablakok tárva nyitva, a bútorok elhordva. Senki sem tudta,
                  hová ment, éjszaka jutott eszébe elhurcolkodni, a házbért letette a házmesternél,
                  s ismeretlen hordárokkal vitetett el mindent. Senkinek sem mondta meg, hogy
                  ezentúl hol keressék.</p>
				</div>
				<div type="chapter">
					<head>XII. Saldirt (ki van fizetve)</head>
					<p>Hová tűnt el Fanny oly rögtön, oly nyomtalan, nagynénjével együtt?</p>
					<p>Teréz kétségbeesve hallá a leány vallomásait.</p>
					<p>A leány elmondá neki őszintén, hogy szeret, lelkének, szívének minden hevével
                  szeret egy ideált, kit jóltevőjével ugyanazon alaknak hitt, kinek jósága, magas,
                  emberfölötti nemes jelleméről hónapok óta ábrándozik, kinek jótéteményeiért egykor
                  szerelme hálaérzetével tudott volna fizetni, és most megtudva, hogy titkos
                  pártfogója nem az, akit képzelt, akit egyszer látott, s azóta nem tud feledni;
                  rettentő borzalom támadt szívében. Érzi, hogy helytelenül cselekvék, midőn amaz
                  embertől pénzt fogadott el, bármily ürügy alatt; eladva, lekötelezve látja magát
                  iránta, és fél, retteg tőle, nem mer az utcán megjelenni, nehogy vele találkozzék,
                  arca bizalmatlanságot költ szívében, és irtózik az eszmétől, hogy azon ember őreá
                  gondol. Ámde azért a tövis benn van a lélekben! Ama másik, amaz ideálkép, bár
                  nincs oka többé róla gondolkozni, benne jóltevőjét sejteni, többé ki nem törülhető
                  szívéből; nem ismeri őt, még csak nevét sem tudja, de szeretni fogja holtig;
                  elvész, elhal bele, de meg nem válik emlékétől.</p>
					<p>Szegény Sándor...</p>
					<p>Teréz annyi évek fáradalmainak romjain látta magát.</p>
					<p>Tehát még itt is elérik az ártatlan gyermekszívet, tehát még a templomban sincs
                  előlük biztosítva senki.</p>
					<p>Kétségbeesett keservében oly lépésre határozta el magát, melyre a legnagyobb
                  nyomor sem vehette egykor rá, elment Boltayhoz, elmondott neki mindent, és kérte,
                  hogy védje, oltalmazza a leányt, mert asszonyvédelem itt többé nem elég.</p>
					<p>Boltay örömmel ajánlkozott a pártfogásra. A durva tenyerű kézműves nagy képe
                  sötétvörös lett a haragtól, aznap feléje sem ment a gyárnak, nehogy valakivel
                  összevesszen, csak aziránt tett parancsokat, hogy Teréz holmiját szállítsák át még
                  azon az éjjel az ő saját lakóházába, tulajdon szállása egyik szárnyába. Itt férjen
                  azután hozzájok valaki.</p>
					<p>Sándor megtudott mindent, nagyon szomorú lett, de azóta kétszeres figyelemmel
                  viseltetett Fanny iránt. Hisz az is reménytelenül szeretett – ő a leányt, a leány
                  egy mást, és mind a ketten boldogtalanok.</p>
					<p>A családnál mindenki tudta e titkot, de senki sem beszélt felőle. A két öreg sokat
                  tanácskozott egymással, mely családi gyűlésekbe néha Sándort is meghívták, kinek
                  ez idő óta sok helyen kelle járni, ahol azelőtt meg nem fordult.</p>
					<p>A jó öregek abban fáradoztak, hogy az ismeretlen nagy úr nevét kitudhassák. Minek
                  volt az nekik? Vissza akarták neki küldeni a Fannyra költött összeget. Óh, az
                  ilyen tartozásokkal adósnak maradni nem szabad! Le kell fizetni mentül elébb,
                  ugyanazon pénzben, forintot forintért, három húszast számítva darabjára, nehogy
                  azt mondhassa valaki, hogy mást kapott, mint amit adott.</p>
					<p>Úgy, de hogy lehetett e nevet kitudni? Fanny maga sem ismeré azt, s ő rá nem fog
                  mutatni az utcán, ha meg kellene is halnia. Boltay mindenfelé eljárt a
                  kávéházakba, a kereskedők gyülekezeteibe, fülelt, hallgatózott, ha nem beszélnek-e
                  valahol egy polgárlyánról, ki foglalót vett fel erényei árában egy gazdag úrtól.
                  Nem beszéltek semmit. Ez ugyan egyrészről megnyugtató volt, hogy még senki sem tud
                  felőle semmit, tehát a baj még nem olyan nagy. De a név, a név?</p>
					<p>Végre Abellino maga segített a kutatókon.</p>
					<p>Sándor minden vasárnap meg szokott jelenni a templomban, hova Krammné járt, s egy
                  oszlop mellől vigyázott rá, hogy kivel fog az asszonyság beszélni.</p>
					<p>Harmadik vasárnap maga jött oda Abellino.</p>
					<p>A jámbor asszonyság elmondá neki a csoda történetet, hogy Fanny nagynénjével egy
                  éjszakán véletlenül eltűnt, neki sem szóltak semmit, hogy hova mennek, ami elég
                  nem szép tőlük, hanem ő gyanítja, hogy Boltay uramhoz hurcolkodtak el, s Teréz
                  bizonyosan azt titkolja, mert valami viszony volt közte és Boltay között fiatal
                  korukban, vagy talán azért ment oda, mert Boltay uram fogadott fiával akarja
                  elvétetni Fannyt. Ő bizony nem törődik velök többet.</p>
					<p>Abellino vérig harapta ajkait bosszúságában; ezek a filiszterek aligha meg nem
                  szagoltak valamit.</p>
					<p>– Miféle mesterember az a Boltay? – kérdezé Krammnétól.</p>
					<p>– Asztalos – lőn a felelet.</p>
					<p>Asztalos?... Egy perc alatt kész volt Abellino fejében a terv.</p>
					<p>– No, isten velünk madame – monda. Többé nem volt Krammnéra szüksége, sietett ki a
                  csarnokból.</p>
					<p>Sándor utána. Tehát végtére meglelé a templomi kísértőt! Abellino sietve ment az
                  utcaszegletig, Sándor mindenütt nyomában. Ott amaz várakozó hintajába hágott,
                  Sándor egy bérkocsiba veté magát, s vágtatott utána. A Mihály-kapunál utolérte,
                  itt kiszállt a főúr, hintaja berobogott az udvarra. Nagy medvebőrös kapus állt a
                  bejárás alatt.</p>
					<p>– Ki ezen úr, ki most itt bement? – kérdé Sándor a kapustól.</p>
					<p>– Kárpáthi Kárpáthy Abellino őnagysága.</p>
					<p>– Köszönöm.</p>
					<p>Menten följegyzé azt tárcájába; pedig fölösleges volt azt odajegyezni. Évek,
                  évtizedek múlva is lelkében maradandott e név, mint amelyet a fák kérgébe
                  véstek.</p>
					<p>Tehát Kárpáthy Abellinónak hívják!</p>
					<p>Azt hiszik, hogy ezek a tizenkét órakor ebédelő emberek nem tudnak gyűlölni?</p>
					<p>Sándor sietett haza felfedezésével.</p>
					<p>Ezen a napon az egész háznál oly harapós kinézésű volt minden ember, hogy aki
                  látogatóba jött, megijedt tőlök.</p>
					<p>Másnap ismét munkanap volt. Mindenki dolgai után látott. Boltay uram felgyürkőzve
                  versenyt dolgozott legényeivel, de hiába vegyült a lárma közé, minden eszköz egy
                  nevet látszott ismételni fülébe. Ő sohasem gondolkozott azon, hogy a gyaluk, a
                  fűrészek mondanak-e valamit dolgozás közben; s most ráhallgatott, hogy az mind
                  Kárpáthy nevét mondja, különösen volt egy-két, ember taszigálta fűrész, mellyel a
                  furnírozásokat volt szokás metszeni, ez minden vonásnál oly tisztán ismétlé:
                  “Kárpáthy, Kárpáthy!”, hogy Boltay uram utoljára rákiáltott a legényekre, “Ne
                  húzzátok olyan csúnyául azt a fűrészt!” A legények elcsodálkoztak rajta; a mester
                  tán azt akarja, hogy a fűrész úgy szóljon, mint a hegedű?</p>
					<p>Teréz és Fanny ezalatt egy utcára nyíló ablakban ültek kézimunkával foglalkozva,
                  szótlanul, mint egy idő óta szokták.</p>
					<p>Egyszerre díszes úri hintó jött be az utcába, s éppen Boltay háza előtt állt
                  meg.</p>
					<p>Fanny fiatal leányok szokásakint kitekintett az ablakon; a hintóban ülő éppen
                  akkor szállt ki. Ijedten, összerezzenve kapta vissza fejét, arca elsápadt, szemei
                  elhidegültek, kezei leestek ölébe.</p>
					<p>Mindez nem kerülé ki Teréz figyelmét. Őt látta! Ő van itt! Legelső gondolatja ez
                  volt. Reszketett. Ha ez ember bejő, ha szemei elé merészel lépni, nem tudta, mit
                  fog cselekedni akkor, de a düh, a szégyen, a kétségbeesés járta keresztül lelkét.
                  Egészen elfeledkezett róla, hogy hiszen férfi is van a háznál, komoly, tréfát nem
                  értő ember, úgy érzé, mintha az egész támadással neki kellene megküzdenie.</p>
					<p>Az érkező léptei végighangzottak a lépcsőn, kívül valami arrogáns hang
                  tudakozódása hallatszék, s a bejövő már az előterembe lépett. Vajon be fog-e a
                  szobába is jönni?</p>
					<p>Fanny felugrott székéről, s kétségbeesve rohant nagynénjéhez, arcát annak ölébe
                  rejtve, lábaihoz omolva, és zokogott fuldokolva.</p>
					<p>– Ne félj, ne félj! – rebegé Teréz, és minden íze reszketett. – Én itt vagyok.</p>
					<p>De már ekkorra nyílt a túlsó ajtó is, melyen Boltay uram jött az előterembe az
                  érkezett vendéget elfogadni. Műhelyéből hítták elő, honnan még most is fülébe
                  hangzott, amit a gyaluk és fűrészek pokolbeli, kísértetes hangja egyre
                  szakadatlanul beszél: “Kárpáthy, Kárpáthy...”</p>
					<p>– Ah, jó napot! – szólt az érkezett úr fidélis leereszkedéssel, a mestert
                  meglátva. – Ön az, Boltay mester? Ah, derék mester. Nagy híre van mindenfelé. A
                  munkáit széltire magasztalják; derék, becsületes ember. Most is műhelyéből jön;
                  ezt szeretem, a munkás polgárokat én nagyra becsülöm.</p>
					<p>Boltay uram nem volt az az ember, aki mindenkitől dicsérni engedi magát, s nagy
                  röviden félbeszakasztá a magasztalást.</p>
					<p>– Kihez legyen szerencsém? Mit parancsol uraságod?</p>
					<p>– Én Kárpáthy Abellino vagyok – monda az idegen.</p>
					<p>Boltay uramat csak az almáriom tartotta, hogy hanyatt nem esett.</p>
					<p>Erre a meglepetésre csakugyan nem számolt.</p>
					<p>A magas úr nem méltóztatott észrevenni a kézműves arckifejezését, miután úgy
                  gondolom, hogy egy kézműves arcán nem is volna szabad kifejezésnek lenni, hanem
                  folytatá amint következik:</p>
					<p>– Én önhöz egy egész établissement megrendelése végett jöttem, azért jöttem pedig
                  személyesen, mivel hallám, hogy igen szép remek bútormintákat rajzol...</p>
					<p>– Nem én rajzolom uram, az első legényem, ki Párizsban lakott.</p>
					<p>– Azt én nem bánom. Tehát azért jöttem magam, hogy azon mintákból válasszak, mert
                  szeretnék valami különösen csinos és amellett egyszerű polgári kiállítást, tudja
                  ön, polgári ízlésben. Megmondom, hogy miért. Mert nősülni fogok, s egy fiatal
                  polgárleánykát veszek nőül; ne csodálkozzék ön rajta, én polgárleányt veszek
                  valóságos, törvényes nőül. Miért teszem pedig azt? Arra nekem különös okaim
                  vannak. Lássa, én különc vagyok. Ez rendkívüli valami, ami a közrendűek között nem
                  fordul elő. Nekem az apám is különc volt, és minden tagja családomnak különc; én
                  egyszer meg akartam házasodni, mátkám valóságos szatócs leánya volt, gyönyörűen
                  tudott énekelni a templomban.</p>
					<p>Ahán, a régi mese!</p>
					<p>– Én elvettem volna – folytatá a bőbeszédű dandy olyan éles hangon, hogy minden
                  szobán keresztülhangzott –, de meghalt szegény. És én akkor megfogadtam, hogy
                  addig nem nősülök, amíg nem lelek egy másik polgárleányt, ki éppoly erényes, oly
                  szép legyen, mint ő volt, és oly szépen énekelje a “Stabat mater”-t. És már nyolc
                  év óta járok a világban, és nem találtam, akit kerestem sehol, mert vagy énekelt
                  valaki szépen, de nem volt szép, vagy szép volt, de nem volt erényes, vagy volt
                  erényes, de nem énekelt; egyszóval nem lehetett enyim. És most uram, ebben a
                  kicsiny városban találtam, akit régen keresek, egy lyánkát, ki szép, erényes és
                  énekel, és én azt el fogom venni, mármost adjon tanácsot, hogy milyen bútorzatot
                  vegyek neki menyasszonyajándokul?</p>
					<p>Mind e szavakat jól hallhatták a mellékszobában. Teréz öntudatlanul takarta el
                  Fanny fejét, mely ölébe volt rejtve, mintha attól féltené, hogy ez együgyű mese
                  hitelre talál előtte, s elkábítja fiatal lelkét. Hisz a fiatal leányok olyan
                  könnyen hivők; még a virágtól is megkérdezik: “Szeret-e, nem szeret-e?” Hát még ha
                  valaki szemökbe mondja.</p>
					<p>Boltay uram e beszéd alatt lassankint összeszedte magát, s minden válasz nélkül
                  írószekrényéhez lépett, ott keresgélt valamit, és azután írt nagy sebesen.</p>
					<p>– Bizonyosan a mintákat keresi, s számvevést ír – gondolá magában Abellino, s
                  azalatt szétnézegetett: – Vajon sok szobája lehet-e ennek a filiszternek, s
                  melyikben tartja fogva a szép kis cukorfalatot? Hallotta-e a lyány, amit ő
                  beszélt?</p>
					<p>A mester ezalatt készen volt az írással és keresgéléssel, odainté Kárpáthyt az
                  asztalhoz, s egy csomó százas bankjegy közől leszámlált eléje hat darabot, mellé
                  még négy forintot ezüst húszasban és harminc krajcárt kongó vörös pénzben.</p>
					<p>– Tessék ide vigyázni: ez egy, két, három, négy, öt, hatszáz forint és négy forint
                  meg harminc krajcár – szólt ujjával megböködve mindenik összeget.</p>
					<p>Mi a patvart akar ez a filiszter a maga piszkos garasaival?</p>
					<p>– Így ni. Mármost tessék leülni s aláírni ezt a nyugtatványt.</p>
					<p>Azzal egy kész nyugtatót adott a chevalier kezébe hatszáz forintról és ennek
                  kiszámított négy forint harminc krajcár kamatjáról, mint amely összeget alólírott
                  Mayer Fanny kisasszonynak kölcsönadván, ez alulírt napon hiányosság nélkül
                  visszakapta.</p>
					<p>Abellino végtelenül meg volt lepetve. Arra nem volt készen, hogy ezek az ostoba
                  filiszterek azokkal a vastag húsos pofákkal így keresztüllássanak minden tervén.
                  Legjobb ily alkalommal mindenesetre a megsértettet játszani.</p>
					<p>Némán, grandseigneuri félvállal végignézte az asztalosmestert, s lovagkorbácsával
                  egyet füttyentett, mintegy annak kifejezéseül, hogy ily haszontalan emberre nem
                  érdemes vesztegetni a szót, s azzal megfordult, hogy menjen kifelé.</p>
					<p>Ez idő alatt mély csendesség volt a teremben, a mellékszobában levő hölgyek
                  szívdobogva, remegve figyeltek e csendre, melyben annyi indulat zivatarja volt
                  rejtve.</p>
					<p>Boltay, látva, hogy a dandy távozni készül, mély, erőszakosan lenyomott hangon még
                  egyszer megszólítá.</p>
					<p>– Vigye el ön uram a pénzét, és írja alá a nyugtát, mert bizonyomra, meg fogja
                  bánni, ha ezt nem teszi.</p>
					<p>Kárpáthy megvetően elfordult, s becsapva maga után az ajtót eltávozott. Csak midőn
                  hintajában ült, akkor jutott neki eszébe, hogy miért nem ütötte ő pofon azt az
                  embert. Ezúttal azonban nagy köszönettel tartozik feledékenységének.</p>
					<p>De ki is várhatta volna ettől a kérges tenyerű asztalosmestertől azt a ritka
                  önmérsékletet, hogy dühös, szangvinikus természete ellenére, legkisebb kifakadás
                  nélkül, ily egyszerű módon adja tudtára a meglepett udvarlónak ellenséges
                  indulatát?</p>
					<p>Abellino nem merte e jelentést elmondani társai előtt, annyira érzé, hogy bárminő
                  verzió szerint is, a kézműves magaviselete diadalmasnak fog látszani.</p>
					<p>Pedig még nem itt volt vége a visszautasításnak.</p>
					<p>Boltay mester vissza sem tevé többé fiókjába az asztalon hagyott pénzt, hanem
                  összesepré, elvitte a “Pressburger Zeitung” érdemes szerkesztőjéhez, s másnap a
                  fenntisztelt lap hasábjain következő hirdetmény volt olvasható:</p>
					<p>“Egy helybeli családapa hatszáznégy forint és harminc krajcárt adott által a
                  polgári kóroda számára, mely összeget nagyságos Kárpáthy Béla úr kegyeskedett az
                  átadó fogadott leányának ajándékozni, mit azonban ez célszerűnek talált kegyesebb
                  célokra fordítani.”</p>
					<p>Ilyen affront azután ritkítja párját a társadalmi élet történetében.</p>
					<p>A dologból nagy zaj lett, a kitett nevet minden magasabb körben jól ismerék, itt
                  nevették, ott szörnyűködtek a furcsa hirdetmény felett, egypár elménc úr az
                  ellenpárton a zöld asztal előtt gratulálni kezde Abellinónak a szenvedő emberiség
                  nevében, az ifjú óriások tüzelték, lovalták, hogy ezt a bosszantást megtorlatlan
                  hagyni nem lehet. Abellino egész nap járt alá s fel a városban, keresve, hogy kit
                  hívjon ki párbajra, de senkit sem talált e célra alkalmasnak; végre abban
                  állapodék meg az elegánsoknak Mayeréknél tartott konferenciáján, hogy magát a
                  családapát kell párbajra kihívni.</p>
					<p>Kit? Boltay uramat? Az asztalosmestert? Ez lesz csak a furcsa.</p>
					<p>Hátha nem megy ki? Akkor addig inzultáltatni úton, útfélen, míg Pozsonyból
                  megszökik.</p>
					<p>Mi cél lesz azáltal elérve?</p>
					<p>Az, hogy megijed a filiszter. Megtér, megjuhászodik,
                  megszelídül. És azután nincsen kedvesebb ember egy megszelídült, megtért
                  ellenségnél, mert az mindig azon iparkodik, hogy elébbi tetteit jóvátegye. És
                  akkor – akkor prédára jutott a tündérkisasszony, kinek őriző sárkánya
                  meghódíttatott.</p>
					<p>Az élettapasztalás jogot ád hasonló összevetésekre. Számtalan eset van, hogy
                  rakoncátlankodó ember, ki nem szűnt meg ellenfelét sértegetni, ha az egyszer
                  keményen ráijesztett, nemcsak felhagyott a bántalmakkal, sőt ennek
                  legengedelmesebb jó barátja támadt belőle.</p>
					<p>Azon egy tekintet, hogy vajon convenant helyzet-e egy
                  főrendű úrnak egy kézművessel párbajt víni, ki még tán nem is nemesember, de ha
                  nemesember is, azáltal, hogy kézi munkára adta magát, azáltal, hogy szorgalma után
                  él, minden megillető nemesi respektusról lemondott; ez, mondom, kérdésbe sem
                  jöhetett, mert hiszen a jámbor filisztereket ismerjük már, mikor úrnapi
                  díszmenetek alkalmával saját puskáikat el kell sütni, hogy megijednek tőle! Ez nem
                  fog párbajt elfogadni, hanem inkább magyarázatokat ad, azazhogy bocsánatot kér, és
                  megisszuk az áldomást, melynél a szép kis bujdosó lesz a “Hébé”, ki a poharakba
                  bort s a szívekbe szerelmet töltöget.</p>
					<p>Ez a legtermészetesebb perfolyama hasonló eljárásoknak.</p>
					<p>Délután tehát elküldé segédeit Abellino az asztaloshoz.</p>
					<p>Az egyik volt Livius; párbaji tekintély, kinek ítélete kánon volt a jobb
                  társaságok ifjai előtt minden point ďhonneurt illető ügyekben, s ki Hugo Victorral
                  együtt fáradozott a “Code du duel” kidolgozásában.</p>
					<p>Másik volt Konrád (magyar főúr), roppant atlétai alkat, kit emiatt minden kihívó
                  fél nagyon szerencsésen alkalmazott hasonló eljárásoknál, ahol attól lehetett
                  tartani, hogy a kihívott durva visszautasításokra vetemedhetik. A bramarbasi
                  termet imposant arccal volt ellátva, és hangja képes lett volna a medvéket is
                  visszakergetni odúikba.</p>
					<p>E két érdemes lovag tehát, pro superabundanti, megírva a kihívó levelet, ha
                  netalán a filiszter eltagadná magát, vagy elbújt volna előlük, felkeresé Boltay
                  uram lakát, s benyitott annak dolgozószobájába.</p>
					<p>A mester nem volt honn. Korán reggel szekérre ült Terézzel és Fannyval, s úti
                  készületeiből lehete gyanítani, hogy hosszabb időre távozik.</p>
					<p>A szobában magánosan ült Sándor, s mintákat rajzolt táblára feszített papíron.</p>
					<p>A két gentleman bon jourt kívánt, mint az ifjú hasonlóul viszonozva, eléjök
                  járult, kérdezve, hogy mit parancsolnak.</p>
					<p>– Hm, fiatalember! – kezdé dörgő hangon Konrád. – Ez Boltay mester háza?</p>
					<p>– Ez – viszonza Sándor, magában gondolva, hogy azért nem szükség olyan nagyon
                  morogni.</p>
					<p>Konrád erősen fújtatva tekinte körül a szobában, mint a mesebeli sárkány, aki
                  emberbűzt érez, s lenyomott gégével dörmögé:</p>
					<p>– Elé kell híni a mestert.</p>
					<p>– Nincs idehaza.</p>
					<p>Konrád szemeivel inte Liviusnak, odadörmögé:</p>
					<p>– Nem mondtam?</p>
					<p>Azután letevé egyik öklét az asztalra, másikat háta mögé dugta, s meghajtva
                  derekát szemébe néze az ifjúnak marcona tekintettel.</p>
					<p>– Hát hol van a mester?</p>
					<p>– E bizalmával nem tisztelt meg – felelt Sándor, ki oly hidegvérrel bírt, hogy még
                  a kifejezésekben is bírt válogatni.</p>
					<p>– Jól van – monda Konrád, előhúzva belső zsebéből a pecsételt levelet. – Kinek
                  híják önt, fiatalember?</p>
					<p>Sándor csodálkozva és boszonkodva kezde a kérdezőre nézni.</p>
					<p>– No, no, ne ijedjen meg – biztatá Konrád –, nem akarom önt bántani; csak van
                  önnek valami neve?</p>
					<p>– Igen. Barna Sándor.</p>
					<p>Konrád feljegyzé azt tárcájába, s azzal ünnepélyesen fogá a levél szélét.</p>
					<p>– Tehát hallja ön, édesem, Barna Sándor úr... (az “úr” szót erősen megnyomva, hogy
                  a fickó észrevehesse, mennyire meg van ő ezáltal tisztelve) ezen levél az ön
                  mesterének szól...</p>
					<p>– Bátran átadhatja uraságod. Engem Boltay úr megbízott távollétében minden
                  előforduló ügyeit saját nevében elintézhetni.</p>
					<p>– No tehát fogja ön ezen levelet – szólt mennydörgő hangon Konrád, s még sok
                  imposant dolgot elmondott volna, mikből azonban teljesen kizavarta Sándornak azon
                  indiszkrét cselekedete, miszerint a mestere nevére címzett levelet feltöré, s az
                  ablakhoz lépett vele, hogy azt elolvashassa.</p>
					<p>– Mit cselekszik ön? – kiálta rá egyszerre mind a két tanú.</p>
					<p>– Én meg vagyok bízva Boltay úr által, hogy távollétében minden hozzá érkező
                  levelet elolvashassak, s idegen követeléseket, tartozásokat kifizessek.</p>
					<p>– De ez nem olyan követelés, amilyet ön gondol! Ez magánügy, személyes ügy, amit
                  ön nem ért.</p>
					<p>Sándor ezalatt keresztülfutotta a levelet, s azzal a két tanú elé lépett.</p>
					<p>– Szolgálatjokra állok, uraim.</p>
					<p>– Micsoda? Mit ért ön ez alatt?</p>
					<p>– Engem Boltay úr minden ellene intézett követelés kielégítésére megbízott.</p>
					<p>– Nos? Hát aztán?</p>
					<p>– Tehát – szólt Sándor a kitárt levelet lesimítva kezével – én e számadást kész
                  vagyok bárhol és bármikor kielégíteni.</p>
					<p>Konrád Liviusra nézett.</p>
					<p>– Ez a fickó velünk tréfálni látszik.</p>
					<p>– Nem tréfálok uraim, én tegnap óta címtársa vagyok Boltay úrnak, s akármely
                  követelés éri firmánkat, egymás helyett tartozunk fizetni, ezt kívánja a kölcsönös
                  hitel.</p>
					<p>Konrád kételkedni kezdett a legény józan eszében vagy olvasási tehetségében.
                  Rárivallt:</p>
					<p>– Olvasta ön, mi van azon levélben?</p>
					<p>– Igen. Ez kihívás párbajra.</p>
					<p>– No, és mi jogon akar ön egy más valaki ellen intézett kihívást elfogadni?</p>
					<p>– Mert az nekem címtársam, mert az fogadott apám, és nincsen jelen, s minden jó és
                  balszerencse, bukás vagy botrány, ami őt éri, ér engemet is. Ha maga jelen volna,
                  felelne magáért; úgy, de eltávozott, s nekem okaim vannak meg nem mondani sem azt,
                  hogy hová, sem azt, hogy mennyi időre – és így nincs uraságtoknak mit tenni egyéb,
                  mint vagy visszavonni a kihívást, vagy tőlem fogadni el annak kielégítését.</p>
					<p>Konrád félrevoná Liviust, megtudandó tőle, ha szokásos dolog-e ez párbaji
                  rendszabályok szerint. Livius emlékezett hasonló esetekre, de csak nemesemberek
                  között.</p>
					<p>– Hallja ön, Barna Sándor – szólt Konrád –, amit ön ajánl, csak nemesemberek közt
                  szokásos.</p>
					<p>– Hisz uram, nem én vagyok a kihívó, hanem önök.</p>
					<p>Erre nem lehetett mit felelni.</p>
					<p>Konrád összefoná nagy mellén rettentő karjait, s az ifjú elé állva, csaknem a
                  szájába kiáltott.</p>
					<p>– Tud ön víni?</p>
					<p>– Voltam Waterloo alatt, és kaptam érdemrendet.</p>
					<p>Konrád megcsóválta a fejét.</p>
					<p>– Ez dühös bolond.</p>
					<p>Pedig Sándor igenis nyugodtan viselte magát.</p>
					<p>– Tehát csakugyan meg akar ön verekedni mestere helyett? Ön nekem valami
                  hetvenkedő, kötekedő, vakmerő cimborának látszik. Gondolja meg ön, hogy a párbaj
                  nem háború, ahol messziről lövöldöznek az emberre, s le lehet a golyó elől
                  hasalni, félrebukni, meg aztán két-három gléda áll előttünk, s minket hátul semmi
                  baj sem ér, hanem meg kell állani szem-szembe, pisztoly pisztoly ellen, födetlen
                  mellel egy arasznyira a kard hegye előtt, és az ember senkit sem hívhat
                  segítségül, egyedül magára van hagyva. – Hán?</p>
					<p>Sándor meg nem állhatta, hogy el ne mosolyodjék.</p>
					<p>– Mindegy az nekem, uraim; én tudok pisztollyal, karddal, még vöröshagymával is
                  víni.</p>
					<p>Konrád visszahökkent.</p>
					<p>– Diable! Ez az ember valamire céloz. – S kezdett valóban emlékezni rá, hogy a
                  Mainvielle-Catalani színházi csatában valaki irgalmatlanul meghajigálta
                  vereshagymával.</p>
					<p>Livius hivatalos hidegséggel vevé fel a szót – Kik lesznek önnek tanúi? Nevezzen
                  meg két ismerőjét.</p>
					<p>– Ismerőim mind békés munkásemberek, kiket nem akarok ily veszélyes ügybe keverni.
                  – Megtörténhetik, hogy én a kihívót lelövöm, s azon esetre nem akarok még két
                  ártatlan embert földönfutóvá tenni, hanem legyenek önök szívesek saját becses
                  körükből számomra két tanút kinevezni, én elfogadom, bárkik legyenek. Nagysádtok
                  könnyebben keresztülvágják magukat hasonló kényességeken.</p>
					<p>– Az időről és helyről majd tudósítják önt – monda Livius, s azzal vevék
                  kalapjaikat és eltávoztak.</p>
					<p>– Ennek a fiúnak nemesemberhez illő szíve van – monda Livius Konrádhoz eltávozásuk
                  közben.</p>
					<p>– Majd meglássuk, eltart-e neki holnap reggelig.</p>
					<p>Még eznap este egy cifra, ezüstsinóros hajdú keresé fel Boltay mester műhelyét, és
                  Barna Sándor úr után tudakozódott.</p>
					<p>Egy levél volt kezében.</p>
					<p>– Tisztelettel kérem – szólt a hajdú udvarias hangon, melyből kitetszett, hogy jó
                  magaviselethez van szoktatva –, ön dolgozott Gaudcheux úr atelier-jében
                  Párizsban?</p>
					<p>– Igen, ott dolgoztam.</p>
					<p>– Kegyed találkozott ezelőtt három esztendővel az ermenonville-i erdőben három
                  magyar úrral.</p>
					<p>– Igen, én találkoztam – felelt Sándor csodálkozva, hogy kinek jut eszébe életéből
                  ily apró részletekre emlékezni.</p>
					<p>– Úgy kegyed lesz az, kinek ez a levél szól – monda a hajdú átadva a levelet. –
                  Tessék elolvasni, én megvárom a választ.</p>
					<p>Sándor felszakítá a levelet, s mint szokás, legelébb is a névaláírásra tekintett,
                  a meglepetés felkiáltása hangzott el ajkairól.</p>
					<p>Két nevet olvasott egymás alá írva, két oly nevet, melyek a legnagyobb
                  tiszteletben állottak mindenki előtt, ki magát jó hazafinak s felvilágosult,
                  becsületes embernek tartá: – Rudolf és – Miklós.</p>
					<p>Mit írhatnak ők ez árva fiúnak ők, a nagyok, a nemzet ünnepeltjei, a nap hősei,
                  egy szegény, ismeretlen munkásnak, kiről senki sem tud semmit?</p>
					<p>E levél így szólt:</p>
					<p>“Ön derék férfi; ön igen helyesen cselekvék. Önnek helyzetében bármelyikűnk
                  hasonlót tett volna. Ha segítségünket elfogadja ön, hajdani ismeretségűnknél fogva
                  készek vagyunk önnek e lovagi szolgálatot felajánlani.”</p>
					<p>Sándor nyugodtan hajtá össze a levelet.</p>
					<p>– Nagyra becsülöm ez ajánlatát őméltóságaiknak – monda a hajdúhoz fordulva –, és
                  mindenekfelett elfogadom.</p>
					<p>A küldött illedelmesen meghajtá magát, és eltávozott. Fél óra múlva eljött Rudolf
                  és Miklós.</p>
					<p>Ah, ha e percben Fanny otthon lett volna; de távol volt ő, ki tudja hol, ki tudja
                  merre, s az imádó és az imádott
                  egymással szemben ültek anélkül, hogy sejtelmük volna róla, hogy egyik azért
                  szeret reménytelenül, mert a másik reménytelenül
                  szerettetik.</p>
					<p>Rudolf elmondá, hogy írásbeli felhatalmazásra van szükségük Sándortól, nehogy
                  Konrád és Livius oly embereket adjanak neki segédül, kiket nem óhajt.</p>
					<p>– Tehát mások is vannak, kik segédül ajánlkoznának.</p>
					<p>– Óh, elegen. Az ifjú óriások közt valóságos csődület van afelett, hogy ki
                  lehessen jelen – mint ők mondják – a tragikomédián.</p>
					<p>– Nem lesz tragikomédia, mondhatom.</p>
					<p>– Leginkább ez volt, mi bennünket arra indított, hogy önnek e találkozásnál
                  szolgálatunkat felajánljuk. Mi éppen nem találunk semmi gyönyörűséget abban, hogy
                  embereket összeveszítsünk, s párbajokat siettessünk, mi körünkben, fájdalom, a
                  legjobb mulatságok közé tartozik; azonban ezúttal kötelességet látunk abban, hogy
                  önnek segélyünket felajánlva, ezáltal útját álljuk azon idétlen tréfáknak, miket
                  egy eléggé komoly ügyben könnyebb vérű barátaink örömest szeretnének
                  előidézni.</p>
					<p>Miből állottak e szándékolt tréfák, azt határozottan nem fejthetjük meg. Voltak,
                  kik indítványozták, hogy valami jeles komédiát kell ezzel a fickóval játszani, ki
                  vakmerészkedik egy nemesember elvetett kesztyűjét felvenni. Keresztül kell őt
                  vinni a halál minden félelmein, s mikor ijedtében már félig meg van halva, akkor
                  pisztolyba tömött pelyhet kell a szeme közé lőni, s több efféle. Hasonló
                  indítványok ugyan csupán a fiatal óriások legkönnyelműbbjeitől származhattak, de
                  az általános hangulat mégis adott aggodalomra okot, miszerint a kihívók részéről e
                  párbaj inkább mulatságnak, mint komoly dolognak tekintetik. A szegény
                  mesterlegényt bizony senki sem szándékozott agyonlőni, s az sem igen volt
                  valószínű, hogy az ő munkában elfásult kezei harminc-negyven lépésről közönséges,
                  új, ki nem próbált pisztollyal valakit eltaláljanak, hanem egy kissé meg akarták
                  őt szeppenteni, hogy máskor elmaradjon a kedve a fiúnak hasonló, nem neki való
                  mulatságoktól.</p>
					<p>E zavartól akarták lovagiasabb érzelmű ifjaink az emberséges kézművest megmenteni.
                  Fájt volna nekik a gondolat, hogy e nemes érzelmű fiú társaik gyöngédtelen
                  gúnyjának áldozatul essék; inkább akarták, hogy menjen az egész komolyan, annak
                  rende szerint.</p>
					<p>Sándor megköszöné szívességeiket, és nagyon jólesett neki, hogy azok egy szót sem
                  vesztegettek arra, hogy őt bátorítsák.</p>
					<p>Másnap korán reggel egy bérkocsin megjelentek az ifjak. Sándor készen várta már
                  őket, csupán nehány levelet pecsételt még le, miket az éjjel írt, egyiket
                  gazdájához, elmondva, hogy a ház ügyeit minő rendben hagyta; másikat Fannyhoz,
                  kérve, hogy csekély birtokát, mit szorgalma által szerzett, legyen szíves tőle
                  véghagyományul elfogadni.</p>
					<p>E leveleket egy harmadik borítékba zárva átadta a házfelügyelőnek azon kérelemmel,
                  hogy ha tizenkét óráig vissza nem fog térni, bontsa fel a borítékot, s a belül írt
                  helyre küldje el a benne foglaltakat.</p>
					<p>Azzal felült a hintóba, hol Rudolf és Miklós vártak reá, távolabb egy másik
                  bérkocsin kísérte őket a seborvos.</p>
					<p>Ifjaink csodálkozva vevék észre, hogy a fiatal kézműves arcán legkisebb aggály,
                  szorongás nyomai sem látszanak; oly hidegen, oly nyugalommal viseli magát, mint
                  aki már beleszokott az ily helyzetekbe. Szokott elfogulatlan hangján beszélt velök
                  a legközönyösebb tárgyakról, s midőn a napirenden levő országos és közemberiséget
                  érdeklő tárgyakra hajlott át a beszéd, oly lelkesüléssel szólt hozzá, mint aki
                  száz év haladó boldogságát látja maga előtt – és abból egy napot sem ígér
                  magának.</p>
					<p>Még nagyon kora volt az idő, midőn a hídon keresztül a ligetbe hajtattak; ott egy
                  frissítőárus sátora állott. Ifjaink megállíták a kocsit, s felszólíták Sándort,
                  hogy nem kívánna-e elébb reggelizni.</p>
					<p>– Köszönöm – felelt ez. – Meg találna rajtam érzeni, s még valaki azt mondhatná,
                  hogy szíverősítőre volt szükségem. Majd azután... Vagy azután sem! – veté utána
                  könnyű kedéllyel.</p>
					<p>Innen gyalog mentek az erdőn keresztül a kitűzött helyig, hova alig nehány percnyi
                  várakozás után ellenfeleik is megérkezének.</p>
					<p>Komor, felhős reggel volt, s hasonló komor egykedvűség ült a mi ifjaink arcán.</p>
					<p>Az ellenfél nevetve, hányiveti délcegséggel jött karonfogva az ezüstnyárfa
                  bokrokon keresztül; Abellino, a termetes Konrád, Livius, egy seborvos és egy
                  szolga. – Az utóbbi hozta magával nagy, saját alakú tokokban a pisztolyokat és a
                  sebészi műszereket.</p>
					<p>A négy tanú a középre ment, s halk beszéddel némi közös pontok felett látszott
                  egyezkedni, mint a kiindulási és a lőtávolság és az első lövés felett. Ez
                  tetszésre bízatott. A kiindulási távolság negyvenöt lépés, huszonöt a korlát.</p>
					<p>Ez értekezés alatt Abellino elővevé jó vontcsövű peckes (Schneller) pisztolyait, s
                  produkciókat tartott a társaság előtt. Inasának parancsolá, hogy hajítson fel
                  előtte hársfaleveleket a levegőbe, s ő azokat háromszor egymás után egyes golyóval
                  lelőtte.</p>
					<p>Ez csak az ellenfél remegtetéséért történt.</p>
					<p>Miklós észrevevé a célt, s megnyugtató biztonsággal súgá a kézműves fülébe:</p>
					<p>– Nem azokkal a pisztolyokkal fognak önök lőni, hanem a mieinkkel, melyek egészen
                  újak, s nem olyan könnyű velök bravúrlövéseket tenni.</p>
					<p>Sándor keserűen mosolygott.</p>
					<p>– Nekem mindegy. Előttem nem becsesebb az élet annál az ellőtt falevélnél.</p>
					<p>Miklós mélyen tekinte az ifjú szemeibe. Sejteni kezdé, hogy ennek több oka is van
                  a párbajt elfogadni a közös firma becsületénél.</p>
					<p>Mindamellett kötelességökhez híven megkísérték a tanúk elébb a felek kibékítését.
                  Abellino e két föltétel alatt ígéré a kihívást visszavonni: 1. ha a kihívott fél a
                  védett firma nevében kinyilatkoztatja, miszerint őt megsérteni sohasem volt
                  szándéka; 2. ha Boltay mester ugyanazon téren, melyen a sértő nyilatkozatot tevé,
                  be fogja iktatni, miszerint Kárpáthy a kérdéses összeget a legnemesebb, tisztán
                  műbaráti célokból adta gyámleányának.</p>
					<p>Sándor tanúi elmondák előtte a feltételeket.</p>
					<p>Mindjárt az elsőt visszautasítá.</p>
					<p>Nem akarta őt megsérteni? Akarta, világosan, öntudatosan akarta, a sértést
                  egyenesen magáévá teszi, és azt vissza nem vonja.</p>
					<p>Ah, ennek több oka van puszta hetvenkedésnél a viadalra. Itt nincs más mód, mint
                  lőni.</p>
					<p>Abellino segédjeit fellázasztotta ellenfelök makacssága. Most már csak azért is
                  meg kell őt kínozni.</p>
					<p>Konrád nagy sztentorral fordult a velök hozott sebészhez:</p>
					<p>– Itt vannak önnek műszerei? Tárja ki, tartsa készen. Érvágóra, úgy hiszem, kevés
                  szükség fog lenni. Mit, hát a csontfűrészt miért nem hozta el ön? Ön gondatlan
                  ember, barátom. Párbajban megesik, hogy az embert nem lövik sonica főbe, nem
                  találnak a szívébe, hanem vagy lábát, vagy karját éri a golyó; s akkor, ha csontot
                  sértett, még a városba viszik, és rögtön nem amputálják, könnyen rák eshetik
                  bele.</p>
					<p>Még csak az kellene, hogy a golyókivevőt is otthon felejtette légyen, amire minden
                  bizonnyal szükség fog lenni.</p>
					<p>– Helyre! Helyre, uraim! – kiálta Rudolf véget vetendő a gyöngédtelen
                  kínzásnak.</p>
					<p>Abellino ekkor lövé el a negyedik hárslevelet huszonöt lépésről.</p>
					<p>– Azokat a pisztolyokat félre kell tenni, mert már ismeretesek – szólt Rudolf. – A
                  mieink egészen újak.</p>
					<p>– Elfogadjuk – felelt Konrád –, biztos kézben ez is szilárdul hord; csupán arra
                  kell vigyáznod – folytatá Abellinóhoz fordulva –, hogy midőn célozni kezdesz, ne
                  felülről bocsásd lefelé karodat, hanem alulról fölfelé emeld, így ha a mellére
                  célzasz, s a pisztoly lefelé rúg, a hasába fogsz találni, ha pedig felfelé rúg,
                  akkor éppen a koponyájába.</p>
					<p>Ezalatt megtöltötték a pisztolyokat, a golyók mindenki szeme láttára bocsáttattak
                  a csövekbe, s a kihívott választott belőlük.</p>
					<p>Azzal kiállíták őket a kiindulási pontokra; a sorompók fehér kendőkkel voltak
                  jelezve.</p>
					<p>A tanúk oldalt vonultak, egy csoportban az egyik félé, másikban a másiké. Konrád
                  egy vastag jegenye mellé húzódott, mely meglehetősen elfedé széles termetét.</p>
					<p>Három taps jelt adott a vívóknak az indulásra.</p>
					<p>Sándor néhány percig állva maradt helyén, a pisztolyt leeresztett kezében tartva.
                  Arcán hideg nyugalom ült, bánatnak is nevezhetnők, ha ez egy neme nem volna a
                  gyávaságnak. Abellino lassan féloldalt állva tett apró lépéseket előre, több ízben
                  szeméhez vonva a kiszegzett pisztolyt, mintha rögtön lőni akarna. Ez a lehető
                  legnagyobb kínzása az ellenfélnek, mely a kissé remegős szívűt rendesen arra
                  kényszeríti, hogy a nagyobb távolságból elébb lőjön, s akkor, ha nem talált,
                  egészen ellenfelének adta át magát.</p>
					<p>Ehhez látni azt a boszontó mosolyt, azt a kötekedő, ingerlő hunyorítást, mellyel
                  Abellino ellenfelét zavarba hozni törekedett! Hisz ő a repülő falevelet is lelövi!
                  “Szegény fiú!” – sóhajta halkan Rudolf, míg társa már rá akart kiáltani
                  Kárpáthyra, hogy lovagias párbajban semmi ingerkedés sincs megengedve.</p>
					<p>Azonban akkor egyszerre megindult helyéből Sándor, s szilárd, meg nem szakasztott
                  léptekkel egész az őt illető sorompóig lépett, ott megállt, felemelé a pisztolyt
                  és célzott. Arcán valami szokatlan hőség terült el e pillanatban, szemeiben
                  rendkívüli tűz szikrázott, keze nem reszketett.</p>
					<p>Ez szokatlan merészség. Az első lövés előtt nemigen szokott senki a saját
                  sorompójáig lépni, mert akkor rossz siker esetére ellenfelének nagy előnyt adott;
                  e merészség azt okozá, hogy Abellino megállt hat lépésnyire saját sorompójától, s
                  hüvelykujját elmozdítá a pisztoly sárkányáról, melyet eddig tartott.</p>
					<p>Ami a következő pillanatban történt, azt nem tudja megmagyarázni senki.</p>
					<p>Egy lövés eldördült, s rá egy fél másodperc múlva a másik. Az elősiető tanúk
                  Sándort a maga helyén látták állni egyenesen. Abellino háttal volt felé fordulva,
                  s kezét bal fülére tapasztá. A sebészek odafutottak az utóbbihoz.</p>
					<p>– Meg van ön sebesülve?</p>
					<p>– Semmi, semmi! – inte, az egyik kezét folyvást fülén tartva. – Az ördöngős golyó
                  éppen fülem mellett repült el, aligha meg nem siketültem. Egy szót sem hallok
                  abból, amit magam beszélek. Őrdöngős golyó! Inkább az oldalbordáim közé ment
                  volna.</p>
					<p>– Óhajtanám, hogy oda ment volna! – ordíta az előrohanó Konrád. – Ön egy veszett
                  bolond, ön engemet lőtt meg ellenfele helyett. No nézzék uraim, amely fa mellett
                  álltam, oda fúródott a golyó; hát diszkréció ez, tulajdon segédeinkre lövöldözni,
                  ha az a fa ott nincs, maustodt vagyok, maustodt! – Maustodt! Majd jövök én
                  többször párbajsegédnek, csak egy ekkora gyereket kell értem küldeni, mint a
                  kisujjam; mindjárt eljövök.</p>
					<p>Ez úgy történhetett, hogy amely percben Sándor golyója azzal a leírhatlan erőszakú
                  füttyentéssel Kárpáthy füle mellett elsüvöltött, ez az egész agyrendszerét megrázó
                  légütésre önkénytelen felkapta kezét, s az e percben elsült pisztoly golyója
                  egészen oldalt vette az irányt, s Kárpáthy maga háttal fordulva találtatott a
                  lövés után.</p>
					<p>Ő nem hallá többé Konrád szemrehányásait, füléből lassú cseppekkel kezde
                  szivárogni a vér. Bár nem mutatta, de arca halaványságán meglátszott, hogy iszonyú
                  kínokat kell neki érezni agyában. Az orvosok azt suttogák, hogy fülhártyája
                  megrepedt, s egész életén át nagyot fog hallani.</p>
					<p>Nagyothallani! A legprózaibb minden emberi gyöngék között, melyet szánni ritkán,
                  többször gúnyolni szoktak. Inkább az oldalbordák közé ment volna az a golyó.</p>
					<p>Kárpáthyt kocsijához kelle vezetni. Ha fájdalmai engedék, szitkozódott. Inkább egy
                  sebet kapott volna a tüdejébe.</p>
					<p>Rudolf és Miklós akkor a két ellentanúhoz léptek, megkérdezve, hogy meg vannak-e
                  elégedve a nyújtott elégtétellel.</p>
					<p>Livius elismeré, hogy minden a maga rendében ment véghez, s a törvényes öt perc
                  már lefolyt. Konrád pedig azt állítá, hogy ő annyira meg van elégedve ezzel a
                  párbajjal, hogy zsivány legyen a neve, ha még valaha egyben is részt fog venni</p>
					<p>– Úgy legyenek szívesek uraim, saldírozni ezt a követelést!
                  – szólt Sándor a tanúkhoz lépve s eléjök mutatva azon kihívó levelet, melyet azok
                  mesteréhez intéztek. – Tessék ideírni, hogy “saldirt”! Becsülettel ki van
                  fizetve.</p>
					<p>A tanúk jót nevettek az ötleten, s a legelső patzenhäusliban tollat és tintát
                  kerítve, annak rendi szerint aláírták a kihívólevélre a “saldirt”-ot.</p>
					<p>Saját tanúi pedig előttemezték.</p>
					<p>Az ekként hitelesített okiratot zsebébe dugva, köszönetet monda az ifjú saját
                  tanúinak szívességeikért, s gyalog visszatért a városba.</p>
				</div>
				<div type="chapter">
					<head>
                  XIII. A nábob nevenapja
               </head>
					<p>János fővétele napja közelgett, híres, nevezetes nap egész Szabolcs vármegye
                  környékén. Kárpáthy János úr őnagysága névnapja ez, s minthogy ugyanazon napon
                  születék, melyre kereszteltetett, egyúttal születése napja is, s már hatvankilenc
                  esztendő óta hetedhét országra szóló vigalomnak ünnepe, mert amióta János úr
                  megszületett, minden évfordulatban nagynál nagyobb dáridóval szokták azt megülni
                  és ületni; elsőbb ugyan Kárpáthy János úr édesatyja, később pedig saját maga, s
                  nagyon világtalan embernek kellett volna lenni abban az időben, kinek ez
                  ünnepélyekről tudomása ne lett volna.</p>
					<p>A körülfekvő falvak lelkipásztorai már előtte egy hónappal megrendelék Debrecenben
                  vagy Nagykunmadarason az új kaputokat, ráparancsolván a szabóra, hogy “Zsebet
                  nagyot!” Lembergi szemfényvesztő és tűzijátékos törte a szenet és szalamiát a
                  rakétákhoz. Debreceni diákok tanulták a kántust, szép megköszöntő éneket s cifra
                  népdalokat hármóniás nótára; cigányprímás sorra alkudott a gyántára valamennyi
                  boltban; s vándor színésztársulat készíté titokban a tervet, mint lehetne akkorra
                  megszökni Nyíregyházáról.</p>
					<p>Az úriabb körökben, hol boldogtalan férjek feje felett gondos háziasszonyságok
                  gyakorolják azon hivatalt, mely az égben az őrangyalokra, itt e földön pedig a
                  rendőrökre van bízva, előre folytak a házi zivatarok, amint János napja közelgett,
                  mely el szokott tartani egy hétig, az első napon minden női renden levő teremtés
                  megszökvén onnan, az utolsón pedig az ott maradt férfinépből ki félholtan, ki
                  egész részegen, jól megverve, pénzét elkártyázva szállingózván haza.</p>
					<p>János úr ő maga annyira szokva volt az ezen nap örömeihez, hogy elveszettnek hitte
                  volna azon esztendőt, melyben azt fel nem tartotta volna, és halálos ellensége
                  leendett mind azon ismerőinek, akik e névnapon a megjelenést elmulasztották. Ez
                  alól csak a halál volt okszerű mentség.</p>
					<p>Ezen évben tehát kénytelen levén az országgyűlésen fenn időzni, nagy tusakodásába
                  került, vajon Pozsonyban tartsa-e fel nevenapját, s felvitesse saját költségén
                  minden cimboráit, ismerőseit, papjait, diákjait, cigányait, poétáit, színészeit és
                  parasztmenyecskéit. Ez mind nem történhetik meg. Azt nem lehet valakitől kívánni,
                  hogy egy névnap kedvéért hat napi utat tegyen, és ha mindezek itt volnának is, hol
                  maradna az otthoni úri kényelem, a rakoncátlanság és dévajság senkitől meg nem
                  bírált menhelye; mert hisz akkor három mérföldnyi kerületben nem szabad józan
                  embernek mutatni magát, s csak úgy apródonkint hordják széjjel a hírét
                  hazaszállongó vendégek, minő kapitális bohóságok történtek a kárpátfalvai
                  kastélyban, Jancsi úr legkedvencebb lakhelyén, aholott nem lakik senki más, mint
                  az ő vendégei, cselédjei és kutyái.</p>
					<p>Ilyen mulatságok számára nagyon kedvezőtlen hely leendett Pozsony. Az ellenpártiak
                  figyelme a főlovászmester felügyelete alatt, a nádor és az egész ország szemei
                  előtt, józan német polgárok városában, bérbe vett szűk udvarú szálláson, újságírók
                  közellétében; az ember még csak el sem meri rikkantani magát.</p>
					<p>Akik ismerék Jancsi urat, már július vége felé vehették észre rajta azt a
                  kényelmetlen feszengést, azt a bőréből kibújni vágyást, amit e nyomasztó
                  körülmények idéztek elé benne, s midőn végre a nádor őfensége megengedé neki, hogy
                  két hétre hazaszabadulhasson, oly jókedve támadt, hogy madarat lehetett volna vele
                  fogatni.</p>
					<p>Akiket elöl-utól talált, ismerőit, vagy akiket csak név szerint ismert, hítta,
                  invitálta magához Kárpátfalvára, úgyhogy utoljára példabeszéddé vált az úri
                  körökben “Nem megyünk Kárpátfalvára Jánost köszönteni?” Ha két ember összeveszett,
                  egy harmadiknak csak ezt kellett mondania, hogy rögtön elnevessék magukat, és
                  kibéküljenek.</p>
					<p>E példabeszéd eljutott Abellinóhoz is, ki már ekkor kezdett magához térni a
                  fejében támadt daganatból, s egyik fülére meglehetősen hallott. Betegsége azzal
                  lett súlyosabb, hogy belül emésztő bosszúja, a bátyja iránti gyűlölet s a Fanny
                  által történt megszégyenülés szüntelen háboríták kedélyét. És ő nem volt azon
                  ember, aki lemondani tudott; a bukás csak újabb inger volt reá nézve, s akinek
                  megrontását egyszer föltette magában, attól el nem állt, s ha tízszer elesett is,
                  tizenegyedszer megint megrohanta volna.</p>
					<p>Egy napon, akik hozzá látogatni mentek, értesíték róla, hogy nagybátyja
                  hazakérezkedett nevenapját megtartani. Ez igazán mulatságos szenvedély.</p>
					<p>Abellino mosolyogni látszott. Noha egy-egy szisszenés szakítá félbe mosolygását,
                  percnyi fájdalomra torzítva arca vonásait; a vér fájdalmasan lüktetett füle
                  idegein keresztül. Azután ismét mosolygott.</p>
					<p>– Majd én is megköszöntöm őt – mormogá fogai közől. – Küldök neki névnapi
                  ajándékot, amilyet még nem kapott soha.</p>
					<p>És újra mosolygott fel-felkiáltva, hogy fejében pokolbeli kínokat érez!</p>
					<p>* * *</p>
					<p>Most jerünk a kárpátfalvi kastélyba.</p>
					<p>A Berettyó egyik szeszélyes kanyarodása mintegy félszigetbe körít nehány ezer
                  holdnyi területet, ezen fekszik a Kárpáthy-család őskastélya.</p>
					<p>Azt illetőleg nehéz volna meghatározni, melyik a sok épület közől a voltaképpeni
                  ősi lakhely, miután az elődök mindegyike óhajtá magát építményeiben megörökíteni,
                  egyik jobb szeretett a vízpartra építeni, másik be az erdők közé, ismét másik az
                  országútra akart látni, a negyedik pedig erővel elbújt szem elől; az utódok azután
                  egy vagy más célra használták az ősök piramidjait, a népszerűbb egyéniségek
                  emlékeit nagy becsben marasztván, a kevésbé tiszteltekét alárendeltebb célokra
                  fordítva.</p>
					<p>Így ott látni a vízparton agg gesztenyék árnyékában egy fekete romladékot, mely
                  eredetileg nem is itten épült, hanem kinn a síkságon találtatott. Ez volt a
                  legrégibb nagyapának, Kárpáthy Ubulnak erős faragott kövekből épített sasfészke,
                  melyet a tatárok IV. Béla alatt égettek fel, de köveit nem bírták szétfeszegetni;
                  ott maradt a tisztes emlék késő Ulászló idejéig, midőn a körüle terült falunak
                  nyoma sem vala már, ekkor feltámadt a nemzeti büszkeség Kárpáthy Ákosban, az
                  akkori Szabolcs vármegyei főispánban, s mindjárt Dózsa vezér megsüttetése után, a
                  megjuhászodott kurucokkal darabról darabra elhordatá a méltatlan síkságról a hun
                  építészet eme tiszteletre méltó maradványát, s ahogy állt, felállíttatá azt ismét
                  a Berettyó partján, palotája mellett, s jaj lett volna annak, aki ebből csak egy
                  követ is meg mert volna mozdítani.</p>
					<p>Egy későbbi utód: Kárpáthy Ábel, akkor térvén át református hitre, roppant
                  templomot építtetett oda harangokkal és orgonával ellátva, s alapítványt tett a
                  pap fizetésére. Sőt buzgalma még annyira vitte, hogy egy irtóztató kaszárnyát
                  kezdett el rakatni azon szándékkal, hogy abból kollégium lesz huszonnégy
                  katedrával, konviktussal, kilencszáz diákra könyvtárral, múzeummal s más
                  tréfaságokkal. De belehalt az óriási vállalatba, s öccse, a praktikus Kárpáthy
                  Bertalan, magtárnak fordítá a kollégiumnak kandidált falakat.</p>
					<p>Ennek a fia, Kárpáthy Boldizsár iszonyú fösvény volt, sohasem költött sem magára,
                  sem másra, s hogy vendégeket ne legyen kénytelen elfogadni, kihurcolkodott az I.
                  Leopold alatt épült roppant palotából, annak az ablakait berakatta téglával,
                  magának pedig építtetett egy kis földszinti házat, mely csak akkora volt, hogy
                  maga elfért benne, s onnan soha ki nem mozdult. Utódai, kiket szörnyen megvexált
                  azáltal, hogy sokáig élt, és várakoztatta őket halálára, a piszkos lakást
                  kutyapecéreik számára áldozák föl.</p>
					<p>Az utóbbi ős nagyszerű gazda volt, szüntelen gazdasági épületeket rakatott egymás
                  hegyire-hátára, olyan pálinkafőző házat támasztatott a versailles-i mintára épült
                  kastély oldalának, hogy nem lehetett az utóbbiban megmaradni a moslékszag miatt, s
                  istállón és esztrangán keresztül kellett bejutni az angolkertbe. </p>
					<p>Kárpáthy Dalia, ki Mária Terézia fényes korszakában díszlett, új, pompás
                  kétemeletes kastélyt építtetett a Berettyópartra divatos rondellákkal s középen
                  aranyos donjonnal, a kapu fölött aranycifrázatú márvány ősi címer, még nagyobb a
                  tető homlokzatán s a víz felőli fronton kariatidákra emelt aranyrácsozatú erkély,
                  benn hosszú folyosók, boltozatos termek, kifestve, táblázva és szőnyegezve, nem
                  különben megrakva nagybecsű képekkel és ellátva titkos ki- és bejárásokkal s
                  alattomos csigalépcsőkkel, ahogy ez azon időkben szokás volt. A következett ős II.
                  József császár idejében jutott a kastélyhoz, addig Bécsben lakott, ennek meg az a
                  gondolatja támadt, hogy ő várost telepít Kárpátfalva helyibe. Építtetett is egy
                  sor hosszú házat a füzek aljába, s egy csomó naplopót belekolonizált; a kastélyban
                  pedig minden termet felosztott spanyolfalakkal három-négy részre, hanem a
                  következő évben telepítvényét nagyon megrongálta a vérhas és váltóláz, s emberei
                  lassankint visszaszökdöstek, ki honnan idejött. Ő maga is rövid időn boldogabb
                  hazákba indigenáltatott be.</p>
					<p>Erre következett a mi nábobunk, ki holta napjáig Jancsi maradt.</p>
					<p>Az ő kezeinek nyomai legláthatóbbak az ősi telepen. Minden, mi felötlő, mi kiáltó,
                  mi az embereket mérföldekre figyelmessé teszi, az ő szerzeménye. A park tele
                  szarvas- és dámvaddal, s azok számára téli rekesztékek; ezek ötlenek már messziről
                  a közeledő szemébe, még midőn csak messziről látja a kárpátfalvi templom tornyát,
                  melyet Jancsi úr két akkorára építtetett, s befödete villogó bádoggal, hogy a
                  vendég tíz mérföldnyi távolból kiismerje a többi falunyelek közül.</p>
					<p>Üvegházat építtetett kétakkorát, mint őse, Daliáé volt, nem mintha pálmákat akart
                  volna benne növelni, hanem hogy a roppant hatszázéves gesztenyét ne érjék a
                  szelek, melynek lombjai közt rejtőzött Kárpáthy Kupa három nap és három éjjel,
                  midőn a tatárok üldözék, táplálván magát azon idő alatt a vendégszerető fa édes
                  gyümölcseivel.</p>
					<p>Kárpáthy Dalia csak egy kerek termet építtete a kastélyban, aholott hébe-hóba
                  Bécsből aláhozott énekesek és virtuózok zengedezének; Jancsi úr ehelyett az
                  angolkert közepén saját terve szerinti színházat emeltetett, s voltak kóbor
                  társaságok, melyek rávetették a fejöket, hogy oda menjenek játszani. A honorárium
                  elég csalogató volt, de annál visszatetszőbb a kritika, mely abból állt, hogy ha a
                  színész nem tudta jól a szerepet, ott in facie loci lehúzatta a nagyságos úr, s
                  olyan sort veretett rajta, amilyen csak dukált.</p>
					<p>Ez esettől azonban nem lehete félni, midőn nevenapján történt valamely tablókkal
                  és görögtüzekkel ékesített előadás, mert e napon a nagyságos úr mindenki iránt
                  szokatlanul kegyes volt, három napig gyönyörködheték kegyeiben minden lélek, a
                  negyedikben aztán hordta mindenki az irháját, mert akkor kezdődött a haddelhadd a
                  hírneves vendég urak között.</p>
					<p>E kibékülési szimptómákra történt hivatkozás több, mint puszta frázis.</p>
					<p>Amint születésnapja közeledett, valami szokatlan áhítat lepte meg János urat; a
                  bohócok, a pórleányok kizárattak a kastélyból, helyettök a tisztelendő úr tett
                  látogatásokat a kastély uránál; a kutyákat, medvéket elzárták az udvarról, hogy a
                  közeledő szegényeket meg ne tépjék, s az új kenyérreli áldozat alkalmával a főúr
                  egész udvari népével együtt templomba ment, ott felveendő az úrvacsoráját, s onnan
                  visszatérve, amit az úr oltára előtt fogadott, hogy aznapon kibékülend minden
                  ellenségeivel, azt menten foganatba vevé.</p>
					<p>– Küldjétek legelébb is a jószágigazgatót!</p>
					<p>Nem azért, mintha e derék ember volna az ő ellenségei között a legelső, hanem
                  azért, mivel nála vannak letéve mindazon tiszttartók, ispánok, kasznárok,
                  kocsmárosok és árendások számadásai, kik Jancsi úr roppant birtokán felezik a
                  jövedelmet, s a nábob igen jól tudja, hogy midőn e számadásokat átnézi és
                  helybenhagyja, legszámosabb ellenségeivel van alkalma kibékülni, s éppen azért
                  hozatja azokat maga elé közelgő születésnapja előtt, mert meglehet, hogy ha valami
                  gonosz órában vetne beléjök egy pillantást, felét elcsapná az összes
                  személyzetnek, s azért megint kár volna, mert szegények többnyire gyermekes
                  emberek, s aztán, akik utánok jönnének sem lennének jobbak.</p>
					<p>Az érintett jószágigazgató, nemzetes Varga Péter uram, egy Jancsi úrral hasonkorú
                  férfi, kinek apja kondás volt Jancsi úr apjánál, s akit azért tartottak az úrfi
                  mellett, hogy legyen neki kit ütni-verni. Ami tudományt Jancsi úr nevelői az ifjú
                  úrra raktak, az arról menten lepergett, hulladékai azonban annál fogékonyabb
                  földre találtak Petike lelkében. Az öreg Kárpáthyt nagyban mulattatá az eset, hogy
                  fia helyett Petike tanulja meg a leckét, s később a fiút elküldé tanulni a
                  debreceni kollégiumba, ahol aztán a világ minden létező tudományait ki- és
                  betanulván visszatérett, megtevé őt egyenesen jószágigazgatónak, mely hivatalában
                  mind a fentebb említett napig híven meg is maradott, s ha megmondjuk, miszerint
                  most is azon szegényes állapotban van, melyben volt eleve, nem éppen gazdag
                  fizetéséből élve évrül évre, teljes fogalmat adánk becsületességéről.</p>
					<p>Mert a magyar nábobnak elve az, hogy a fizetéstől irtózik; inkább ajándékoz, vagy
                  elnézi, ha lopják, csak fizetésnagyobbításért ne folyamodjanak tisztviselői, mert
                  azt utálja szörnyen.</p>
					<p>S ha azután egy-egy olyan bohó akad hozzá, mint Varga Péter uram, aki nemcsak hogy
                  lopni nem tud, de még csak meg nem szolgált ajándékokat sem örömest vesz el, annak
                  a kincsek közepett könnyen felkopik az álla. Más ember rég milliomos volna az ő
                  helyzetében, az alárendelt ispánok, tiszttartók mind hintóban járnak, ezüstről
                  ebédelnek, s kisasszonyaikat Bécsben neveltetik, ő pedig alig tudott annyira
                  menni, hogy egy pár ezüstsarkantyút üttethessen kordovány csizmájára, s egy ócska
                  csézára tegyen szert, melyen két, csikóbul nevelt ló szállítja, amikor
                  parádézik.</p>
					<p>Most is arról látjuk őt leszállni a kastély kapujában megállva, mert behajtatni
                  átall, hogy a komisz cséza kerekei fel ne vágják a szép gömbölyű kavicsot, amivel
                  az udvar fel van töltve.</p>
					<p>A szekér dereka tele van rakva egybekötözött, hosszú iratcsomagokkal, miket Péter
                  úr elébb az odasiető hajdúk karjaiba támogat, s azután általuk előre bocsátva,
                  becsülettudó lépésekre szedegetve sarkantyús lábait, felballag Jancsi úr elé, ki
                  ott várakozik rá a családi archívum termében, melynek óriási fehér mázas,
                  aranyozott szekrényei likas rácsozattal a boltozatig emelkednek, telve lévén
                  okiratok és bevégzett számadások múmiáival, miket hosszú évek során át egynehány
                  számkivetett egéren kívül senki sem háborgat, azokat sem tudni, mely átokfogta
                  szenvedély vagy családi viszontagság kényszeríti eme sovány kosztra, amidőn
                  hombárok és szalonnás kamrák kecsegtető közelségben vannak.</p>
					<p>Míg az érdemes jószágigazgató eddig a szobába eljutott, számtalan ajtókon kellett
                  neki keresztülbotorkáznia, melyek akár voltak becsukva előtte, akár nem,
                  mindegyiknél megállt, kocogtatott, ha az ajtó tárva volt, akkor az ajtóragasztón
                  kocogtatott, míg a sarkában jövő öreg Pál hajdú, ki az aktákat hozta nyalábban, be
                  nem tuszkolta erővel, hogy sohase kopogtasson ott, mert senki sem felel. Végre az
                  archívumba jutott. Jancsi úr meglátva a közeledőt, előbbre ült karszékében, s
                  kezét nyújtá felé; Péter úr azonban ahelyett, hogy egyenesen odament volna az
                  eléje nyújtott kezet megfogni, körülhátrálta a hosszú tölgyfa asztalt, nehogy azt
                  a gorombaságot kövesse el, hogy bal kéz felül ejtse a nagyságos urat, s akkor is
                  három lépésnyi távolban megállt előtte, s mély tisztelettel meghajtá magát.</p>
					<p>– No! Menjen már közelebb! – riadt rá a konfidens hajdú. – Nem látja, hogy
                  nyújtogatja az első lábát a nagyságos úr?</p>
					<p>– Óh, kérem alássan – szólt kezeit félredugva az érdemes jószágigazgató –, nem
                  vagyok én azon kitüntetésre érdemes.</p>
					<p>És a nagy világért rá nem lehetett volna venni, hogy kezét odanyújtsa Jancsi
                  úrnak, kinek a világon tán egyedül ő adta meg a valódi címet; azután meg azt nem
                  lehetett vele megértetni, hogy ő a méltóságos úr mellé leüljön, hanem erővel
                  kellett őt Pálnak lenyomni egy székre, de csak megint felkelt róla, s állva maradt
                  földesura előtt.</p>
					<p>Sajátságos három alak volt az együtt, a méltóságos úr, a jószágigazgató és a
                  hajdú. Kárpáthy arca ez órában szokatlanul derült volt, nagy kopasz homloka
                  fénylett, mint egy templom kúpja, ősz hajzatának gyér maradványai ezüst
                  billengekben kondorultak tarkója és halántéki körül. Szépen meg volt borotválkozva
                  simára, s a bajusza kétfelé simítva, szemeinek lázas veressége elmúlt, s képéről
                  eltűntek a torzító ráncok.</p>
					<p>Átellenben a derék tisztviselő, sárgabarna arcán a múlt században elsajátított
                  modor, pontos alkalmazkodás és múlhatatlan tisztelet; bajusza kurtára van nyírva,
                  hogy sok baja ne legyen vele, pedig több gondot ád annál a csodára meghagyott
                  hajporos copf, mely tisztes emléket fekete szalag közé fonva ország-világ láttára
                  viseli az emberséges ember, s köntösét maig is azon divatra szabatja, melyről nem
                  lehete tudni, vajon frakk-e az vagy atilladolmány; elöl össze nem gombolható, alul
                  hátrafelé húzódik, s látni engedi a csípőn alul érő ezüstgombos mellényt.</p>
					<p>Mögötte áll Palkó, a vén hajdú zsinóros dolmányban.</p>
					<p>Ez is oly ősz, mint ők; együtt nőttek fel, együtt vénültek meg mind a hárman, s
                  Palkó most is csak úgy bánik a nagyságos úrral, mint mikor együtt labdáztak az
                  udvaron.</p>
					<p>Megőszült már a haja a legénynek, de egy szála sem hiányzik; hosszan, tömötten
                  hátrafelé van az simítva, s lefogva görbe fésűvel, bajusza hegyesebb a
                  csizmadiaárnál, s félelem gerjesztőn kétfelé van kenve; arcvonásai oly egyszerűek,
                  hogy három húzással lerajzolhatná egy ügyesebb festő, csak a színével gyűlne meg a
                  baja, kissé nehéz lévén festeni pirosba veressel.</p>
					<p>– Méltóztatott kegyeskedni a méltóságos úrnak – szólt Péter úr az asztalhoz állva
                  – becses személyében leereszkedni a számadások megvizsgálása végett; annak okáért
                  bátorkodtam egész alázattal az egészet egy kis szisztémába szedni, hogy
                  méltóságodra nézve annál könnyebb legyen az áttekintés.</p>
					<p>Ezzel inte Pálnak, hogy tegye le az iratokat.</p>
					<p>Ez nagy mérgesen odatálalta valamennyit az asztalra. S nem állhatta meg, hogy
                  ennyit ne mondjon:</p>
					<p>– De kár, hogy ez a sok szép papiros tele van firkálva.</p>
					<p>– Ész nélkül beszél kend! – förmedt rá Jancsi úr.</p>
					<p>– Hiszen mindegy volna a nagyságos úrnak, ha üres papirost mutatnának neki e
                  helyett, úgysem hallgat reá. Nem elég azt tudni, hogy meglopták, még azt is tudni
                  akarja, hogy mit loptak?</p>
					<p>– Ejnye, beste lélek fia! Énvelem beszélsz így? Mármost csak azért is végignézem
                  az egész számadást, s te azalatt itt fogsz állva maradni a hátam mögött.</p>
					<p>– Megeszem én azt az írást mind, amit a nagyságos úr átnéz – dörmögé az öreg
                  szolga.</p>
					<p>– Fogja be kend a száját! – rivallá rá Jancsi úr; mire Palkó komikus szófogadással
                  tevé markát bajuszos ajkára, s csak úgy azt öt ujja közül morogta:</p>
					<p>– Befogtam már.</p>
					<p>János úr erre példás elszántsággal nyújtá kezét a legfelyül fekvő csomag után,
                  mely Kárlátó János tiszttartó számadásait foglalá magában, s elkezde benne
                  keresgélni mindaddig, míg azon meggyőződésre nem jutott, hogy nem találja az
                  elejét, mire odatolá azt Péter úr elé, ki is rögtön rátalált a keresett
                  lajstromra.</p>
					<p>– Íme itt a kakadi jószágról kelt évi kiadások és bevételek lajstroma.</p>
					<p>Hallgassuk meg mi is. Kissé unalmas, de jobban tanulságos fog lenni annak
                  megtudása, hogyan gazdálkodtak a nábob jószágán.</p>
					<p>Péter úr, dacára hajlott korának, pápaszem nélkül olvasott.</p>
					<p>... “Az 1824–25-ik esztendőben valónak a kakadi uradalomban bevételek, ut sub
                  stria bizonyíttatnak, e következők:”</p>
					<p>Itt elébb félbeszakítá az olvasást Péter.</p>
					<p>– Méltóságodnak kegyes engedelmével, ide a márgóra bátorkodtam egynéhány
                  észrevételt tenni az illető pozíciókra nézve, ha kegyeskednék azokat
                  meghallgatni.</p>
					<p>Jancsi úr inte, hogy felajánlja rá magát.</p>
					<p>– Tehát; ez évben tett a kakadi uradalom gabonatermelése 12 ezer köböl tiszta
                  búzát. Eszerint alig adta meg a magot, amit belevetettek – a leggazdagabb
                  földön.</p>
					<p>– Rossz esztendő volt az idén – menté a tiszttartót Jancsi úr. – Megdűlt a gabona,
                  a nyáron elverte a jég, a sok eső miatt kicsírázott az asztagban.</p>
					<p>– Így mondá a tiszttartó maga is – viszonza Péter úr –, de télen rá kellett volna
                  ereszteni a birkákat a vetésre, néhol lekaszáltatni a sását, s majd nem dűlt volna
                  meg; jégeső ellen Pozsonyban lehetett volna kármentesíteni, s ott van az irtóztató
                  nagy csűr, ha behordták volna, nem csírádzik ki, és megvan.</p>
					<p>– Jól van, Péter uram, tovább. Majd máskor másképp lesz. Csak bízza kegyelmed azt
                  reám.</p>
					<p>– Eladódott a tizenkétezer mérő élet, köblét nyolc forinttal véve – ennyit adott
                  érte egy győri kereskedő váltócédulában – összesen kilencvenhatezer forintért,
                  holott én az újságokban olvasám, hogy Pesten tizenegy forinttal kelt a sikeres
                  búza, s könnyen el lehetett volna szállítani, mert az árvíz miatt az ökröknek
                  úgysem volt semmi dolguk.</p>
					<p>– Igenis, de éppen ezen árvíz okozta, hogy elvivén a hidat, nem lehetett átkelni a
                  Tiszán.</p>
					<p>– Baj ugyan, hogy a víz elvitte a hidat, de nem kellett volna el hagyni romlani a
                  gátot, akkor nem vitte volna el.</p>
					<p>– No csak bízza azt kegyelmed rám! Menjünk tovább!</p>
					<p>– A repce megdohosodott a vevő utáni várakozásban, úgyhogy nem folyt be érte több
                  nyolcezer forintnál. Ez hibás állapot, mert ahogy én tudom, akkor nem járt eső,
                  hanem a tiszttartó keresztelője miatt a boglyákban fülledt a betakart repce, s
                  attól lett fekete és savanyodott meg.</p>
					<p>– No bizony. Hát keresztyén ember kegyelmed, hogy a tiszttartótól azt kívánja,
                  miszerint fiának keresztelését hátrább való dolognak tekintse holmi világi
                  repcénél? Csak hagyja azt kegyelmed énrám.</p>
					<p>– A szénát elvitte a víz, mert éppen takarodás idején hajtóvadászatra rendelt a
                  méltóságos úr minden villafogható embert. Máskor e rovat alatt szép sommák szoktak
                  megnevezve lenni.</p>
					<p>– No annak hát egyenesen magam vagyok az oka; szegények nem tehetnek róla; csak
                  bízza azt kegyelmed rám.</p>
					<p>– Emiatt azonban a bevételek egy új tétellel szaporodtak, mely származik a juhok
                  és igásbarmok dögbőreiből, melyek takarmány hiánya miatt rakásra hullottak.</p>
					<p>– Lám, a kár haszonba ment.</p>
					<p>– Fogyott ellenben a bevétel a gyapjú rovatával, mely máskor nevezetes volt.</p>
					<p>– Úgyis rossz volt ez idén az ára, alig keresték.</p>
					<p>– Továbbá...</p>
					<p>– Hagyjuk el ezt már Péter. Ezt látjuk, hogy derék becsületes ember; minden rendén
                  van. Mi az a másik csomó ottan?</p>
					<p>– Ez Kajaput Taddé számadása, a nyilasi uradalom kasznárjáé.</p>
					<p>– Ah, ez érdekes szokott lenni, nincsenek most új találmányai?</p>
					<p>Ez említett férfiú egy vállalkozó szellem volt, ki példánygazdászatot állíta a
                  kezeire bízott uradalomban, hanem ez a példánygazdászat példátlanul többe került,
                  mint amennyit behozott.</p>
					<p>Állított ő cukorgyárat, de a kotyvadékot sohasem vitte odább a szörpnél, s a
                  tarthatatlan madárlép alakú cukor miden fontja tíz forintba került.</p>
					<p>Selymet is tenyésztett, de egy rőf szalag többe került abból, mintha egy rőf
                  bársonyt vett volna készpénzen.</p>
					<p>Hallotta valaha a festő csülleng hírét, s nagy mennyiséget vett belőle, hogy majd
                  ő abból indigót támaszt; de rajtasavanyodott a kifacsart lé, mert nem találta ki,
                  hogy miáltal lesz kristállyá.</p>
					<p>Állított üveghutát is, s készpénzen vette hozzá a fát, és nem bírt egyebet
                  előállítani zöld üvegnél, amit senki sem vesz.</p>
					<p>Fenyőerdőt ültetett a futóhomokba, mégpedig tavaszkor; őszre híre-hamva sem
                  volt.</p>
					<p>Posztógyárt állított, Szakolcáról hozatott bele egy megbukott takácsot
                  főfelügyelőnek, aki aztán olyan kék szöveteket állított elő, hogy ha három hétig
                  viselte valaki, szanaszét mállott rajta, hanem ha megázott egyszer, akkor meg úgy
                  összement, hogy a könyökéig ért az embernek a ködmen ujja, s megfesté kékre az
                  alatta levő inget úgy, hogy nem volt többé szüksége ködmenre.</p>
					<p>Egyszóval sokkal több volt a költség, mint a nyereség az egész gazdaságból, ez a
                  rezultátum. </p>
					<p>– Íme így van az, mikor tudósok kezdenek gazdálkodni – monda Jancsi úr, miután jól
                  kikacagta magát az egyes tételeken.</p>
					<p>– Megkövetem alázatossággal – szólt Péter úr –, így van az, mikor féltudósok
                  gazdálkodnak; a tudomány oly méreg, amiből a sok meggyógyít, a kevés megöl.</p>
					<p>– No de lássuk a többieket! Mi az a vékony köteg ottan?</p>
					<p>Már ekkor a vékonyát kezdte válogatni.</p>
					<p>– Ez az opálbányák árendásának a jelentése. A négyezer forint haszonbér fejében
                  elküldé a drágaköveket, miket ugyan készpénzen ezer forintért meg lehetett volna
                  tőle kapni.</p>
					<p>– Hát mit csináljon szegény ember? Csak élni is kell neki. Hat gyermeke van, amint
                  hallom.</p>
					<p>– De Galíciából volt itt egy kereskedő, s az megnézte a bányát, és húszezer
                  forintot ígért haszonbérbe első szóval.</p>
					<p>– Mit? Én galíciai embernek, idegennek adjam a bányákat? Hát ha csillagokkal
                  fizetne! Maradjunk a réginél. Mi az a másik csomó?</p>
					<p>– Ez a talpadi erdősz számadása.</p>
					<p>– Tisztelem azt az erdőt! Már tizenkét esztendő óta látok itt számadásokat a
                  talpadi erdőről; a minap agarászaton vagyok többedmagammal, s utolér az eső. Sebaj
                  – mondám én –, itt kell lenni közel az én talpadi erdőmnek; vágtassunk oda, ott
                  bevárhatjuk, míg a zápor átmegy. Odanyargalunk nagy sietve, hát erdőnek sem híre,
                  sem hamva. Kérdem utoljára egy ázott kukoricacsősztől, hol itt a talpadi erdő?
                  Ahol ni! – szól ez, egy helyre mutatva, ahol vagy ötven girbegurba nyírfa sínylett
                  a homokban, mintha seprűket ültettek volna szépen sorba. Hát ez az én nagy
                  költséggel ültetett talpadi erdőm! Meg kell mondani annak az embernek, hogy
                  ültessen oda még egynehány seprűnyelet, ha azt akarja, hogy erdősznek
                  nevezzem.</p>
					<p>– Emez pedig itt a tarcsai molnár számadása. Ez is mindig korpával számol be.</p>
					<p>– Hagyja el kegyelmed, szép felesége van.</p>
					<p>– Szép, de rossz.</p>
					<p>E morális észrevételre jónak látta Jancsi úr filozófus válasszal felelni.</p>
					<p>– Barátom, a rossz asszonyok szükségesek a világon. Mert miután vannak kicsapongó
                  férfiak, kell, hogy legyenek kicsapongó asszonyok is, mert ha ezek nem volnának,
                  akkor amazok a tisztességes asszonyokra és leányokra vetnék szemeiket. Csak bízza
                  kegyelmed azt rám!</p>
					<p>– Csak bízza kegyelmed a tarcsai molnárnét a nagyságos úrra! – szólt közbe a hátul
                  álló Palkó.</p>
					<p>– Megint beszél kend?</p>
					<p>– Én? Egy szót sem szóltam.</p>
					<p>– No. Ez az ember itt mindig a fülembe beszél; hát lehet ilyen lárma mellett
                  számadásokat átvizsgálni? Menjünk gyorsan a végére Péter. Mi van még hátra?</p>
					<p>– A kegyes hagyományok és alapítványok.</p>
					<p>– Ne is bontsuk fel, elég azt tudni, hogy ki vannak fizetve. Van-e valakinek még
                  valami várnivalója tőlünk?</p>
					<p>– Igenis. A** kollégium nem kapta még meg az évi díját.</p>
					<p>– Nem is kapja, mert tavaly névnapomra nem küldték el a szuplikánst! </p>
					<p>– De ha az idén elküldik, akkor kiadjuk nekik?</p>
					<p>– A tavalyit is.</p>
					<p>– Azonkívül egy csomó folyamodvány és körív van még hátra.</p>
					<p>– Mik azok?</p>
					<p>– Ez itt felszólítás egy magyar tudós társaság alapítására.</p>
					<p>– De már arra egy batkát sem adok. Addig volt boldog az ország, amíg tudósok nem
                  voltak benne. Elég az, amit a kollégiumban tanulnak.</p>
					<p>– Itt egy előfizetési ív egy keletkező újságra.</p>
					<p>– Újság: hazugság. Azzal biz a véremet nem rontom.</p>
					<p>– Ez itt indítvány egy állandó magyar színház építésére Pesten.</p>
					<p>– Aki játszani akar, jöjjön hozzám, itt színház is van, enni is kap, ellehet nálam
                  holtig.</p>
					<p>– Ez felszólítás a nemzeti múzeum gyarapítására.</p>
					<p>– Fogadom, hogy nekem különb gyűjteményem van, mint annak a nemzeti múzeumnak, s
                  ha a kurucjáráskor el nem pusztult volna, kitenne magán a bécsin.</p>
					<p>– – – – – – – – – – – – – – – – – –</p>
					<p>Ilyenforma volt a magyar főúr évi számadása.</p>
					<p>Jövedelmét megrövidíté a célszerűtlen gazdálkodás, hűtlen, kényükre hagyott
                  tisztviselők; nagy része szétmállott üres léhaságok, oktalan fitogtatás s ízetlen
                  mulatságokban; közügyekre csak ott áldozott, hol neve dicsőítteték, hol patrónusi
                  szerepet viselhetett, s oly vállalatoknál, hol az áldozatot csupán hazafiság,
                  ügyszeretet kérte, zárva voltak markai, s dacára annyi pazarlás-, oktalanságnak,
                  év végével mégis kétszáz és nehány ezer forint készpénze volt még a pénztárban,
                  melyet nem bírt elkölteni.</p>
					<p>A többi számadást át sem tekinté Jancsi úr. Minek? Bosszantsa magát azzal, hogy
                  észrevegye, miszerint csalják? Hát nincs-e annyi pénze, hogy el sem bírja költeni?
                  Vagy tán éppen perlekedjék azok ellen, akiken követelése van? Már akkor csak
                  inkább maradjon annál, aki eltette. Vagy utánajárjon, mint a serény gazdasszony a
                  piacra küldött szakácsnénak, hogy nem számol-e be drágábban, mint ahogy vesz. Ez
                  mind nem volna nemesemberhez méltó fáradság.</p>
					<p>– Kösse össze Varga Péter uram az aktáit!</p>
					<p>A tiltul átlapozott számadások azután betétettek a családi archívum rácsai mögé,
                  soha többé napfényt és kalamárist nem látandók.</p>
					<p>Mennyi nemzeti intézet, mennyi emberbaráti vállalat, mennyi közhasznú indítvány
                  jöhetett volna létre csak azon hulladékokból, melyek a nábob terített asztaláról
                  lehullottak, és amiket később egy nemzedék hangyaszorgalma ismét morzsánként alig
                  győz összehordogatni, hogy felépítse apródonként mindazt, amit az elődök
                  építtetlen hagytak!</p>
					<p>– No azután holnap nevem estéjére elvárom kegyelmedet Péter – szólt Jancsi úr,
                  mint negyven év óta mindig szokta, meghíva a hű tisztviselőt asztalához, hová csak
                  előkelő vendég vagy szolgálattevő bohóc képében volt bejuthatása akárki
                  fiának.</p>
					<p>A jámbor tisztviselő, mint negyven év óta mindig, most is mély főhajtással
                  válaszolt nagy alázatosan:</p>
					<p>– Nem vagyok én méltó ezen úri kegyre, lehetetlenség énnekem annyi előkelő vendég
                  társaságában megjelennem, majd én csak holnapután reggel fogom tenni tiszteletemet
                  a többi szolgálatban levő tisztségekkel egyben.</p>
					<p>Azzal meghajtá magát, és lábával hátraseperve elkotródott, nem tévesztve szem
                  elől, hogy eltávozása közben háttal ne találjon fordulni a méltóságos úr felé.</p>
					<p>Jancsi úr nevetett, amint Varga Péter eltávozott. A hű tisztviselő becsületessége
                  fölötti elégültségből nevetett tán? Nem. Neki ez is csak olyan bolond volt, mint a
                  többi, mint Vidra cigány, aki mórióskodik, mint Gyárfás poéta, aki verseket köpköd
                  maga körül, mint Lokodi színészdirektor, aki Hamletet játssza, vagy mint Matyi
                  agár, ki a levegőbe hajigálja a nyulat, és úgy kapja el. Csakhogy neki az a kiváló
                  bolondság jutott, hogy az urát megbecsüli és nem lopja meg, holott az ellenkezőre
                  elég alkalma volna. Ez is bolond, mint többi, s csak arra van rendeltetve, hogy az
                  urát mulattassa. És éppen azért őt is oly kiválólag szereti Jancsi úr, mint a
                  többi kedvenc bolondjait, Vidra cigányt, Gyárfás poétát, Lokodi direktort és Matyi
                  agarat, s ha meghalna, éppoly keservesen megsiratná, mint azokat, éppoly fényes
                  sírkövet állíttatna neki, mint azoknak: a cigánynak, a poétának, a színésznek, az
                  agárnak.</p>
					<p>– No mit tátja kend a száját? – kiálta Jancsi úr a háta mögött álló Palkóra. –
                  Miért nem megy a fiskálisért, hogy idehíja?</p>
					<p>– Jól van na. Azért nem kell olyan nagyon kiabálni! – felelt vissza a vén hajdú. –
                  Csak nem ugorhatok egyszerre, mikor még most is tele van a fejem a sok mennykő
                  hordta számadással.</p>
					<p>– Úgy, jó hogy eszembe juttatod. Hát te mikor adsz számot arról a száz forintról,
                  amit a múltkor kaptál, amikor Debrecenbe küldtelek? No most tessék előállni, most
                  tessék hetvenkedni, Pál uram! Lássuk, hogyan tanult meg számadást csinálni.</p>
					<p>– Az könnyű – felele Pál huszáros rövidséggel, s megfelelő akcióképpen kettőt
                  sodorított a bajuszán, a mentéjét megrántotta elöl kétszer, a hajába mélyebben
                  vágta a görbe fésűt, és állát beleegyengette nyakravalójába, nadrágszíján egyet
                  húzott, s csizmáját letörülte a kezével, hármat köhentett, és monda:</p>
					<p>– Kaptam a méltóságos úrtól száz forintot bankócédulában. Ebből vagyon még a
                  zsebemben egy peták, a többi megevődött, és megivódott; summa summarum: itt van a
                  száz forint.</p>
					<p>Jancsi úr az oldalait tartotta nevettében.</p>
					<p>– Kend is olyan számadást csinál, mint az egyszeri deputáció; “Jöttünk, mentünk:
                  száz forint; ettünk, ittunk: száz forint; összesen háromszáz forint.”</p>
					<p>– Nohát – volt rá a felelet.</p>
					<p>– Most lóduljon kend a fiskálisért! Mondja meg neki, hogy jó tollat is hozzon
                  magával, mert írni fog, s ami itt van, az nem okos embernek való.</p>
					<p>Egy negyed múlva hozta Pál a fiskálist.</p>
					<p>Nem tudatik, hol fogá ki a vízből ezt a jeles egyéniséget Jancsi úr; hanem annyit
                  mondhatni, hogy szörnyen a többi közé illett.</p>
					<p>Éppen csak akkora képe volt az emberséges embernek, mint egy született mókusnak, s
                  mosdási ellenszenv miatt hallatlanul kormos. Ezzel egybehangzó, boglyas, tüskés
                  hajától elkezdve, félregázolt csizmasarkáig minden, ami rajta avagy körülötte
                  vagyon; gallérja elhízva sokévi piszoktól, a kabát eleje is csillog valamitől, ki
                  tudná, hogy mitől. Kétséges színű mellénye egy gomblyukkal feljebb gombolva az
                  egyik oldalán, mint kellene, minélfogva a másik oldalon üresen maradt lyuk igen
                  célszerűen rá van fogantatva a pantalló legfelső gombjára, ilyenformán a hevedert
                  is pótolja. Nyakravalója, mely lehetett valaha fehér is, hátul van megkötve, ahogy
                  ez egy időben divat volt, de nem párizsi. Mindkét zsebje tele van dugva egész
                  térdig eggyel-mással, zsebkendővel, spárgával és téli kesztyűkkel; ujjai pediglen
                  oly tentásak, mintha nem is tollal szokna írni, hanem csak azokat mártogatná a
                  kalamárisba.</p>
					<p>Ez is Jancsi úr bolondja. Mert neki nem kell másforma ember; ő különös gonddal
                  gyűjti az ilyen embereket, hanem ez nagyon is sordidus bolond, csak olyankor
                  veszik elő mulatság kedvéért, mikor valakivel meg kell itatni az olajat szilvórium
                  helyett, egyébkor csak prózai dolgokra használtatik; leveleket írni,
                  inventáriumokat készíteni, s urbarialis gyűléseken parasztokat megcsapatni.</p>
					<p>Ezt per “hallja az úr!” szokta címezni a nábob, ami nála még a kendezésnél is
                  alábbvaló megtiszteltetés.</p>
					<p>– Hallja az úr! No jöjjön ide az úr. Jaj be mennykő fokhagymaszagú az úr! Tartsa
                  be a száját; nem megmondtam már, hogy ne egyék fokhagymát, mert elcsapom. De hol
                  juthat hozzá, mikor az egész uradalomban nem szabad termeszteni? – Hát azért
                  hivattam az urat, hogy írjon azonnal leveleket, de idefüleljen, mert kétszer nem
                  mondom el; írjon leveleket mindazoknak az úri barátimnak, akikkel néminémű
                  összekoccanásban voltam az idén, tudósítván őket afelől, miszerint adandó
                  születésem napjának ünnepén óhajtanék velök kibékülni. Név szerint: írja meg Horhi
                  Miskának (intra parenthesim azt mondom, hogy Mihálynak írja az úr, mert ő nem
                  minden bolond embernek Miska), hogy nem bánom, a határvillongási pert
                  condescendáltatom, s neki engedem a burjányosi halmot. Csenkő Lacinak írja meg azt
                  (el ne felejtse, hogy ez perillustris ac generosus titulust kap a levélen, de
                  belül diákul ne írja neki, mert nem érti meg, csak syntaxist végzett), írja meg
                  neki, hogy ami ménlovat kért tőlem, de akkor nem adtam neki, ha eljön érte,
                  elvitetheti. Berki Lőrincet tudósítsa, hogy mindent elhiszek már neki, még ha azt
                  megígéri is, hogy sohasem hazudik többet, még azt is elhiszem. Ezt ezen szavakkal
                  írja a levélbe. Kalotai Fricinek – nem, ennek ne írjon semmit – mert képes volna
                  adóslevelet csinálni a meghívó levelemből, ez úgyis eljön, ámbátor ebrúdon
                  dobattam ki ezelőtt fél esztendővel. Utoljára pedig tudósítsa Kutyfalvi Bandit,
                  hogy felejtse el már azt a kis elpáholtatást, amit Kiss Miska öcsém követett el
                  rajta mindnyájunk nevében, béküljön ki vele, majd szerzek neki valakit, akin
                  bosszúját töltse, ha egyebet nem, a fiskálisomat. Megértette az úr?</p>
					<p>A fiskális intett a fejével.</p>
					<p>– Az úrral is kezet fognék immár, miután benne vagyok a nemszeretem dolgokkal való
                  kibékülésben, ha olyan ménkű tintás nem volna az öt ujja. Menjen ki, mosdjék meg,
                  azután jöjjön be megint.</p>
					<p>A fiskális szót fogadott, kiment, szappant kért, s félóráig mívelte a kezein
                  elévült mindenféle hagyományos szutykot; mire visszatért, Jancsi urat az ablakban
                  találta, amint kinézett az udvarra, hátratéve kezeit, és meg sem mozdult.</p>
					<p>A fiskális megállt és várta, míg meg fog fordulni. Várt egy jó félórát, akkor
                  visszafordult a nábob, s mint aki jól tudja, hogy várakozik rá valaki, inte az
                  ügyésznek.</p>
					<p>– Üljön le az úr és írjon.</p>
					<p>A nagy úr hangjában valami szokatlan elfogultság volt észrevehető, mely a
                  fiskálison kívül bizonyosan más akárkit meglepett volna.</p>
					<p>“Édes öcsémuram!” – kezde az öreg Kárpáthy diktálni.</p>
					<p>“Miután öcsémuram jelenleg az országban lakik, én pedig nem akarom, hogy a
                  Kárpáthy név kisebbítve legyen, e mai napon, melyben minden haragosaimmal
                  kibékülék, atyafiságosan nyújtom kezemet öcsémuramnak is, s remélve, hogy nem
                  utasítja azt vissza, ezennel felajánlok öcsémuramnak kétszázezer forintot, melyet,
                  amíg én élek, évrül évre meg fog tőlem kapni. S reménylem, hogy ezentúl jó
                  atyafiak maradunk.”</p>
					<p>Az öreg szemei megnedvesedtek e sorok mondolása alatt, s ha egy komolyabb ember
                  lett volna közelében, igen érzékeny jelenetet idézhetett volna elő.</p>
					<p>– Csináljon neki borítékot, és írja rá: Nagyságos Kárpáthy Béla úrnak,
                  őméltóságának Pozsonyban. Egy lovaslegény vigye el neki személyesen e levelet.</p>
					<p>Azzal, mintha kétszázezer követ vetett volna le szívéről abban a kétszázezer
                  forintban, oly könnyülten sóhajta fel. Sohasem érzé magát boldogabb embernek, mint
                  e pillanatban.</p>
					<p>Mivel fogja e nemes, bocsánatkész indulatot viszonzani Abellino, azt majd
                  meglátjuk azonnal.</p>
					<p>*</p>
					<p>Jancsi úr alig bírta bevárni a János fővétele reggelét; úgy örült előre, mint egy
                  gyermek, kit valami rég óhajtott mulatságba visznek; korán reggel még virradat
                  előtt felébreszték a kopók vihogási s az udvarra bedöcögő társzekerek zaja. A
                  vadászok érkeztek meg az erdőről frissen lőtt vadakkal, a hosszú szekerek oldalán
                  kilógott a szarvas feje címeres ágabogával, ketten póznára vetett fácányokat
                  hoztak s hízott császármadarakat vállaikon emelve, a szakács kijött eléjök fehér
                  kántusában, s elégült orcával tapogatta sorra a kövér vadakat. Jancsi úr az
                  ablakredőnyök közül nézett ki az udvarra; még csak akkor hajnalodott, az ég keleti
                  kárpitja bíbor és rózsa, karmazsin és sáfrán színeiben égett, körül még csendes
                  volt a vidék, a mezőkön ezüst köd lapult meg, mintha tündér tenger támadt volna
                  itt-ott.</p>
					<p>Jól hallá, az udvaron mint jönnek-mennek az emberek, ki-ki készületeket tesz,
                  aminők csak esztendőben egyszer szoktak előfordulni; a kertben, a parkban erősen
                  kopácsolnak, mind ünnepélyes előkészület az. Nemsokára jönni fognak az üdvözlő
                  jobbágyok, tisztviselők, azután a várva várt ismerősök, távol és közel rokonok,
                  talán maga Béla is. – Ez volt legutolsó gondolatja mindig. Egy szerelmes ifjú nem
                  várja oly vak hittel kedvesét, mint ő unokaöccsét. Úgy tetszett neki, hogy békülő
                  kezet nyújta neki, s bár alig volt hihető, hogy ő a hozzá küldött levelet ez ideig
                  kaphatta volna, de mintha valami mégis azt mondaná belül, hogy öccse, egyetlen
                  vérrokona, vagyonainak leendő örököse, idestova a Kárpáthy név egyedüli
                  fenntartója, még ma este őnála fog lenni. Hogy találkoznak? Hogy békülnek ki? Mit
                  fognak egymásnak mondani?</p>
					<p>Még egy kicsinyt lefeküdt aludni, a hajnali álom a legédesebb; akkor is azzal
                  álmodott, hogy Bélával beszélt, mellette ült, vele barátságos poharat ivott, s már
                  jól fenn volt a nap az égen, midőn Pál felrángatá álmábul, fülébe kiabálva:</p>
					<p>– No keljen fel, itt a csizma!</p>
					<p>Jancsi úr virgonc erővel ugrott ki ágyából, mint akinek rögtön eszébe jut a jövő
                  nap öröme vagy terhe. Ilyenkor, midőn úgy vár az ember valamire, a kitűzött óra
                  ütésére is felébred.</p>
					<p>– Van itt már valaki? – ez volt első kérdése a szolgához.</p>
					<p>– Annyi, mint a szemét – szólt ez, ugyancsak megbecsülve az illetőket.</p>
					<p>– Itt van-e Kiss Miska? – tudakozódék csizmáit felhúzva Jancsi úr.</p>
					<p>– Ő volt a legelső. Az apja sem volt annak nemesember, mert már két órakor talpon
                  van.</p>
					<p>– Hát még ki van itt?</p>
					<p>– Itt van Horhi Miska. A kapuban jutott eszébe, hogy a dohányzsacskóját Szabadkán
                  felejtette a vendéglőben, ha a kocsiról erővel le nem húzom, visszamegy.</p>
					<p>– A bolondos! Hát még kik érkeztek?</p>
					<p>– Az úri rendben lévő jómadarak mind kompareáltak. Kalotai Frici is itt van;
                  tulajdon szekerén jött. Vajon hol lophatta?</p>
					<p>– De nagy bolond vagy te, Palkó. Hát más senki sincs itt?</p>
					<p>– Más? Más? Hogyne volna más? De nem káptalan a fejem, hogy valamennyinek a nevét
                  a fejemben tartsam; majd meglátja őket, még meg is unhatja.</p>
					<p>Eközben fölöltözteté urát a bizalmas hajdú, szépen lesimogatva, körültörülgetve,
                  ha mi ráncot talált öltözetén.</p>
					<p>– Hát valaki, valami különös, nemigen szokott vendég nincs jelen, valami olyan
                  ember, aki nemigen szokott engem látogatni. Mi?</p>
					<p>Palkó egy ideig eltátotta a szemét-száját, nem tudva, mit feleljen.</p>
					<p>– De bizony itt van a *-i szuplikáns; ez még sohasem volt itt.</p>
					<p>– Ejnye Pál, be simplex ember kend!</p>
					<p>– Hát mit tudom én, kit vár a nagyságos úr! – felelt Pál durcásan, s úgy feladta
                  urára a dolmányt, hogy majd kitörte vele a kezét.</p>
					<p>– Az akarom megtudni – monda Kárpáthy komoly hangon –, ha nincs-e
                  még itt Béla öcsém?</p>
					<p>Pál csúnya képet meresztett erre a szóra, s letette kezéből a bársonykefét,
                  mellyel éppen a mentegallért készült végigsimítani.</p>
					<p>– Kicsoda? Az a szélkergető...</p>
					<p>– Nos? Mi az? Tanulja meg kend, hogy egy Kárpáthyról mindig tisztelettel kell
                  beszélni!</p>
					<p>– Mit? – szólt Pál hátratéve kezeit. – Tán éppen ki akar vele békülni a nagyságos
                  úr? Aki a nagyságos urat úgy megbántotta.</p>
					<p>– S mi gondja arra kendnek?</p>
					<p>– Óh, nekem egy csepp gondom sincs rá; dehogy van egy szikra is, hisz én csak egy
                  kótyomfitty hajdú vagyok, mi dolgom nekem a nagy urak ügyeibe beleavatkozni. Csak
                  tessék kibékülni vele! Mit bánom én. Ölelgessék egymást! Ha egymásnak móringolnak,
                  sem bánom én. Engemet nem bántott a jámbor, a nagyságos urat bántotta, s ha a
                  nagyságos úrnak az kedvére van, hát csak tessék!</p>
					<p>– No, ne bolondulj, te Palkó! – szólt tréfásabb akkordbul Jancsi úr. – Mondd csak,
                  ki van még itt!</p>
					<p>– A csőcselékbül itt van a pukkancsi tiszttartó, hozott egy nagy menkő sajtot;
                  aztán a dudai esperes, az, akit én ki nem állhatok.</p>
					<p>– No ugyan sokat is törődik az vele.</p>
					<p>– Hát iszen ne is törődjék vele; elég az hozzá, hogy én ki nem állhatom.</p>
					<p>– Hát miért nem állhatod ki, te vén golyhó?</p>
					<p>– Mert valahányszor találkozom vele, mindig a nagyságos úr egészsége felől
                  tudakozódik. Hát mi gondja neki a nagyságos úr egészségére? Hisz nem doktor ő.</p>
					<p>– De rossz kedvedben vagy ma te Palkó; hát az aprószentek itt vannak-e?</p>
					<p>– Ohohohühühü? – mosolyga Pál –, itt ám; az egész debreceni kántus a kontrával
                  együtt; négy banda cigány jött; Bihari is itt van, a rektor is felállította a
                  parasztfattyúkat az udvaron; meg ne ijedjen a nagyságos úr, mert nagyot fognak
                  kiáltani, amikor meglátják: itt van a tűzi mester is. Ott fúr-farag a fák között;
                  azt mondja, hogy valami meglepetést készít estefelé, csak aztán megint fel ne
                  gyújtsa az asztagot, mint tavaly.</p>
					<p>– Hát komédiások nem jöttek?</p>
					<p>– Dehogynem jöttek, hiszen éppen azon nevettem. Megint itt van az a Lokodi
                  ötödmagával: ő maga, aki vitézeket játszik, egy vékony borbélylegény, aki játszik
                  öregapákat és egy éltes asszonyság, aki a fiatal kisasszonyokat játssza. Már ki is
                  csinálták, hogy estére mit fognak előadni. Mikor a nagyságos urak a nagy teremben
                  ebédelnek, ők azalatt az előszobában Dobozyt játszák el feleségestül, tizenkét
                  képes ábrázolatban – görögtűz mellett.</p>
					<p>– Hát miért az előszobámban és nem a színházamban?</p>
					<p>– Kicsiny az nekik.</p>
					<p>– Hiszen csak öten vannak.</p>
					<p>– Igen, de valamennyi hajdú mind ott lesz ám, ki töröknek, ki magyarnak; a
                  régiségtárbul elő is hordtunk már minden hozzá való fegyvert és öltözetet, a
                  diákok meg azalatt énekelni fogják Dobozy történetét, Gyárfás most készíti hozzá a
                  verset, a kántus prézes meg a nótát. Be derék lesz!</p>
					<p>A vén golyhó úgy örült a komédiának, mint egy gyerek.</p>
					<p>Ezalatt felöltözteté Jancsi urat, megfésülé, megmosdatta, elvagdalta a körmeit,
                  megborotválá, felköté nyakravalóját, és begombolá, amint illett.</p>
					<p>– No már most kimehet emberek elejbe.</p>
					<p>– Merre a pipám?</p>
					<p>– Csitt! Micsoda pipa? Nem tudja, hogy elébb templomba kell menni, imádkozni,
                  addig nem pipázik senki.</p>
					<p>– Úgy! Biz igazad van. Hát miért nem harangoznak még?</p>
					<p>– Várjon! Elébb meg kell izenni a papnak, hogy felkelt a nagyságos úr.</p>
					<p>– Még egyet kell neki megizenni, hogy: “Hosszú kolbász, rövid prédikáció!”</p>
					<p>– Tudom – monda Pál és lódult a paphoz, kinél tulajdonképpen nem az volt a fő baj,
                  hogy hosszú prédikációkat tartott, mint inkább az, hogy esztendőben egyszer színe
                  elé kaphatván Jancsi urat, az isten nevében úgy megdorgálá mindannyiszor, hogy az
                  összegyűlt vendégeknek volt miről tréfálni egész ebéd idejéig. Ez alkalommal
                  azonban a különös véletlen felmenté Jancsi urat e keserves mulatság alól, mert a
                  tisztelendő úr hirtelen megbetegedett, nem végezhette kötelességét.</p>
					<p>– Hisz itt van az esperes! – monda a gyászhírrel érkező Palkó.</p>
					<p>– Ki ne ereszd a szádon többet! – kiálta rá Jancsi úr, – Ha az befog bennünket,
                  vacsora lesz az ebédből, s úgy összevissza talál dícsérni Isten fülei hallatára,
                  hogy magam is elszégyenlem magamat. Végezze az istentiszteletet a szuplikáns.</p>
					<p>A szuplikáns öt esztendős (nem születését, hanem a tanfolyamot számítva) tógátus
                  diák volt, ki amióta a kollégiumba zárták, sohasem látott ennyi urat egy rakáson;
                  képzelhetni a jámbor ijedelmét, midőn tudtára adák, hogy egy negyedóra múlva ő fog
                  prédikálni ennyi istentől elvetemült ember lelki épületére.</p>
					<p>Jó lett volna elszökni valamerre, de szemmel tartották, s látva félelmeit és
                  szorongattatásait, mindenféle dévajságot elkövetett vele a csintalan sereg; a
                  zsebkendőjét hozzávarrták a tógája zsebéhez, hogy ki ne húzhassa, mikor az orrával
                  lesz baj; elhitették vele, hogy Vidra cigány a kántor, ezt azután körülfogta, hogy
                  ha bele talál maradni valami mondásba, kezdje rá az orgonát; utoljára pedig
                  kicserélték az imádságos könyvét egy nagy baromorvoslási könyvvel.</p>
					<p>A jámbor diák nem bírt azzal a lélekjelenléttel, mivel Csokonai Vitéz Mihály,
                  kinek hasonló esetben dévaj úrfiak szakácskönyvvel helyettesítvén az imakönyvét,
                  amint azt a jegyzéken kinyitá, elkezdé olvasni: “az ecetes...” itt vevé észre,
                  hogy ecetes ugorkáról van szó, és rögtön folytatá: “...vízzel megitatott Jézus
                  monda fejét lehajtván: “Elvégeztetett!” S olyan szónoklatot hevenyészett ez
                  alapigékről, hogy mindenki elbámult bele.</p>
					<p>A szegény szuplikáns ehelyett, amint észrevette, hogy barmoknak való könyvet vitt
                  fel a katedrára, úgy belesült mindenbe, hogy azt sem tudta, micsoda szavakon
                  kezdődik a “Miatyánk”. Azon módon visszament a szószékből, és egy szót sem szólt.
                  Csakugyan az esperes urat kellett felkérni, megígértetvén elébb vele, hogy
                  prédikálni nem fog, csupán imádkozik. Az is eltartott másfél óra hosszat. Az
                  érdemes úr úgy ellátá jókívánságokkal a Kárpáthy-családot, annak minden fi- és
                  leányágon lévő ivadékit in ascendenti et descendenti, mind ezen, mind pedig a
                  másik világon, hogy azokat, akár élnek, akár meghalnak, semminemű malőr nem
                  érheti.</p>
					<p>E kegyes szertartáson mind jelen valának az érkezett vendégek, Jancsi úr addig
                  senkivel sem szólott, amíg Istenhez nem emelé lelkét, s arcán ez alkalommal nem
                  mindennapi érzelmek kifejezéseit lehete látni. Midőn leborult imádkozni, valódi
                  mély áhítat ült minden vonásán, s lesüté szemeit, midőn érdemeit hallá emlegetni,
                  mintha mindazt, amit életében jót tett, ahhoz képest, amit tennie lehetett, amit
                  tennie kellett volna, oly csekélynek látná!... “Csak még egy esztendőt adjon a
                  többiekhez Isten – sóhajta fel magában –, és ki lesz pótolva, amit a többi
                  elmulasztott. De van-e ígérve onnan felyül ilyen év? Jön-e csak egy új hold, csak
                  egy új nap is még a mai után?”</p>
					<p>Egészen elérzékenyülve hagyá el a templomot, s csak vendégei gratulációira kezde
                  ismét szokott eszmekörébe térni.</p>
					<p>Jancsi úr szokatlan megilletődése egy cseppet sem akadályozta a dévaj társaságot
                  megkezdett jókedvében; tréfáltak, nevetgéltek, míg a templomtól a kastélyig
                  hajtattak, ki kocsin, ki lovon; Kalotai Frici nyolc fiút felszedett a szekerére, s
                  midőn legjavában hajtatott, kiesett mind a négy kereke, feldűlt a szekér, kinek
                  keze, kinek lába marjult; mert ama furfangos Horhi Miska, amíg a templomban ültek
                  mások, azalatt kiszedte a szekerekből a kerékszegeket, s Kalotai Fricin kellett a
                  szomorú példának megesni. Kassay Lőrinc most az egyszer jött a maga lován, annak
                  meg égő taplót dugott a fülébe a tréfás ifjú, mely elmésség következtében a dühödt
                  paripa úgy vágta a földhöz ráülő gazdáját, hogy menten elájult.</p>
					<p>Jancsi urat máskor az ilyen dolgok nagyon mulattaták, most azonban fejet csóvált
                  rájok. Horhi Miska mindenféle tréfát kigondolt, amin majd nevetni lehet nagyokat;
                  ő cserélte el a legátus könyvét, ő tett szurkot a kántor ülésébe, hogy majd ott
                  fenekeljen meg; kiment a konyhába, a mákot kicserélte puskaporral, a hajdúk
                  puskaportartóit pedig teletölté mákkal, hogy mikor szalvékat kellett volna adni az
                  érkező uraság elé, egy puska sem sült el, a mákoskalácsok pedig szétvetették a
                  sütőkemencét. A harasztosi birkás, ki egy pusztát bírt olcsó haszonbérben Jancsi
                  úrtól, óriási sajtot hozott magával tisztelet jeléül, s annak belsejébe egy pár
                  galamb volt rejtve. Horhi Miska kilopta belőle a galambokat, s két szép darab
                  patkányt alkalmazott helyökbe, mikor aztán a birkás átnyújtá a sajtot, s levette a
                  tetejét, galamb helyett íme körmös állatok ugrottak a vendégsereg közé.</p>
					<p>Jancsi úr most mindezen dolgokon nem tudott kacagni, sőt még figyelmezteté Horhi
                  Miskát, hogy ezúttal ne kövessen el annyi ostobaságot, mint máskor szokott, hanem
                  mulassunk szépen. A poétának meg kellett elébb mutatni a verset, amit el akar
                  mondani asztal felett, ha nincs-e benne valami triviális, útféli kifejezés; a
                  cigányra ráparancsoltatott, hogy ha leissza magát, a vendégeket sorba ne csókolja,
                  az agarakat kikergették a tornácba, s nem volt nekik szabad az étterembe menni s a
                  vendégek tányérjáról elszedni a koncot, mint máskor; cigányok, színészek és diákok
                  utasítva voltak, hogy a legillendőbben viseljék magukat, s a pőre népnek tudtára
                  adatott, miszerint ökör fog sülni és bor fog csurogni az ereszről, de verekedni ne
                  próbáljanak, mert az most az egyszer nem szabad.</p>
					<p>Mindenki csodálkozva kérdezé egymástól a tünemény okát.</p>
					<p>– Tán vesztit érzi az öreg, hogy oly kegyes indulatokra tért egyszerre? – monda
                  Horhi Miska.</p>
					<p>– Vagy tán most tisztul az esze. A svábnak azt mondják, hogy negyven esztendős
                  korára jön meg a sütnivalója; az övé hetvenre érett meg.</p>
					<p>– Ne bántsátok – szólt egy harmadik –, az emberi természet minden hét esztendőben
                  egyszer megváltozik; ő már isten kegyelméből a tizedik hetest tölti; ideje, hogy
                  rákerüljön a sor.</p>
					<p>– De biz azt hiszem, hogy amióta az országgyűlésen van, kezdi átlátni, hogy fontos
                  ember, tán aranykulcsot is kapott, s most azért nem hagy magával komázni.</p>
					<p>Az igaz, hogy minden öröm mellett, amivel Jancsi úr megtisztelőit fogadta, nem
                  lehete észre nem venni bizonyos visszatartózkodást, ami neki azelőtt legkevésbé
                  volt sajátja.</p>
					<p>Pedig mind e változást egyetlen gondolat okozta; azt hivé, hogy öccse, Béla
                  okvetlenül el fog jönni az ő névnapjára; lehet, hogy késni fog, de jelen fog
                  lenni. Maga sem tudta volna okát adni e hitnek, de mégis várt, számított reá, s ha
                  cimborái valami felötlő ostobasághoz kezdtek, rögtön az jutott eszébe: “Ha most
                  ezt a Kárpáthy-család legifjabb ivadéka látná, mit mondana hozzá?” Nem! Egyszer
                  látta már nagybátyját hozzá illetlen mulatság közepett, most lássa tisztesebb
                  vigalomban.&quot;</p>
					<p>Az ünnepélyes hálálkodások után leszálltak az úri vendégek a kertbe, hol az
                  egybegyűlt parasztság várt földesurára.</p>
					<p>Máskor Jancsi urat, mikor a lépcsőn ment le vagy fel, kétfelől tartani kellett,
                  mert ő is, mint a lokomotív, csak a síkon tudott haladni; most félretolta Palkó
                  kezét, könnyedén lépdelt le a harminckét márványkő fokon, mely a kertbe
                  vezetett.</p>
					<p>Bizonyosan az országgyűlésen töltött félévi józan életmód szerzé vissza idegei
                  rugékonyságát.</p>
					<p>Odalenn a sorba állított iskolásgyermekek éljen-rikoltása fogadá. – Az
                  iskolamester már akkor magyarán mondva nyakban volt,
                  szegénynek nem kellett több egy pohár bornál, hogy tökéletesen leigya magát, s ezt
                  a pohár bort már anticipálta valahol, minek következtében az az ötlete jött, hogy
                  neki kell legelőször felköszönteni a nagyságos urat, s ezt meg is cselekedte
                  volna, ha Horhi Miska hóna alatt nem kapja, s el nem hiteti vele, hogy nem János
                  úr, hanem Kalotai Frici nevenapja van most.</p>
					<p>Az érdemes népegyengető azután annak esett neki; Frici futott volna, ha lehete
                  hová, de a háromszáz parasztkölyök is mind neki uszult, s akármerre fordult,
                  mindenütt őt vivátozták, pofozni sem igen merte őket, mert voltak köztük nagy
                  gyerekek, félt, hogy megverik, hanem segítségért kiabált.</p>
					<p>Ezalatt Jancsi úr leszállt a csomóba gyűlt nép közé; nagy trombitaszóval háromszor
                  tust fúttak megjelenésére minden jelenlevő cigányok, s két ősz hajú jobbágy járula
                  eléje, egy nagy kövér tulkot vezetve szarvánál, melyet csak éppen e napra
                  hizlaltak, s a bátrabb közülök előállt, levette kalapját, egyet köhentett, s
                  lenézett a csizmája orrára, s elmondá nagy bizton a köszöntő verset, melyet kilenc
                  évfordulóban ugyanő szokott elmondani. De tudta is könyv nélkül, sehol sem akadt
                  meg.</p>
					<p>“Az isten éltesse nagyságod sokáig,</p>
					<p> Amihez hozzányúl, mind arannyá válik,</p>
					<p> Csűstül szálljon reá az isten áldása,</p>
					<p> Kinek nincsen mása.</p>
					<p>Ahány harapást tett e tulok a fűben,</p>
					<p> Járván ez ideig éppen ötödfűben,</p>
					<p> Annyi esztendeig terjedjen élete;</p>
					<p> Ne legyen fekete.</p>
					<p>Bor, búza, pecsenye mindig elég legyen,</p>
					<p> Ápetitussa is hozzá elég legyen,</p>
					<p> Sohse költsön annyi pénzt a patikára,</p>
					<p> Mint a Katikára.</p>
					<p>Ő úri hírének ne legyen csorbája,</p>
					<p> Mindennap új meg új örömét találja,</p>
					<p> Nemzetségének nagy legyen dicsősége,</p>
					<p> Sose legyen vége.</p>
					<p>Ha pediglen meghal, angyali karokban</p>
					<p> Üljön fel az égbe, ott sem a sarokban,</p>
					<p> S ha mi is itt hagyjuk e földön fogunkat,</p>
					<p> Fogja ott pártunkat.”</p>
					<p>“Az isten éltesse a nagyságos urat, kívánom tiszta szívből!” – mondá utána a
                  jámbor ember, mintha maga sem hinné, hogy a fentebbi verseknek valami foganatja
                  lehessen az égben.</p>
					<p>Jancsi úr, mint rendesen szoká, készen tartva ötven aranyat, azt a tulkot átadó
                  öregeknek nyújtá, magát a kövér barmot pedig parancsolá az egybegyűlt parasztság
                  számára megsüttetni.</p>
					<p>Ezek után jött a városbeli fiatalság, egy tízakós hordót hengerítve elő, tele
                  hegyaljai borral; ott a nábob előtt talpra állíták a hordót, s felállíták reá
                  Marcit, a hajdani levetett pünkösdi királyt, mint akinek legjobban fel volt vágva
                  a nyelve. Ez aztán fogá a poharat, s megtöltvén, elköszönté a nagyságos úrra,
                  elmondván a körmönfont cifra mondókát, amit szerteszét hallani az országban, ahol
                  akad valaki, aki könyv nélkül be tudja tanulni, s ki-ki told, fold hozzá, amit
                  illendőnek talál.</p>
					<p>– “Isten jóvoltából kívánom én kegyelmednek, a nagyságos úrnak, hogy minekutána e
                  mai arannyal foldozott, bársonnyal behúzott, ezüst patkószegekkel kivert napra
                  épkézláb fel hagyta kegyelmedet virradni a mennyei felség, tegye azt, hogy ne
                  számlálgassa a kegyelmed hajszálait, hanem annyi áldással öntse kegyelmedet
                  nyakon, amennyi szál már lehullott fejéről; ahányan csak vannak a mennyei
                  cselédségből, egyéb dolguk ne legyen, mint hogy a kegyelmed útjából sepergessék a
                  földi gondokat, hogy boldogságának aranysarkantyús csizmái a bajok pocsétájában be
                  nem sározódván, jókedvének kulacsa mindig tele legyen piros egri borral, s
                  valahányszor egyet iszik belőle, mindannyiszor prószitot kiáltson valamennyi
                  selyembocskorban járó angyali nemzetség, s ha netalántán csúz vagy hideglelés,
                  köszvény, guta és más nemszeretem vendég kerülgetné úri személye táját, két-két
                  paradicsombeli hajdú álljon ott kétfelül mogyorófa pálcával, s kergesse azokat,
                  ahonnan eljöttek, magát pedig úgy mártogassa minden boldogságban, mint Fáraó népét
                  a Verestengerben, s ha pedig végtére eljön az a kegyetlen kaszás, aki minden
                  embert szénának néz, s lekaszálja a nagyságos urat, ne hagyják ama mennyei
                  szekeresek sokáig forspont után járni a nagyságos úr lelkét, hanem jöjjenek hamar
                  érte hat másvilági lóval, s úgy vigyék be nagy trombitaszóval ama mennyei
                  pitvarba, ahol Ábrahám, Izsák és a többi zsidó pátriárkák, harmincháromezer vörös
                  nadrágos cigány égbe repült hegedűszója mellett járják bársonybugyogóban a kállai
                  kettőst. – Az isten éltesse! Kívánom tiszta szívből!”</p>
					<p>Jancsi úr megajándékozá a legényt, ki egy szó vétség nélkül elmondá a furcsa
                  megköszöntést. Ezúttal mindazt nem találta ő olyan mulatságosnak, mint
                  egyébkor.</p>
					<p>Most szép fiatal lyánka közeledék, a legszebb hajadon, akit hét falu határában
                  találni lehetett. Ez fehér báránykát hozott névnapi ajándékba, mondott is hozzá
                  valami beszédet, de abból egy szót sem hallott senki, olyan halkan mondta.</p>
					<p>Hiába mondták neki, hogy ne tartsa a kötényét a szája elé, mert nem értik a
                  szót.</p>
					<p>Az a jó szokás volt Jancsi úr névnapján, hogy a köszöntő lyánkát fel szokták vinni
                  a vendégségbe, ott ült Jancsi úr mellett az asztalnál, s más nő nem volt jelen a
                  lakomán. Még gonoszabbakat is beszélnek, midőn a vendégség vége felé a bor a
                  fejekbe szállt, s az ismeretlen mámor megzavará a lyánka agyát; hanem azért mindig
                  férjhez ment az, mert Jancsi úr gazdagon kiházasítá, s az apjából hatökrös gazda
                  lett; amiért is a jámbor parasztok nemigen ijedtek vissza azon gondolattól, hogy
                  leányaikat ide hozzák.</p>
					<p>A leány elvégezte beszédét, amit abból lehete megtudni, hogy hirtelen lekuporodott
                  a báránykához, s annak nyakát átölelte.</p>
					<p>– Ni, hogy bújik egymáshoz! – monda egyik eredeti fiú.</p>
					<p>– Fél a vágóhídtól – felelt rá kétértelműen Horhi Miska.</p>
					<p>Jancsi úr atyai leereszkedéssel lépett a lyánkához, megveregeté pofácskáját,
                  megsimogatá fejét; s nyájasan kérdezé:</p>
					<p>– Mi a neved leánykám?</p>
					<p>– Zsuzsi – mondá alig hallhatólag.</p>
					<p>– Van-e már szeretőd?</p>
					<p>– Nincs nekem – monda a lyány lesütve szemeit.</p>
					<p>– No hát válassz magadnak ezek közül a hozzád való legények közül, mert ebben az
                  órában férjhez adlak.</p>
					<p>(Jancsi úrnak az esze tisztul – mondanák itt-amott –, máskor el szokta ezt
                  halasztani másnap délutánig.)</p>
					<p>– No legények, kinek van kedve mindjárt hazavinni feleségül ezt a hajadon
                  leányzót?</p>
					<p>Tizen is ugrottak, Marci is köztük volt, tréfából Horhi Miska is odavegyíté magát,
                  de Jancsi úr félrehajtá őt botjával.</p>
					<p>– Ki innen, kecske, a bárányok közül! Nem a te fogadra szántam. No leányom,
                  válassz ízibe ennyi derék legény közül.</p>
					<p>– Az édesapám... – rebegé a lyánka fel sem pislantva.</p>
					<p>– Hogy az édesapád válasszon közülök számodra? – kérdé magyarázó hangon Jancsi úr.
                  – Hol van ennek a lyánnak az apja?</p>
					<p>Egy félig őszült ember kullogott elé levett kalappal.</p>
					<p>– No válasszon kend a leányának férjet, szaporán.</p>
					<p>A paraszt gondolkozni akart.</p>
					<p>– Egy, kettő, három! Ne sokat hányja-vesse kend.</p>
					<p>Végre talált a paraszt kedvére való vőt, egy kurta suhancot, de kinek jómódú gazda
                  volt az apja.</p>
					<p>– No hát megelégszel vele? – kérdé Jancsi úr a lyánkától.</p>
					<p>Zsuzsi fülig pirult, s eléggé érthető hangon válaszolá:</p>
					<p>– Már akkor csak mégis inkább a Marcihoz állok.</p>
					<p>Az egész társaság hangosan felkacagott rá.</p>
					<p>– Minek hívtad hát ide az apádat?</p>
					<p>Marcinak sem kellett gondolkodási határidő, menten odaszökött, kezén fogá a lyánt;
                  Jancsi úr adott nekik áldást és ötven aranyat, s rábízta Marcira, hogy jó gondját
                  viselje a feleségének.</p>
					<p>– De már én megőrzöm! – monda Marci hetykén, szemeivel az úrfiak felé vágott.</p>
					<p>(– Mi lelhette az öregurat? – dörmögé a jó társaság –, hogy olyan erkölcsös kezd
                  lenni egyszerre?)</p>
					<p>Erre ismét megharsantak a trombiták, az úri vendégek felmentek a palotába, a
                  parasztok láttak a maguk vigalmai után, ifjak, leányok játszották a Lengyel László
                  révészeit, a gyűrűhajtást s más ártatlan mulatságot, az öregek számára volt bor és
                  égett szesz, s az asszonyoknak volt mit megszólani ifjakon és öregeken.</p>
					<p>Feljutva a palotába, újabb öröm várt Jancsi úrra. Kutyfalvi Bandi, kiről azt hivé,
                  hogy már el sem fog jönni, éppen akkor ugrott le a lováról. Nemsokára agyba-főbe
                  ölelgeték egymást.</p>
					<p>– No, csakhogy te is itt vagy! – monda a jámbor öreg, önkénytelen könnyet törölve
                  szét szemében.</p>
					<p>– Pedig ugyan kicsinyben múlt, hogy még más valaki is el nem jött, akit legkevésbé
                  vártál!</p>
					<p>– Ki az? – kérdé Jancsi úr örömtől ragyogó arccal.</p>
					<p>– Nos? Találd ki.</p>
					<p>– Béla öcsém! – szólt egyszerre az öreg.</p>
					<p>– Ördögöd van! – monda Kutyfalvi Bandi, egészen meglepve a nábob örömétől. Ő
                  boszontani vélte őt e hírrel.</p>
					<p>– Hol van ő? Hol maradt? Mért hagytad el? – kérdé Jancsi úr sürgető örömmel a
                  mindinkább elbámuló Bandit.</p>
					<p>– Itt van nálam a szomszéd faluban, hozzád indult névnapot köszönteni; csak azért
                  jött le Pozsonybul, de az az útban megbetegedett, s kénytelen volt nálam
                  megállapodni; azonban hozott magával születésnapodra ajándékot, amit még ma este
                  el fog küldeni; én is elhoztam volna, de lovon jöttem, s az egész szekérrel
                  van.</p>
					<p>Jancsi úr reszketett az örömtől. Annyira magába disputálta már unokaöccse
                  megérkezését, miszerint azt mint valami elmúlhatlan örvendetes eseményt
                  tekinté.</p>
					<p>– Gyorsan, Palkó, gyorsan! Hintót kell küldeni érte, négy ló menjen előre, hogy a
                  rukadi csárdánál felválthassák; menjen kend! Azazhogy ne kend menjen! Küldjön
                  magánál alázatosabb embert, küldje a fiskálist! Mondja Béla úrnak, hogy tisztelem,
                  csókolom, hozza el őt minden erővel, menjen, szaladjon kend!</p>
					<p>– Üm. Szaladjak? – dünnyögé magában Palkó szép kényelmesen elballagva. – Nem
                  szaladtam én az inszurrekció óta; még jó, hogy azt nem mondta, hogy repüljek.</p>
					<p>Jancsi úr addig senkihez sem szólt, míg nem látta, hogy a fiskális elindult a
                  legdíszesebb hintóban unokaöccse elé.</p>
					<p>Számítgatni kezdé magában: “Odáig négy óra, vissza négy, az nyolc, most két óra
                  van délután, tízre itt lesz. Bizonyosan nincs semmi baja, csakhogy nem mert
                  egyszerre idejönni, azt hitte, hogy haragszom rá, s Kutyfalvit küldte előre; mégis
                  szép tőle, hogy úgy tisztel. Most már sietni fog, meg bánja heveskedését,
                  bocsánatot fog kérni, s azután jó rokonok leszünk, s én nyugalommal térhetek
                  Istenhez.”</p>
					<p>– Látjátok barátim – szólt végre kitörő nyíltsággal a körülállókhoz –, ez ünnepély
                  kettős ünneppé fog azáltal válni, hogy a Kárpáthy-család két utolsó férfitagja oly
                  hosszas elszakadás után e napon fog barátságos kézszorítással egymással
                  egyesülni.</p>
					<p>– Ez valóban Istennek tetsző vigasság lészen! – erősíté az esperes úr, és a
                  jelenlevők mind egyhangú helybenhagyással zúgtak reá, csupán Kutyfalvi árult el
                  valami kényelmetlen feszengést e szavak hallatára, mintha nem tetszenék neki e
                  nagyon kegyes szándék.</p>
					<p>Eközben a hajdúk szilvóriumot s tízesztendős őszibarackszeszt hurcoltak körül
                  cipószeletekkel a vendégek között, ami azt jelenté, hogy közel az ebéd, s széltére
                  kelt az appetitórium, egy sem volt eretnek, egy sem volt vízissza. Félóra múlva
                  hangzott a csengettyű, mely az ebédet jelenté, háromszor újra kezdve, ha netán
                  valaki a vendégek közül szerteácsorogna, s azzal a hajdúk széttárták a nagy
                  szárnyajtókat, mik az ebédlőbe vezettek.</p>
					<p>A pompás nagy terem végig volt terítve hosszú asztalokkal, miken rendesen kétannyi
                  teríték szokott lenni, mint ahány vendég volt, hogy ne csak elférjenek a
                  tisztelgők, hanem ha később jön valaki, az is helyet találjon.</p>
					<p>Tortától, süteménytől görnyedt minden asztal, a legpompásabb gyümölcs, aranybélű
                  dinnye, pikkelyes ananász egész kazalokban illatozott rajta, pástétomok ijesztő
                  alakú nagyságban emelkedtek az átellenben ülők között, s cet nagyságú halak rengő
                  kocsonya közepett ejték kétségbe a belőlük enni kívánókat. Minden étel között
                  koszorúk, virágbokréták porcelán vedrekben.</p>
					<p>Arany- és ezüstedényekben egy egész múzeum kincse volt felrakva az asztalokra. Még
                  az éneklő diákoknak is ezüstpoharak jutottak. A terem közepén ezüstmedence állt,
                  melyből furfangos szökőkút lövellte magasra a tiszta tokaji bort topázsárga
                  nedvsugárban.</p>
					<p>Ki-ki helyéhez sietett; Jancsi úr az asztalfőhöz indult. Midőn odaért,
                  megpillantá, hogy mellette egy másik teríték is áll. Az más névnapokon is ott
                  szokott lenni; ott ültek a bárányt hozó parasztleányok évrül évre. Most
                  megbotránkozva kiálta Jancsi úr a széke mögött álló Palkóra:</p>
					<p>– Mi ez? Minek itt a teríték?</p>
					<p>– Ugyan ne kiabáljon olyan nagyon már no! Hát nem látja, hogy a családi billikom
                  van odatéve? Hát gondoltam, hogy ha az a másik eljön,
                  legyen neki hova ülni...</p>
					<p>Jancsi úr ábrázatja szépen kigömbölyödött e szóra, tetszett neki ez a figyelem,
                  megveregeté Palkó vállát, s azután minden vendégnek elmondá, hogy az üres hely ott
                  Béla öccse számára van felhagyva, Palkót pedig újra megdicséré:</p>
					<p>– Látja kend, hogy mégis jó szíve van kendnek.</p>
					<p>– Biz énnekem nincs – mormogá ez durcásan.</p>
					<p>A leves elhallgattatá egy percre a vendégsereget, ki-ki jó appetitust kívánt a
                  szomszédjának, s azután hozzálátott, hogy a magáétól meneküljön. Jobb felől ült
                  Jancsi úr mellett az esperes, az asztal túlsó végén Kutyfalvi Bandi, mellette Kiss
                  Miska. Horhi Miska mellé senki sem mert ülni, mert istentelenségeket szokott
                  mívelni, tüzes békákat ereget el az asztal alatt, s ecetet önt a szomszédja
                  poharába, ha oda nem néz. Az alsóbb rendű nép más asztalt foglalt el. A háttérben
                  állt egy oszlopos peristyl, közepét foglalva el a feldíszített színpad, melyről az
                  ebéd ideje alatt Lokodi uram elébb ködfátyolképeket fog mutogatni, azután a diákok
                  közremunkálása mellett egy víg komédiát fog produkálni, melynek címe Doktor Faust.
                  Göthéből fordította Lokodi. Erre Göthe aligha ismert volna; végtére pedig Dobozy
                  futása fog előadatni görögtűz mellett 12 képletben; az utolsónál aztán, mikor
                  mindenki meghalt, szétnyittatnak a háttérben levő szárnyajtók, s pompás tűzijáték
                  fejezi be az egész mulatságot. Az időközöket Bihari bandája fogja kitölteni
                  válogatott nótákkal, mik részint saját, részint Lavotta legkedvencebb
                  szerzeményei.</p>
					<p>Javában folyt már a vígság; dal, zene, pohárcsörgés és vidám beszédek vegyültek
                  mulatságos zajjá, alig vala ember, ki még nyelvét bírta, valami cifra áldást ne
                  mondott volna a házigazdára. Jókedvű volt ő is, orcája ragyogott, bár kevesebb
                  bort ivott most, mint másszor. Este is lett, a hajdúk nagy karos tartókban
                  gyertyákat hoztak elé, a pohár csengett egyre. Hátul a függönyös peristylben
                  harcias ének mellett fehér és rózsaszín fényben meredtek, változtak Lokodi uram
                  eleven képletei, s egyszerre széttárulván a hátulsó ajtók, az elcsendesült éj
                  sötétjéből fénylő tűzoszlopok, szikrázó kerekek, emelkedő napok kezdenek
                  kigyulladni, a tűzijátékos mesterművei, a futó röppentyűk kékre, rózsaszínre váló
                  csillagokat szórtak a sötétkék éjben, s a tüzes cseresnyefa aranyesőben hullatta
                  alá szikrázó gyümölcseit...</p>
					<p>E percben hallatszék az udvarra gördülő hintó robogása.</p>
					<p>Az elküldött fiskális érkezék meg – azonban egyedül.</p>
					<p>Jancsi úr leveretten ült vissza helyére, megtudva a küldött szájából, hogy
                  Abellino csakugyan nem jöhet, mert beteg; hanem amit óhajtott, a névnapi ajándékot
                  ezennel átküldi nagybátyjának azon őszinte kívánással, hogy találja abban
                  legnagyobb örömét.</p>
					<p>Hat erős legénynek dolgot adott felhozni a hosszú ládát, melybe a születésnapi
                  ajándék volt eltéve s elhozva; feltevék azt az asztalra, hogy minden vendég
                  megláthassa.</p>
					<p>A láda minden szegletén erős vaskapcsokkal volt összefoglalva; elébb azokat kell
                  harapófogakkal lefeszegetni.</p>
					<p>Vajon mi lehet e ládában? A vendégek összedugták fejeiket, hogy meglássák, mi lesz
                  benne; találgatták, és senki sem találta ki.</p>
					<p>Egyszerre széttágult mind a négy kapocs, a láda négy oldala négyfelé esett, s az
                  asztalon állt – egy befedett koporsó...</p>
					<p>Az elszörnyedés hangja hallatszott mindenfelé!</p>
					<p>Szép ajándék a hetvenedik születésnapra: fekete koporsó bársony szemfedővel
                  letakarva, tetején a Kárpáthy család ősi címerei, oldalán ezüstszegekkel kiverve
                  Kárpáthy János neve...</p>
					<p>Az iszonyat lezárt minden ajkat, csak egy fájdalomkiáltás volt hallható, nehéz,
                  fuldokló, mint a szíven talált vadállaté. A vén Kárpáthy János feljajdulása volt
                  az; az iszonyúan megbántott öreg, amint a koporsót meglátta, amint azon saját
                  nevét olvasá, felugrott székéből, kiterjeszté kezeit, arca valami irtózatos
                  mosolyra torzult el, s lassankint félelmesen elkékülni kezde; rebegő ajkain
                  látszott, hogy akarna még valamit mondani, de az csak egy hosszú, kínos hörgés
                  vala; azzal felemelé az égre kezeit, s egyszerre homlokára csapva velök, nyitott
                  szemekkel esett hanyatt karszékébe.</p>
					<p>A vér fagyott meg azok ereiben, akik látták. Senki sem mozdult helyéről néhány
                  percig. Akkor egyszerre zsibongó zajjal kezdett bomlani a társaság, néhányan a
                  főúrhoz futottak, hogy ágyába vitessék, mások orvos után kiáltoztak, többen a
                  koporsót vették le az asztalról; csak ketten ültek némán az asztal mellett, Kiss
                  és Kutyfalvi.</p>
					<p>A hajdani pünkösdi király azon pillanat óta, hogy egykori jóltevője összerogyott,
                  le nem vevé szemeit szomszédja arcáról, s az, mintha le volna bűvölve helyére, fel
                  nem bírt előle kelni.</p>
					<p>Kiss, mintegy öntudatlanul szorítá öklébe a nehéz aranyserleget, mely előtte állt,
                  s midőn az elősiető hajdúk elvivék magukkal Kárpáthy Jánost, egyszerre felugrott
                  helyéről, s csattanó szózattal ordítá Kutyfalvira:</p>
					<p>– Kend cimborájával együtt egy nyomorult orgyilkos!</p>
					<p>S azzal, ami bor a serlegben volt, a megtámadott szeme közé önté.</p>
					<p>A többiek egyik rémületből a másikba estek, ki-ki kereste az ajtót, mert itt
                  szörnyű dolgok fognak még történni.</p>
					<p>A megcsúfolt verekedő a megbántás után lassan felemelkedett székéről, kendőjével
                  letörlé halavány arcáról a bort, s közbámulatra – ahelyett, hogy megbántójára
                  rohanna – elkezde kifelé hátrálni. Senki sem foghatta meg ezt; máskor egy sértő
                  tekintet elég volt arra, hogy valakit vérben-fagyban hagyjon. Mi lelte most?</p>
					<p>Meg volt rémülve ő is. Midőn az ifjabb Kárpáthyval kicsinálták, hogy az öregnek
                  születésnapi ajándékul koporsót küldjenek, Kutyfalvi azt hivé, hogy abból csak egy
                  gonosz tréfa lesz, mely legfeljebb ütlegeken fog végződni, s evégett lovászának
                  előre meghagyta, hogy paripáját felnyergelve ott tartsa az ablak alatt, hogy
                  könnyen megugorhassék; de azt nem gondolá, hogy ily szomorú véget érjen a tréfa, s
                  midőn Kiss szemébe vágta az orgyilkos nevezetet, elzsibbadt bele minden tagja, nem
                  érzé a megbántást s megcsúfolást, csak a rémületet, mely e szavakra szívében
                  gerjedt, s nem gondolt egyébre, mint hogy mentül előbb nyergében ülhessen, s
                  futhasson el innen, s kezde az ajtó felé hátrálni.</p>
					<p>– De nem megyünk el innen, uram! – ordítá rá Kiss, s mint a veszett vad
                  keresztülszökve az asztalon, rárohant a szökni készülőre, s megragadó annak mellén
                  az öltönyt. – Nem megyünk mi innen, uram, hanem ha elejtettük a vadat, megüljük a
                  torát!</p>
					<p>Kutyfalvi szemeit elfutotta a vér, kezével megtámadója kezét iparkodott letépni
                  melléről, s az ajtó felé törekedett; de amaz útját állta, s acélkézzel tartá
                  fogva. Senki sem merte magát közbevetni, hogy őket elválassza. Fegyver egyikhez
                  sem volt közel, annál irtózatosabb volt a tusa; nincs rémítőbb a puszta kézzel
                  való harcnál. Kutyfalvi kisujján egy dió nagyságú antik gyűrűt viselt. Lehete
                  észrevenni, mint fordítja kövével kifelé. Kiss kezében tartá az aranyserleget,
                  melyet az asztalról fölkapott.</p>
					<p>Ezalatt szinte az ajtóig értek tusakodva; itt Kutyfalvi egyszerre dühösen emelé
                  fel öklét, s gyűrűjével egy veszett csapást intézett ellenfele halántékának. Az
                  egyszerre félrekapta fejét, s a másik percben Kutyfalvi bezúzott homlokkal terült
                  el a küszöbön.</p>
					<p>A vendégsereg rémülten futott szerteszéjjel, késő éjszakán nyargaló kocsik hagyták
                  el minden irányban a Kárpáthy-kastélyt. Iszony és rémület szállt vendégül abba,
                  csak a tűzi játék röppentyűi szálltak még a magasba, s óriási égő betűkkel kiírva
                  ragyogott a távolba a “Kárpáthy” név.</p>
					<p>* * *</p>
					<p>Kutyfalvi Bandit vérben-fagyban szállíták haza cselédei négy óra járásnyira eső
                  lakásába.</p>
					<p>Mi volt természetesebb, mint hogy a kárpátfalvi kastélyból lélekszakadva menekülő
                  vendégek útba ejtsék a szomszéd lakot; már ha csupa keresztyéni kötelességből is,
                  hogy a betört fejű uraság felüdültének örvendő tanúi lehessenek, s részvétüket
                  tudtul adhassák. És aki már egyszer ott volt, hogyan mulaszthatta volna el, hogy a
                  jelenlevő Kárpáthy Abellino, most már a Kárpáthy-család roppant birtokai
                  praesumptiv örököse iránt viseltetett tiszteletét és hódolatát nyilvánítsa.</p>
					<p>Mindnyájan látták Kárpáthy Jánost hanyatt dűlni karszékében, azt megütötte a guta;
                  ha rögtön meg nem halt is, de bizonyosan elvész bele, s voltak többen, kik a
                  barátságos részvét önkényt támadó ösztönével unszolák a nagyra becsült ifjút, hogy
                  rögtön, még azon éjjel siessen átutazni Kárpitfalvára, lefoglalni, lepecsételni a
                  holmiket, nehogy valaki félretakaríthasson belőlök; azonban Béla úrfi már egyszer
                  járt úgy, hogy elsietett tudósítások miatt útja végéről kellett visszafordulnia, s
                  jónak találta ezúttal biztosabb híreket várni be, s csak a temetés hírére jelenni
                  meg. Másnap reggel csakugyan meg is érkezék az esperes úr – ki azért maradt
                  legutoljára Kárpitfalván, hogy megtudja, vajon aláírta-e Jancsi úr a** kollégiumot
                  érdeklő kodicillust –, s ez azon szomorú hírt hozá, hogy biz az öregúr, ámbátor
                  még ki nem adá lelkét, de az utolsó halálküzdelmek között van, úgyhogy már egy
                  okos szót sem lehet vele szólni. Értette alatta azt, hogy nem lehet vele aláíratni
                  a kodicillust.</p>
					<p>Követték még aznap az esperes urat több főtisztviselői a Kárpáthy-család
                  uradalmainak, kik siettek magukat megismertetni őexcellenciájával az örökös úrral,
                  leendő patrónusukkal. Ezek még bővebb részleteket is tudtak a haldokló testi
                  állapota felől. Egy falusi borbély eret vágott rajta, minek következtében kissé
                  magához tért; azután orvosért akartak küldeni, de azzal fenyegetődzött, hogy azt
                  agyonlövi, csak hagyják nála a borbélyt, ahhoz több bizalma van, mert az nem meri
                  megölni. Semmi gyógyszert sem akar használni, és senkit sem akar látni, csupán
                  Kiss Miskának van, hozzá bejárása. Azonban aligha fogja már holnap reggelnél
                  tovább vihetni.</p>
					<p>Abellino jó előjelenségnek vevé a tiszttartók megjelenését, ez arra mutatott, hogy
                  benne már leendő urokat tisztelik meg hódolataikkal. Másnap ismét egész
                  seregszámra jöttek Kutyfalvi udvarára az ispánok, kasznárok, írnokok, birkások,
                  árendások s más afféle apróbb emberek, magukat Abellino úri kegyeibe felkoldulni.
                  Valójában a régi gazdának meg voltak számlálva pillanatai. Senki sem merte neki
                  ígérni a holnapi napot.</p>
					<p>Harmadnap még a hajdúk és kulcsárok is átvándoroltak Abellinóhoz; már ekkor
                  boszontani kezdé a sok hálálkodás; ezekkel nagy kurtán beszélt, s megértve tőlök,
                  hogy ezentúl ő fogja a földi gondviselés dolgait végezni közöttük, mert már
                  nagybátyja az utolsó lélegzetet nyögi; egyszerre kiadá parancsban, hogy ő a
                  Kárpáthy-uradalmak tiszti személyzete közt gyökeres reformokat kíván létrehozni,
                  melyek közül legelső is az, hogy minden férfirenden levő hivatalnok tartozik a
                  bajuszát mint dísztelen kinövést, menten kiirtani! A tiszttartók, kasznárok
                  haladéktalanul engedelmeskedtek; csupán a hajdúk között akadt egy-kettő, aki
                  vonakodott magát csúffá tenni; de miután az alsóbb cselédségnek fejenkint négy
                  darab császárarany ígértetett, ha kötelességöket teljesítik, lefaragák azok is a
                  sok esztendeig ápolt s annyi viaszkot és faggyút felemésztett férfias díszét
                  arcaiknak, s megköszönték szépen a gombos frakkot, bársonybugyogót, harisnyát és
                  csatos cipőt, mellyel otromba skarlát gúnyájukat fel fogják cserélni.</p>
					<p>Negyednap nem maradt a halál révén álló Kárpáthy János mellett annyi jó barát,
                  hivatalnok, cseléd és bohócbul más, mint Kiss Miska, az egykori pünkösdi király,
                  Varga uram, a jószágigazgató, Palkó, a vén hajdú és Vidra, a cigány. Még a poéta
                  is megszökött. Gyárfásnak csak “János” helyett “Bélát” kellett mindenüve írni a
                  köszöntő versbe, hogy az új patrónusnak is elmondhassa ugyanazt. Ő is átment, és
                  gratulált. Hiába, még a bolondok között is van kvalifikáció. </p>
					<p>Mindazon vendégek, jó barátok, alattvalók, kik János fővétele napján együtt
                  imádkoztak a templomban, együtt ittak az asztalnál Jancsi úrral, most együtt
                  mulattak Abellinoval, s ha három nap összeragadt volna is, mégsem fogytak volna ki
                  azon bohó és nevetséges kalandok meséiből, miket a jámbor öregre tudtak, kinél ez
                  órában nevetségesebb, esztelenebb és balgatagabb ember nem lehetett. Szólta,
                  szidta, rágalmazta a jámbort, aki csak beszélhetett, a teremben az urak, a
                  konyhában a kukták, a tornácon a hajdúk, s aligha volt valaki annyi nép között,
                  kinek eszébe jutott volna, hogy már ha elkövetkezik szomorú halála, lelkeért egy
                  imát bocsásson az égbe.</p>
					<p>Ötödnap már nem volt, aki hírt hozzon Kárpáthyról. Talán azóta el is temették a
                  boldogtalant.</p>
					<p>Hatodnap aztán egy lovaslegény vágtatott be az udvarra, kiben Marcit fogjuk
                  megismerni.</p>
					<p>Amint lováról leugrott, meglátta a pukkancsi tiszttartó a tornácból, s nevetve
                  rákiálta:</p>
					<p>– No, te is eljöttél, Marci fiam? Te ugyan jól jártál, hogy nem esett egy héttel
                  később a lakodalmad, új földesurad úzusba hozhatná a jus primae noctist. Hát mi
                  újság Kárpátfalván?</p>
					<p>Bizonyos temetésre hívja az urakat. Ez volt a legtermészetesebb vélemény.</p>
					<p>– Egy levelet hoztam a tiszttartó úrnak! – szólt hidegvérrel Marci; a tiszttartó
                  nagy megbotránykozására meg sem billentve kalapját az erkélyen álló Abellino
                  előtt.</p>
					<p>– Hát a kalapod, pimasz? Ki küldi azt a levelet?</p>
					<p>Az első kérdésre vállat vonított Marci, a másodikra azt felelte, hogy neki a
                  jószágigazgató adta.</p>
					<p>A tiszttartó felszakítá a levelet, s zöld karikát hánytak a szemei, ahogy
                  beletekintett.</p>
					<p>Az öreg Kárpáthy János saját kézírása volt az, melyben tudatja a
                  Kutyfalvi-kastélyba gyülekezett tisztviselőivel, hajdúival és cselédjeivel, hogy
                  méltóztatott annyira magához térni, miszerint ágyából felkelhet, és nekik levelet
                  írhat értésökre adván, miszerint nagyon örül, hogy nálánál jobb urat találtak,
                  mármost annál csak maradjanak meg, és őhozzá többet képpel se forduljanak.</p>
					<p>A tiszttartó olyan képet csinált, mint akit jól tartottak vadkörtével, s hogy ne
                  csak magát érje ez örvendetes hír, kézről kézre adá a levelet a többi
                  tisztitársaknak is, az ispánoknak, kasznároknak, birkásoknak és írnokoknak,
                  utoljára a hajdúk és cselédek közt is megtevé a veszélyes irat a leverő körutat.
                  Az embereknek hasonló esetekben vajmi nagy vigasztalás egyet sodoríthatni a
                  bajuszán, s ahol van ni! most már se hivatal, se bajusz. Ki a fejét vakarta, ki
                  ríva fakadt, ki káromkodott. Az ember hevenyében nem is tudta, hogy kit szidjon,
                  Abellinót-e, hogy miért nem örökölt valóban, vagy Jancsi urat, hogy ha már meg
                  akart halni, miért nem halt meg igazán. Most imhol ennyi ártatlan embert bolonddá
                  tesznek!</p>
					<p>Abellino volt az utolsó, kinek ez örömhírt síró arccal
                  tudtul adák. A nagy filozófusi férfiú hidegvérrel szürcsölé tojásos teáját:</p>
					<p>– Enfin, örökké mégsem fog élni.</p>
				</div>
				<div type="chapter">
					<head>
                  Szómagyarázatok
               </head>
					<p>À bas les aristocrates! – Le az arisztokratákkal!</p>
					<p>académie des sciences – tudományos akadémia</p>
					<p>Académie Royale de Musique – Nagyopera</p>
					<p>a capite foetet piscis – fejétől bűzlik a hal</p>
					<p>Adieu cher oncle – Isten vele kedves nagybátya</p>
					<p>Adonisz – férfiszépség (a föníciai isten neve után)</p>
					<p>aequatio – egyenlet</p>
					<p>affabilitás – nyájasság, előzékenység</p>
					<p>afficiál – itt: egészségben megtámad, kóros megbetegedést
                  okoz</p>
					<p>affront – sértés, megbántás, gyalázás</p>
					<p>agrafe – csat, kapocs</p>
					<p>akció – itt: törvényes eljárás</p>
					<p>akó – kb. 50,8 l</p>
					<p>A kingdom for a horse – Királyságom egy lóért: idézet
                  Shakespeare III. Richardjából</p>
					<p>à la calicot – a szövőiparáról híres, indiai Calicot
                  (Kalikut, Kalkutta) városról elnevezett, sűrű vékony fonalakból szőtt, nyers
                  pamutszövet párizsi divatja a XIX. század első felében</p>
					<p>à la cosaque – kozák módra, kozákos</p>
					<p>à la Quiroga köpönyeg – Don Antonio Quiroga (1784–1841)
                  spanyol generálisról elnevezett divatos köpönyeg neve</p>
					<p>alterál – zavar, izgat, nyugtalanít</p>
					<p>amerikai lánchíd – függőhíd, melynél drótkötél kábelek
                  tartják a hídszerkezetet; a múlt században Amerikában és Franciaországban volt
                  elterjedve</p>
					<p>angolkert – természeti táj hatását keltő, hagy kiterjedésű
                  díszkert, park</p>
					<p>anticipál – előlegez</p>
					<p>aposztróf – itt: megjegyzés</p>
					<p>appetitórium – ebéd előtti étvágygerjesztő ital</p>
					<p>appetitus – étvágy</p>
					<p>arrangement – itt: szervezés intézkedés, ügyesség</p>
					<p>Arras utca – utca a párizsi V. kerületben, a Boulevard St.
                  Germain-től délre</p>
					<p>Aschenbrödel – Hamupipőke</p>
					<p>asszesszor – ülnök</p>
					<p>asztrakán – göndör szőrű bárány bőréből készített finom
                  prém</p>
					<p>atelier – műhely</p>
					<p>au contraire – ellenkezőleg</p>
					<p>aureus calculus – kedves számítás, számvetés</p>
					<p>auteur – író, szerző</p>
					<p>À votre santé messieurs et mesdames! – Egészségükre uraim
                  és hölgyeim!</p>
					<p>babuka – a büdösbanka régi és nyelvjárási neve</p>
					<p>badinage – tréfálkozás, mókázás</p>
					<p>bain cosmétique de lait – szépségápoló tejfürdő</p>
					<p>Bal Mabille – híres mulatóhely Párizsban</p>
					<p>bamboche – tivornya</p>
					<p>baziliszk – halálos pillantású mesebeli sárkány,
                  baziliszkusz</p>
					<p>bej – bey, bég; eredetileg közelkeleti fejedelmi, majd a
                  pasák férfi ivadékát és az ezredesi rangot elnyert hivatalnokokat illető cím</p>
					<p>bêtise – ostobaság</p>
					<p>billeng – itt: fürt</p>
					<p>bonc – buddhista pap vagy szerzetes</p>
					<p>bon Dieu – (te) jó isten, jóságos isten</p>
					<p>bonhomme – jó (pofa) ember; tréfás, kedélyes ember</p>
					<p>bon jour – jó napot</p>
					<p>bonmot – szellemes megjegyzés, élc, adoma</p>
					<p>bordure – szegély</p>
					<p>Boulevard des Italiens – a Nagyopera környékén kialakult
                  nagy bulvár egy része, a pénzmágnások lakhelye Párizsban</p>
					<p>Boulevard Montmartre – a párizsi nagy körút egy része a
                  Szajnától északra; a Boulevard des Italiens folytatása a II. és a IX. kerület
                  határán</p>
					<p>boulogne-i erdő – Párizs melletti erdő, híres sétahely,
                  kocsikorzó</p>
					<p>Bourgogne – Franciaország egyik híres vidéke</p>
					<p>Brabant – Belgium egyik tartománya</p>
					<p>bramarbas – nevetséges hencegő, szájhős</p>
					<p>Brontes (Brontész) – a három ciklopsz (félszemű óriás)
                  egyike az ókori görög mitológiában</p>
					<p>brúgós – nagybőgős</p>
					<p>çà – no, nohát</p>
					<p>cabriolet – könnyű, fedett kocsi</p>
					<p>calèche – könnyű, nyitott kocsi; hintó</p>
					<p>calembour – szójáték</p>
					<p>canaille – itt: csőcselék</p>
					<p>caressíroz – cirógat</p>
					<p>casserole – lábas, kaszrol</p>
					<p>ce drôle de cigány – furcsa cigány</p>
					<p>Cenerentola – Rossini operája 1817-ből</p>
					<p>ces fripons des créanciers – ezek a csibész hitelezők</p>
					<p>ce serait bien fatigant – ez nagyon fárasztó lenne</p>
					<p>c’est beau – ez szép</p>
					<p>c’est bien charmant – ez nagyon bájos</p>
					<p>c’est la même chose – ez ugyanaz</p>
					<p>c’est merveilleux – ez csodálatos</p>
					<p>C’est parce que – Azért, mert</p>
					<p>c’est piquant – ez csípős, pikáns</p>
					<p>C’est pour se brűler la cervelle – Ezért főbe kell az
                  embernek lőnie magát</p>
					<p>c’est rien – ez semmiség</p>
					<p>c’est triste – ez szomorú</p>
					<p>c’est une plaisanterie – ez tréfa</p>
					<p>chapeau à la Bolivar – Simon Bolivarról (1783–1830), a
                  dél-amerikai államokat felszabadító spanyol szabadsághősről elnevezett kalap</p>
					<p>chapeau à la Robinson – Robinsonról elnevezett
                  háromszögletű kalap</p>
					<p>chapeau à la russe – orosz sapka</p>
					<p>charivari – macskazene; Jókai humoros rovatának is ez volt
                  a címe az 1848-as Életképekben és 1849-ben az Esti Lapokban, ill. a Pesti
                  Hirlapban</p>
					<p>cher ami – kedves barátom</p>
					<p>chevalier – gavallér, lovag</p>
					<p>Chevalier Charles de Calacci – Kalácsi Károly lovag</p>
					<p>chevalier errant – kóbor lovag</p>
					<p>chinéser – kinézer, házaló</p>
					<p>chut! – pszt! pisszegés; csend!</p>
					<p>chylus – tápnedv, tejszerű folyadék, mely emésztéskor jut a
                  bélcsatorna nyirokereibe</p>
					<p>Cid – Pierre Corneille (1606–1669) színműve; a francia
                  klasszikus dráma kimagasló alkotása; nálunk 1853-ban mutatta be a Nemzeti
                  Színház</p>
					<p>cirkuláré – körlevél, körözvény</p>
					<p>claque – itt: bértapsoló társaság</p>
					<p>claque entrepreneur – pénzért tapsra vállalkozó, fizetett
                  színházi tapsoló</p>
					<p>claqueur chef – a színházi bértapsolók feje,
                  vezértapsoló</p>
					<p>cocu – felszarvazott férj, megcsalt feleség</p>
					<p>code du duel – a párbaj kódexe, törvénykönyve</p>
					<p>colonel – ezredes</p>
					<p>comment s’appelle cela? – hogy hívják?</p>
					<p>comptoir – iroda, pénztár</p>
					<p>comte – gróf</p>
					<p>Conciergerie – a párizsi Palais de Justice középkori
                  része</p>
					<p>convenant – megfelelő, illő</p>
					<p>corpus delicti – bűnjel</p>
					<p>courtoisie – udvariasság, lovagiasság</p>
					<p>cravate à l’oreille de lièvre – nyúlfülű nyakravaló</p>
					<p>crème du crème – a legelőkelőbbek legelőkelőbbje, az
                  előkelők színe-java</p>
					<p>császárarany – vsz. a két forint értékű császártallér</p>
					<p>cserfel – fecseg, locsog</p>
					<p>csülleng – növény, melynek gyökeréből és leveléből kék
                  festéket nyernek</p>
					<p>csűstül – ellentéte a “szemenkint” kifejezésnek.</p>
					<p>Damon és Phyllis (Damón és Phüllisz) – vsz. Démophoon és
                  Phüllisz (nem Damón és Phüntiasz a két hű barát). Phülllisz trák királyleány – az
                  ókori görög mitológia szerint – beleszeretett Thészeusz egyik fiába, Démophoonba,
                  de el kellett válniok. Míg Démophoon távol volt, Phüllisz hűtlenül elhagyta, s az
                  ifjú ebbe belehalt, ill. más verzió szerint öngyilkos lett.</p>
					<p>debandíroz – szétbomlaszt</p>
					<p>débardeur – rakodómunkás, kikötőmunkás</p>
					<p>debütírozni – először fellépni, bemutatkozni</p>
					<p>delícia – finom, ízletes étel; nyalánkság</p>
					<p>demontíroz – valakit lováról leránt, harcképtelenné
                  tesz</p>
					<p>département – megye, kerület</p>
					<p>déplorable – nyomorúságos, siralmas</p>
					<p>derangíroz – itt: zavartat</p>
					<p>détestable – utálatos, kiállhatatlan</p>
					<p>Dhavalagiri – eljegesedett csúcs Nepalban, a Himalája
                  középső részén</p>
					<p>diable – ördögbe, ördögöt</p>
					<p>direktórium alatt – 1795 októbere és 1799 novembere
                  között</p>
					<p>divatlion – itt: divaturacs, arszlán, piperkőc férfi</p>
					<p>donjon – torony</p>
					<p>doromb – népi hangszer</p>
					<p>Duda – vsz. Dudar; Veszprém megyei község</p>
					<p>duenna – idős hölgy</p>
					<p>dupé – vsz. álhaj, paróka</p>
					<p>eau de Cologne – kölnivíz</p>
					<p>Ecco ce ! – Íme itt!</p>
					<p>échauffíroz – felhevít, megdühít</p>
					<p>éclat – kiáltvány</p>
					<p>écurie – istálló</p>
					<p>Egeria – jóstehetséggel rendelkező forrásnimfa a római
                  mitológiában; Numa király kedvese és tanácsadója</p>
					<p>eh bien – nohát, no</p>
					<p>Eine Posse mit Gesang – komédia dallal; zenés vígjáték</p>
					<p>elzsákol – elver</p>
					<p>embarras de richesse – nehezen tud választani a sokból</p>
					<p>emfatikus – heves, érzelmileg színezett, emelt hangon
                  előadott</p>
					<p>en carrière – mint a kocsi a versenypályán</p>
					<p>enfin – végre, végül</p>
					<p>entr’acte – felvonásköz, színházi szünet</p>
					<p>entretenue – kitartott nő</p>
					<p>épicier – szatócs, boltos</p>
					<p>epitáfium – sírvers, sírfelirat</p>
					<p>esprit – szellem, szellemesség</p>
					<p>esprit du corps – testületi szellem</p>
					<p>Est-ce possible – Lehetséges ez?</p>
					<p>esztranga – esztrenga, juhfejő rekesz az akolban</p>
					<p>établíroz – alapít, felállít</p>
					<p>établissement – áruház, üzlet, üzleti berendezés,
                  műhely</p>
					<p>Euterpé – a lírai költészet, ill. a zene múzsája az ókori
                  görög mitológiában</p>
					<p>excellens – kitűnő, jeles, kiváló</p>
					<p>exceptíva – kifogás, kivétel</p>
					<p>exordium – szónoki beszéd bevezetése, kezdete</p>
					<p>explózió – robbanás</p>
					<p>ex tempore – rögtönözve, kapásból</p>
					<p>Extra Hungariam non est vita, si est vita, non est ita –
                  Magyarországon kívül nincsen élet, de ha van, az nem olyan</p>
					<p>falunyél – torony</p>
					<p>famóz – famózus, híres, hírhedett, pompás</p>
					<p>farewell – isten veled</p>
					<p>fatigál – fáraszt, kimerít</p>
					<p>favoris – oldalszakáll</p>
					<p>Fenice – Velence híres színháza, hol sok neves operát
                  mutattak be (pl. Verdi Rigolettóját)</p>
					<p>feuilletonista – hírlapi tárcaíró</p>
					<p>Feydau – francia vígszínház, az Opéra Comique őse; 1789-ben
                  alapították, eredetileg a királyfi színháza volt, a húszas években vált híressé,
                  1829-ben bezárták</p>
					<p>fiaskó – balsiker, felsülés, kudarc</p>
					<p>fidélis – ünnepélyes, jókedvű, vidám</p>
					<p>fi donc – fuj</p>
					<p>fioritúra – ékesítés, zenei cifrázat</p>
					<p>foliánt – fóliáns, nagy alakú, ívrét nagyságú könyv</p>
					<p>font – kb. 56 dkg</p>
					<p>forspont – előfogat</p>
					<p>foyer – előcsarnok</p>
					<p>francia háború – az 1809-es nemesi felkelés</p>
					<p>frígiai sapka – eredetileg a régi frígek (Kisázsia egyik
                  fennsíkjának lakói) tarajos, sisak vagy zacskó alakú sapkája; ennek mása a nagy
                  francia forradalom idején elterjedt vörös, jakobinus sapka</p>
					<p>fripon – gazember, csaló</p>
					<p>furorét csinál – zajos tetszést arat, viharos tetszést
                  kelt</p>
					<p>galvanizmus – itt: rángás, görcsös mozgás</p>
					<p>gamin – fickó, lurkó, suhanc, csibész, utcagyerek</p>
					<p>Gazza ladra – Tolvaj szarka, Rossini
                  operája 1817-ből</p>
					<p>gendarmerie – csendőrség, zsandárság</p>
					<p>généreux – nemes lelkű, bőkezű</p>
					<p>geránium – muskátli</p>
					<p>grand – spanyol főúr</p>
					<p>Hébé – Zeusz és Héra lánya, az ifjúság istennője, az
                  istenek pohárnoka az ókori görög mitológiában</p>
					<p>hein – na (indulatszó, kérdőszó, nyomaték)</p>
					<p>Hélas – ó, jaj</p>
					<p>heliotropium – kerti vanília, kunkor</p>
					<p>Hellasz – Görögország</p>
					<p>hercegnő-víz – illatszer, a kölnivíz elődje</p>
					<p>Hermione – Jean Racine (1639–1684)
                   Andromaque c. drámájának egyik szereplője</p>
					<p>Heszperidák – Atlasz és az Éj leányai, kik az ókori görög
                  mitológia szerint a távoli nyugaton az aranyalmát termő fát őrzik</p>
					<p>hippopotamus – víziló</p>
					<p>Homburg – játékbarlangjáról és fürdőjéről híres üdülőhely
                  Németországban; fényét emelte a környékére épített porosz királyi palota</p>
					<p>homoeopathice – hasonszenvi gyógymód szerint</p>
					<p>Île de Jérusalem – Jeruzsálem-sziget; a Szajna egyik
                  szigete Párizsban</p>
					<p>illumináció – kivilágítás</p>
					<p>immortelle – itt: hervadhatatlan virág</p>
					<p>imposant – impozáns, tekintélyes, hatást keltő</p>
					<p>impromptu – rögtönzött, előkészület nélküli, kapásból</p>
					<p>in ascendenti et descendenti – le- és felmenő ágon</p>
					<p>indigenál – honosít</p>
					<p>indigestio – emésztési zavar</p>
					<p>indigó – itt: színtartó kék festő anyag</p>
					<p>inexpressible – “kimondhatatlan” nevű alsó ruha, gatya</p>
					<p>in facie loci – ott helyben</p>
					<p>injúria – jogtalanság</p>
					<p>installationalis – beiktatási</p>
					<p>inszurrekció – felkelés, itt az 1809-es nemesi felkelésre
                  céloz Jókai</p>
					<p>intéressant – érdekes</p>
					<p>intra parenthesim – zárjel között</p>
					<p>inventárium – leltár, jegyzék</p>
					<p>Italiana in Algeri – Olasz nő
                     Algirban; Rossini nagy sikerű daljátéka 1813-ból</p>
					<p>itce – két messzely kb. 0,8484 liter</p>
					<p>Jockey Club – az előkelő urak, a felső tízezer
                  kaszinója</p>
					<p>Journal des caricatures – Karikatúra-újság</p>
					<p>jus primae noctis – az első éjszaka joga; a földesúr joga
                  jobbágynője nászéjszakájára</p>
					<p>Kakad – ma Kokad, község Bihar megyében</p>
					<p>kakastaréj – általában a lapos, taréj alakú virágok
                  neve</p>
					<p>kalangya – kévékbe kötött búza, búzakereszt</p>
					<p>kandidált – jelölt, kiszemelt</p>
					<p>kantiléna – vallásos tárgyú, középkori elbeszélő
                  költemény</p>
					<p>kántus – itt: köszöntő ének</p>
					<p>kántus prézes – a református kollégiumi énekkar
                  vezetője</p>
					<p>kariatida – kőből faragott nőalak, mely oszlopot
                  helyettesítve párkányzatot, erkélyt tart</p>
					<p>karikatúr – karikaturisztikus, torz</p>
					<p>kárlátó – a szülők első látogatása férjhez ment
                  lányuknál</p>
					<p>kasmír – kecskefajta, melynek gyapjából a finom gyapjúáru
                  készül (Kasmír indiai országrész nevéből); kasmírkecske gyapjából készült finom
                  szövet</p>
					<p>kasornya – vsz. kas (vesszőből font oldalú hintó)
                  helyett</p>
					<p>Kecskeméti-udvar – az ún. Kecskeméti-ház udvara, üzletháza;
                  a múlt századi Bástya és Kecskeméti utca sarkán, a mai V. kerületben</p>
					<p>két haza – Magyarország és Erdély</p>
					<p>kodicillus – végrendelet (függeléke)</p>
					<p>kolonizál – itt: telepít</p>
					<p>kompareál – megjelenik</p>
					<p>komplott – cselszövés, bűnszövetkezés</p>
					<p>kondorul – göndörödik</p>
					<p>konfidens – bizalmaskodó</p>
					<p>kótyomfitty – hitvány, silány, mihaszna</p>
					<p>Kőrösi-udvar – az ún. Kőrösi-ház udvara, üzletháza; a régi
                  Kőrösi és Kecskeméti utca sarkán Pesten, a mai V. kerületben</p>
					<p>köszméte – pöszméte, egres, piszke</p>
					<p>kraneológ – kraniológ, koponyatannal, kraniológiával
                  foglalkozó</p>
					<p>kurzus – itt: tőzsdei értékpapírok árfolyama</p>
					<p>kvalifikáció – minősítés, értékelés, rangsor</p>
					<p>La belle laitière – A szép tejárusnő</p>
					<p>La Bourbe kórház – eredetileg a Port Royal kolostora volt,
                  s abból alakították át a gyermekágyas asszonyok kórházává</p>
					<p>La Pitié kórház – híres párizsi épület, mely 1612-től
                  1809-ig gyermekmenhely, utána pedig kórház volt</p>
					<p>lábtó – létra</p>
					<p>lafanc – rongyos ember, rongyember</p>
					<p>lago di Como – Comói tó, festői szépségű tó Olaszország
                  északi részén</p>
					<p>la Hongrie – Magyarország</p>
					<p>La Italiana – l. Italiana in Algeri</p>
					<p>legátus – a református kollégiumból ünnepi prédikálásra
                  kiküldött diák</p>
					<p>lejupitereztet – itt: ledobat, kiűzet; mitológiai utalás
                  arra, hogy a régi rómaiak hite szerint Jupitertől, a főistentől származik a
                  villámlás és a dörgés</p>
					<p>Le voilà – Íme az</p>
					<p>liaison – itt: szerelmi viszony</p>
					<p>l’île – a sziget</p>
					<p>livre – francia pénzegység, a frank elődje</p>
					<p>Lord-Mayor – az angol nagyvárosok, elsősorban London
                  főpolgármestere</p>
					<p>lorette – kéjnő, könnyűvérű nő</p>
					<p>louisdor (Louis d’or) – XIII. Lajosról elnevezett értékes
                  francia aranypénz, húszfrankos Lajos-arany</p>
					<p>Luxembourg színház – Théâtre de Luxembourg; Bobino által
                  1816-ban alapított igen szegényes színház (“nyomorult pajta”) a Luxembourg park
                  közelében</p>
					<p>Ma foi – Szavamra, hitemre</p>
					<p>Mais v’la! – De lám!</p>
					<p>majorátus – hitbizomány, melyet a család legidősebb tagja
                  (majoresco) örököl</p>
					<p>mal à propos – itt: rosszkor, alkalmatlan időben
                  keletkezett</p>
					<p>Malomliget – a múlt századi Pozsony délkeleti része</p>
					<p>malőr – baj, baleset, csapás, szerencsétlenség</p>
					<p>marjul – ficamodik, bicsaklik</p>
					<p>mart – part</p>
					<p>matronális – asszonyi, matrónai</p>
					<p>maustodt, (mausetot) – szörnyethalt</p>
					<p>Medardus napja – június 8.</p>
					<p>melaleuca – mirtuszfélékhez tartozó, balzsamos illatú,
                  örökzöld növény</p>
					<p>mérföld – magyar: 8,3536 km; osztrák: 7,5859 km</p>
					<p>mérő – a pozsonyi mérő kb. 62,5 liter, a pesti pedig 93,7
                  liter volt</p>
					<p>mésalliance – nem egyenrangúak között kötött házasság</p>
					<p>messzely – kb. 7 dl</p>
					<p>meute – kutyafalka, agársereg</p>
					<p>mille tonnerres – ezer mennydörgés, “ezer ördög”-féle
                  káromkodás</p>
					<p>millionnaire – milliomos</p>
					<p>Minerva – az ipar, a kézművesség és a tudomány istene az
                  ó-itáliai népeknél</p>
					<p>misérable – nyomorúságos</p>
					<p>Mississippi-őrjöngés – John Law (1671–1729) hírhedett
                  tőzsdei manipulációja</p>
					<p>moaré – habos selyem</p>
					<p>mon cher hajdu – kedves hajdúm</p>
					<p>monsieur – uram</p>
					<p>monsieur Satan – Ördög úr</p>
					<p>monsignore Bouche – Bús uram</p>
					<p>montúr – mondur, mundér</p>
					<p>móringol – hozományként kap</p>
					<p>mórióskodik – máriáskodik, mókázik, bolondoz</p>
					<p>Mouffetard utca – igen szűk párizsi utca a Szajnától délre
                  az V. kerületben</p>
					<p>Mózes – Rossini 1818-ban írt operája</p>
					<p>najád – vízi tündér</p>
					<p>nílló – nílusi ló, víziló</p>
					<p>noble garde – nemesi testőrgárda</p>
					<p>noble nonchalance – úri nemtörődömség</p>
					<p>nonchalant – hanyag, nemtörődöm, hányaveti</p>
					<p>nostras – honi, földi, honfitárs</p>
					<p>nyakban volt – ittas volt, benyakalt</p>
					<p>Nyilas – Debrecen határának egy része; ma már külvárosnak
                  számít</p>
					<p>oboe – oboa, fúvós hangszer</p>
					<p>obsolet institúció – elavult intézmény</p>
					<p>Odéon – 1791-ben épült francia színház</p>
					<p>oignon – vöröshagyma</p>
					<p>opéra comique – vígopera</p>
					<p>optimates – itt: a legkiválóbb, legjobb, legelőkelőbb
                  polgár</p>
					<p>ordália – istenítélet (középkori bizonyító eljárás)</p>
					<p>oroszlán – arszlán, aranyifjú</p>
					<p>Oursine utca – ma ismeretlen Párizsban; Jókai valószínűleg
                  a Rue Ursulines helyett használja</p>
					<p>ouvrier – munkás</p>
					<p>ötödfű – ötödéves</p>
					<p>Palais Royal – Királyi Palota</p>
					<p>Panthéon tér – Place de Panthéon; a párizsi V. kerületben
                  levő templomról elnevezett tér</p>
					<p>Paphosz – föníciai gyarmatosítók által alapított,
                  templomáról és vallásos keretben berendezett prostituált házáról híres ókori város
                  Ciprus nyugati partján</p>
					<p>parciális – részleges</p>
					<p>Par Dieu! – Istenemre!</p>
					<p>parforce vadászat – hajtóvadászat</p>
					<p>Párkák – az emberi sors három istennője az ókori latin
                  mitológiában</p>
					<p>parterre – földszint</p>
					<p>pas donc – nem, a fenét, egyáltalán nem</p>
					<p>patvarista – joggyakornok</p>
					<p>patzenhäusli (platzen...) – piaci bódé</p>
					<p>peremptórius – hirtelen határozott, megsemmisítő</p>
					<p>perillustris ac generosus – tekintélyes és nemes</p>
					<p>peristyl – oszlopokkal körülvett szabad tér az ókori
                  építészetben, itt: oszlopos tornác</p>
					<p>perszonális – személynök, magas hivatalnoki rang a feudális
                  Magyarországon</p>
					<p>peták – csekély értékű, ötkrajcáros váltópénz</p>
					<p>Petit-pas – vsz. apró, tipegő járásáról “Kis-lépésnek”
                  becézett táncosnő</p>
					<p>pikétasztal – kártyaasztal</p>
					<p>Picpus – a párizsi Picpus utcáról elnevezett Condrin
                  (1768–1837) által alapított társaság katolikus felekezeti iskolája; e világi
                  papokból és laikusokból álló egyesületnek kezdetben a szegény gyerekek tanítása és
                  a vallásos érzület ápolása, majd 1817 után az Európán kívüli igehirdetés volt a fő
                  célja</p>
					<p>pizzicato – vonóshangszereknél használt utasítás: ujjakkal
                  pengetve, csipkedve, tépve</p>
					<p>Place de Panthéon – l. Panthéon tér</p>
					<p>plaisanteria, plaisanterie – tréfa</p>
					<p>plena sessione – teljes ülésben, plenáris ülésen</p>
					<p>pleonazmus – felesleges ismétlés, szószaporítás</p>
					<p>Plutus – az antik mitológiában a gazdagság
                  megszemélyesítője</p>
					<p>point d’honneur – becsületbeli ügy, becsület</p>
					<p>porte St-Denis – a párizsi nagybulváron, a Saint-Denis
                  város felé vezető út végén álló, 1672-ben XIV. Lajos németországi győzelmének
                  emlékére épült diadalív</p>
					<p>praesumptiv – bátor, magabiztos, reményteljes</p>
					<p>prendre son air – feltalálja magát, otthonosan érzi
                  magát</p>
					<p>prezervatíva – óvszer, védő szer</p>
					<p>pro superabundanti – felesleges nagy bőség, felesleg</p>
					<p>pszeudo – ál</p>
					<p>puszli – vsz. pruszlik, mellény</p>
					<p>Rambuteau utca – utca Párizsban a III. és IV. kerület
                  határán</p>
					<p>redingote – császárkabát, ferencjóska, férfiöltönyhöz
                  tartozó hosszúkabát</p>
					<p>redoute – vigadó, bálterem, álarcosbál</p>
					<p>refüzíroz – refüzál, ellenez, visszautasít, megtagad</p>
					<p>regálisok – az országgyűlés egybehívását célzó, meghívó
                  királyi levelek</p>
					<p>rencontre – találkozás, véletlen összeütközés, véletlen
                  alkalom</p>
					<p>renomirt habitué – híres törzsvendég</p>
					<p>restaurationalis – tisztújítási</p>
					<p>rezultátum – eredmény</p>
					<p>rondella – körbástya</p>
					<p>Rosina – A sevillai borbély női
                  főszereplője; Rossini operájának kolozsvári bemutatóján Déryné alakította
                  Rosinát</p>
					<p>roué – élvhajhász, feslett életű, kiélt ember, kéjenc</p>
					<p>rouerie – gaztett, gazság</p>
					<p>routier – utazó, utas</p>
					<p>rőf – kb. 78 cm</p>
					<p>ruinált – tönkrement, romba dőlt</p>
					<p>rulád – rolád, énekfutam</p>
					<p>que diable – mi az ördög</p>
					<p>qu’est-ce que cela? – mi az?</p>
					<p>sacrebleu – teringettét</p>
					<p>Sainte Pélagie – múlt századi híres börtön egy régi
                  kolostori épületben; főleg a politikai foglyokat és a sajtóvétség miatt
                  elítélteket zárták ide</p>
					<p>satellite – testőr, csatlós</p>
					<p>Saul – Pál apostol neve keresztény hitre térése előtt</p>
					<p>Schneller – itt: ütő golyó</p>
					<p>Semiramide – Rossini 1823-ban Velencében nagy sikerrel
                  bemutatott operája</p>
					<p>sensitif chevalier – érzelmes lovag</p>
					<p>septemtrionalis tábla – vsz. hétszemélyi tábla (helyesen
                  Tabula Septemviralis); a királyi ítélő táblával együtt a feudális Magyarország
                  legfőbb ítélőszéke</p>
					<p>signore contadino – paraszt úr</p>
					<p>Siova – a hindu szentháromság egyik tagja</p>
					<p>skiccírozás – rögtönzésszerű, kezdetleges, hevenyészett
                  előadás</p>
					<p>snekkli – snekkedli, csiga, hajbodor (Schneckerl)</p>
					<p>Sodoma és Gomorrha – palesztinai városok, melyeknek lakói a
                  bibliában, Mózes könyve szerint kicsapongó életük miatt kénköves, tüzes eső és
                  földrengés által pusztultak el</p>
					<p>sonica – azonnal, nyomban</p>
					<p>sordidus – piszkos, szennyes, ocsmány, rút</p>
					<p>sottise – ostobaság, butaság</p>
					<p>sou – francia aprópénz</p>
					<p>souvenir – emlék</p>
					<p>spanyolnád – Kelet-Indiából származó nádpálma, iszlagpálma,
                  melyből sétavesszőt, esernyőnyelet, porolót és nádszéket készítenek</p>
					<p>species – fajta</p>
					<p>Stabat mater dolorosa – Álla a fájdalmas anya; középkori
                  katolikus egyházi himnusz kezdősorai; Palestrina, Haydn és Rossini is
                  megzenésítette</p>
					<p>statutio – ünnepélyes beiktatás</p>
					<p>steeplechase – akadályverseny, lóverseny akadályokkal</p>
					<p>St. Médard utca – a Rue Mouffetról nyíló utca Párizs V.
                  kerületében; templomáról kapta nevét</p>
					<p>strazza – üzleti napló</p>
					<p>syntaxis – mondattan, a régi grammatikák egyik szokásos
                  fejezete</p>
					<p>szalamander – a néphit szerint tűzi szellem</p>
					<p>szalamia – ammónia</p>
					<p>szaracén – az arabok neve a középkorban</p>
					<p>szemfegyver – távcső</p>
					<p>szeparatizmus – itt: elkülönülés, elszakadásra törekvés</p>
					<p>szijács – szíjvékonyságúra hasogatott torma</p>
					<p>szinekúra – itt: jelentősebb jövedelem nélküli
                  foglalatosság, passzió, szenvedély</p>
					<p>szinyetátye – sînătate, egészség, jó egészséget</p>
					<p>szuplikáns – a református iskola és egyház számára
                  adományokat gyűjtő tanuló</p>
					<p>tabló – itt: élőkép, hatásos színpadi jelenet</p>
					<p>tafota – taft, nehéz, fényes selyemszövet</p>
					<p>tant mieux – annál jobb</p>
					<p>Tartuffe – Molière vígjátéka; Magyarországon 1847-ben
                  játszotta először a Nemzeti Színház</p>
					<p>tászli – fodor a szoknyán</p>
					<p>tásztli – vsz. tászli</p>
					<p>távcső-battéria – az ágyúüteg csöveinek csoportjára
                  emlékeztető, sűrűn egymás mellé tartott távcsövek</p>
					<p>Tempe – híres völgy Görögországban; az antik költők gyakran
                  megénekelték csodás tájait</p>
					<p>tercerol – XVI. századból származó, kis kaliberű
                  zsebpisztoly</p>
					<p>Théâtre de la Gaieté – a párizsi vígszínház</p>
					<p>Théâtre des Vaudevilles – 1807-ig működő színház a Palais
                  Royalban</p>
					<p>Théâtre Français – a franciák nemzeti színháza</p>
					<p>thermopilaei hős (thermopülai) – Leónidasz, spártai király,
                  ki 480 júliusában Ephialtesz árulásáig hősiesen védte a hegyszorost a többszörös
                  túlerőben levő perzsa hadak ellen</p>
					<p>tibetsál – a kasmírral rokon tibeti kecskék gyapjából
                  készült, feketére festett, hosszú szőrű sál, mely nagyon hasonlít az angórához</p>
					<p>tiers état – harmadik rend, polgárság</p>
					<p>tiltul – nagyjából, tessék-lássék</p>
					<p>Tiszavárad – költött helységnév</p>
					<p>tógátus – kollégiumban bentlakó, egyenruha (tóga) hordásra
                  kötelezett, a református kollégium felső tagozatára beiratkozott diák, aki
                  subscribált, azaz aláírta az iskolai törvényeket, s az iskolai albumba a
                  tanulmányi sorrendnek megfelelően beírta nevét; a tanulók ekkor lesznek
                  voltaképpeni diákok, s gyakorolhatják az ezzel járó jogokat; sétabot viselés,
                  dohányzás, korzózás, s megilleti őket az úr megszólítás</p>
					<p>tojás-széke – a tojás sárgája, belső, leglényegesebb része,
                  legközepe</p>
					<p>tollas – itt: író, tollforgató</p>
					<p>tontina – biztosítás</p>
					<p>triárius – dárdás (hastatus), nehéz fegyverzetű, római
                  gyalogos katona, ki a légió csatarendjében a harmadik sorban állt</p>
					<p>Tudós palóc – Gvadányi József munkája, mely az 1790-es
                  országgyűlésről készült</p>
					<p>Tuilériák – francia királyi palota</p>
					<p>tusculanum – a világ zajától távoli, magányos, békés
                  hely</p>
					<p>tyúkverő – a legények zenés lakmározással egybekötött
                  látogatása a nászvendégek házánál a lakodalom után</p>
					<p>une bagatelle – semmiség, csekélység, bagatell</p>
					<p>urbarialis – úrbéri</p>
					<p>úzus – szokás, gyakorlat, használat</p>
					<p>üvegharmonika – a romantikus kor dörzsölésre megszólaló
                  hangszere</p>
					<p>vajas szarvas – vajas kifli</p>
					<p>Varietés – a francia varieté</p>
					<p>va t’en – ugyan menj, eredj már</p>
					<p>vaudeville – énekes vígjáték</p>
					<p>venir ici de Paris, c’est tomber du ciel à l’enfer –
                  idejönni Párizsból, annyi mint égből a pokolba pottyanni</p>
					<p>ventrebleu! – teringettét!</p>
					<p>vicomte – francia főnemesi rang a báró és a gróf között</p>
					<p>vitézsarkantyú – sarkantyúvirág, szarkaláb</p>
					<p>vízi bojtorjány – itt valójában keserű lapuról van szó</p>
					<p>voilà – íme</p>
					<p>volant – fodor</p>
					<p>vulgivaga – közismerten csapodár nő</p>
					<p>Zelmira – Rossini 1822-ben bemutatott operája</p>
				</div>
			</div>
			<div type="group">
				<head>
               II. kötet
            </head>
				<div type="chapter">
					<head>
                  XIV. Váratlan fordulat
               </head>
					<p>Egy hónap múltán ismét Pozsonyban találjuk Kárpáthy Jánost, most már haragszik
                  érte, ha Jancsi úrnak szólítják.</p>
					<p>Mind kívül, mind belül nagy változásokon ment át a nábob; termete annyira
                  megcsappant ez idő alatt, hogy elébbi öltönyeit nem viselheti a nagy bőség miatt,
                  arcáról elmúlt a lázas veresség, szemei körül a mámoros pöffedés; az emberekkel
                  komolyan beszél, közügyek, nemzeti vállalatok után tudakozódik; jószágaira tanult,
                  becsületes tisztviselőket keres; a dorbézoló mulatságokat kerüli, az
                  országgyűlésen okos, értelmes beszédeket tart; senki sem tudja elképzelni, mi
                  lelhette őt egyszerre.</p>
					<p>Egy kedves embere van, Kiss Miska, ezzel jár minden nyilvános helyre; sokszor
                  találkoznak Abellinóval, s ilyenkor a nábob és a pünkösdi király egymásra néznek,
                  elmosolyodnak, összesúgnak, valami tervök lehet Abellino ellen, valami mulatságos,
                  dicsőséges tromf a koporsóküldésre; még most a fiatal rouék az ő rovására
                  nevetnek, bár az öregek nem mindenütt találják is mulatságosnak az unokaöcs
                  ötletét, de majd mindjárt nevetni fog minden ember Abellinón, ifja, véne kacagva
                  fog rámutatni, mert számára olyan szerep készül a saját maga szerzette
                  vaudeville-ban, mely nagymértékben képes leend a közönség jókedvét
                  felgerjeszteni.</p>
					<p>Abellino két heti távollét után kétszeres hévvel látott félbenmaradt terve után.
                  Értjük alatta a szép polgárleány ellen intézett hajhát.</p>
					<p>A meghiúsult kísérletek csak növelték az ingert, s minthogy a cél megközelítése
                  nehézségekkel járt, elnyerése sokkal becsesebbnek látszott. Végre az őrjöngésig
                  szerelmes kezdett lenni a leányba; nem a fogadás, nem a hiúság, nem a kérkedés
                  ösztönzé csupán, hogy őt elcsábítsa, hanem a legmakacsabb szenvedély, mely
                  játszószerül hivatott fel, s azalatt egészen urává tette magát. Érzé, hogy ha
                  utána vész is, ha vagyona, jövője semmivé lesz miatta, bírnia kell e hölgyet, s
                  tán boldogítni. Óh nem, ez nem szokásunk, hanem megittasodni szerelmétől, s azután
                  látni őt elhervadni és mondhatni: “Én hervasztottam el!”</p>
					<p>Ha lelke üdvét kellett volna cserébe adni e gondolatért, odavetette volna!</p>
					<p>* * *</p>
					<p>Boltay mester éppen kinn állt a kapujában, s hátratett kezében éppen úgy tartott
                  egy kurta botot, mint aki valami kutyára les, hogy azt meghajítsa.</p>
					<p>A jámbor férfiúnak nagyon meggyűlt a fejfájása, amióta Fanny ügyébe avatta magát.
                  A patvarba! szép provinciát választott magának. Egy filiszter, aki leányt őriz!
                  Lehet-e ennél nevetségesebb figurát elképzelni? Mindig azt hiszi, hogy rászedik,
                  és éppen akkor szedik rá, mikor nem hiszi; sem éjjele, sem nappala, felébred
                  minden zörgésre; ha éjjel megmozdul az ablakredőny, már azt hiszi, a szerelmes
                  csábító mászik be rajta, pedig az ugyanakkor kényelmesen sétál ki s be az ajtón,
                  mely aranyai előtt megnyílik; minden virágbokrétát kifürkész, nem lopnak-e abban
                  áruló jelt házába, s ugyanakkor saját kaputja zsebjében viszi haza a
                  szerelmeslevelet; minden cselédje áruló, fű, fa ellene esküdött, mindig néz, és
                  sohasem lát; óh, ezek a legmulatságosabb gúnytárgyai a divatköltészetnek, ha
                  olvassátok a vidám Boccaccio Dekameronját, La Fontaine novelláit, akár De Cock
                  Pált, számtalan ily mulatságos alakokkal fogtok találkozhatni, megcsalt, rászedett
                  férjekkel, bolonddá tett apákkal és gyámapákkal, kik őrt állanak az ajtó előtt,
                  míg őrizetük tárgya kedvesével ott benn mulat, kik árnyék után futnak, míg a
                  szerencsés kéjelgő furfangos terveinek kettős sikere van: őket meglophatni és
                  kinevethetni; s egyúttal megtanulhatjátok azon általános előszeretetből, mellyel
                  hasonló mulatságos olvasmányok fogadtatnak, hogy a költő sokkal háladatosabb
                  szerepet választa magának, ha a könnyelműség és az édes bűnök
                  kerítőjévé szegődött, mintha hosszú pofát ölt, hogy morált prédikáljon, s a
                  társadalom fenéit gyógyítgassa.</p>
					<p>Boltay mesternek volt egy kis falusi jószága valahol a hegyek között; az első
                  ijedségben odavivé el Fannyt, s nagynénjével együtt ott rejté el.</p>
					<p>Ér is az valamit.</p>
					<p>Árgusnak száz szeme volt, Danaé sziklatoronyba volt zárva; azért a korhelység
                  gavallér istene, Jupiter mégis meglopta az őrizőket, s ha egyszer e nemes utánzói
                  a görög isteneknek kitűzének egy nőt áldozatul, hiába töröd rajta a fejedet, édes
                  poétám, miként szabadítsd azt meg; hiába adsz neki acélból jellemet, gyémántból
                  erényt, valótlanságokat fogsz mondani, és nem segítesz rajta. Lődd le, vágd le,
                  akaszd fel, pusztítsd el a csábítót, mert meg nem menekülsz tőle különben.</p>
					<p>Már az első hétben megtudta Abellino, hogy hová rejték előle a leányt, s néhány
                  nap múlva már egy, a házhoz tartozó cselédet kapott rajta Teréz, amint bizonyos
                  gyanús külsejű levelet akart Fanny olvasókönyvébe lopni. Azt a cselédet rögtön
                  elkergette Boltay mester. De azután mindennap új meg új hírre virradt; divatos
                  urak jártak vadászni falusi laka körül, s ezerféle furfangot gondoltak ki, hogy
                  oda bejuthassanak; majd átöltözött úri inasok ajánlkoztak egyszerű képpel
                  kertésznek, majorosnak, de szerencsére Teréz kiismerte ravasz képeiket, s
                  odacsukta az ajtóhoz sarkaikat; vén cigányasszonyok lopóztak az udvarra, ha észre
                  nem vették, s mulatságképpen kiveték a kártyán a tapasztalatlan leánynak, hogy
                  belé egy rettentő nagy úr szerelmes, aki őt el is fogja venni.</p>
					<p>Boltay mester ilyen dolgokat hallva naponta, dühös kezde lenni, mint kánikulában a
                  bivaly. Dúlt, fúlt, szörnyű dolgokra készült, leüti a derekát, akit megkap! Igen,
                  de nem lehet senkit megkapni. Az ellenség könnyű, mozgékony, tapasztalt, furfangos
                  lény, ki nem fogy ki a leleményességből, kinek nincs egyéb dolga, mint az ő
                  rászedésén törni a fejét, míg ő ostoba legényével, Sándorral együtt buta,
                  mozdulatlan állat, kik szarvakat növesztenek, hogy öklelhessenek velök. Óh, e
                  szarvak nagyra fognak nőni; ha egyéb ok nem volna is, mely Kárpáthyt tervében
                  kitartásra ösztönözze, magában elég leende az, hogy e parasztbüszke kézművesnek,
                  ki elég szemtelen volt golyót cserélni vele, mely miatt ő most is nagyot hall,
                  legérzékenyebb részére, éppen a szíve kellő közepére gázolhasson. Ez jobban fog a
                  fickónak fájni, mintha odalőtt volna; azt mondhatni neki: “Nyomorult deszkafaragó!
                  Íme, akit te bálványképül tartogattál magadnak, nekem mosolyköteles rabnőm, ki
                  téged meg sem lát, midőn előtte térdelsz, midőn az idvességet ígéred neki, nekem
                  lábaimhoz borul, s kezemet csókolja, hogy emeljem őt keblemre, s engedjem
                  elkárhozni ott! Jó lesz neked akkor, majd ha ráuntam én!”</p>
					<p>Nem ez-e az élet?</p>
					<p>Boltay mester tehát nagy mogorván állt künn az ajtóban, midőn díszes úri hintó áll
                  meg háza előtt, melyből éltes magyar urat segít leszállani a hajdú.</p>
					<p>Az öreg úr nyájasan közelít Boltay mester felé, s hajdújának intve, hogy maradjon
                  hátra, megszólítja a kézművest.</p>
					<p>– Ez itt Boltay mester háza, uram?</p>
					<p>A megszólított annyira el volt gondolkozva, hogy felelet helyett csak a fejével
                  bólintott.</p>
					<p>– Tán éppen magával az érdemes mesterrel vagyok szerencsés szólhatni?</p>
					<p>Boltay mester még nem jött egészen helyre gondolataiból, s abban a képzeletben
                  volt, hogy ez az úr most őt birkózni hívja.</p>
					<p>– Igenis, én vagyok az, nem tagadom.</p>
					<p>Az éltes úr mosolygott, karját a mesterébe ölté, s kitűnő szívességgel szólítá
                  fel, hogy menjen be vele a házba, mert hosszú beszédök leend egymással.</p>
					<p>A mester engedett a szónak, bevitte az urat legbelső szobájába, leültette, és maga
                  eléje állt, hogy mármost beszéljen.</p>
					<p>– Legelsőbb is – kezdé az éltes úr furcsa mosolygással tekintve a mesterre –,
                  legelsőbb is essünk át azon, hogy magamat bemutassam. Azon kell kezdenem, hogy egy
                  ön előtt nem egészen jó hangzású nevet mondjak ki: én vagyok Kárpáthy János...
                  Csak tessék bátran fennhangon elmondani azt a szedtevettét, ami már a szájára
                  akadt. Tudom én azt, hogy az nem engem illet, hanem az unokaöcsémet, akit Bélának
                  hívnak, s aki magát, bolond, Abellinónak keresztelte el. Önnek méltó oka van őt
                  szidalmazni, mert szerencsétlenséget hozott önnek házába.</p>
					<p>– Még nem hozott, uram – szólalt meg Boltay –, s hiszem istenemet, hogy nem is fog
                  hozni.</p>
					<p>– Én is azt kívánom, de hiába, az ördög sem alszik, kivált ha szép leányról van
                  szó. Az én öcsém azon dicséretes szándékot hordozza magában, hogy az ön
                  gyámleányát elcsábítsa.</p>
					<p>– Tudom, uram. De én is vigyázok.</p>
					<p>– Ön, jó uram, felét sem ismeri azon ravasz módszereknek, mikkel e nagy világban
                  kitanult derék ifjak hasonló vállalatokhoz fognak.</p>
					<p>– Megálljon ön uram, egyet tudok; azt, hogy ez a leány ön úröccse miatt zárdai
                  életre van kárhoztatva, és soha nálam nélkül egy lépést az utcára nem teend, és ha
                  végre megsokallom az üldöztetést, itt hagyom gyáramat, elmegyek másik világrészbe,
                  elhagyom hazámat, amit úgy szeretek, amit jobban szeretek, mint sokan, akik haza
                  atyjainak nevezik magukat, de addig uram... addig... meg ne kapjak itt a
                  közelemben egyet azok közül a hímes pillangók közül, mert én nemesember nem
                  vagyok, én párbajt nem fogok víni, hanem összetöröm, aki utamba áll, összetöröm,
                  mint egy rossz üveget; mondja meg ön drága úröccsének.</p>
					<p>– Megbocsásson jó barátom, én nem szoktam unokaöcsémnek izeneteket hordani; nem is
                  csupa pletykázás végett jöttem én ide, hanem erre engem jól kigondolt, kiszámított
                  terv vezérelt. Én jobban gyűlölöm ezt az embert, mint ön. Nem szükség önnek
                  tagadólag rázni fejét, mert úgy van. Bizonyára ön itt lakhatott volna holtig, és
                  én nem háborgattam volna önt, ha eme kellemetlen viszony kapcsolatba nem hozza
                  önnek viszonyait Abellinóéval, aki nekem halálos ellenségem – én is az vagyok
                  neki. Ez atyafiságos viszonyt könnyen megértheti ám, ha megtudja, hogy ő apja szép
                  vagyonát eltékozolva most már az én bőrömre is szedett föl egypár milliót párizsi
                  üzértől. Így én neki láb alatt vagyok, ő pedig nekem a nyakamon van.</p>
					<p>– Ő azt akarja, hogy meghaljak, én pedig nem egyezem bele; lássa, ez elégséges ok
                  arra, hogy halálos ellenségek legyünk, s minthogy nekem valószínűleg rövidebb utam
                  van a halálig, mint neki, a küzdés nagyon egyenlőtlen fegyverekkel történik. Ő
                  nekem a minap nevem napjára egy koporsót küldött ajándékba azon óhajtással, hogy
                  használjam azt minél elébb. Most közelget az ő neve napja, én pedig egy
                  koldusbotot fogok neki ajándékba küldeni, s kívánom, hogy használja azt
                  sokáig.</p>
					<p>– Jól van uram, ez az ön dolga, nem az enyim, én asztalosmester vagyok, nem
                  fábrikálok botokat, ha koldusbotot akar ajándékozni, itt lakik a szomszédban az
                  esztergályos.</p>
					<p>– Boltay mester, ne legyen ön türelmetlen; az a bot csak embléma. Nekem, mint
                  mondám, egy tervem van, melyet önnek meg kell ismerni. Jobb lesz, ha leül mellém,
                  és megérti végig; így ni. Én azt akarom, hogy Abellino hiába várjon halálom
                  órájára, és ha én meghaltam, ne őrá szálljanak vagyonaim, hanem valaki másra. Érti
                  ön?</p>
					<p>– Hogyne érteném. Tagadja ki!</p>
					<p>– Semmit sem ért ön. A jószág ősi, azt senkire hagyni nem lehet, mert az a
                  törvényes örökösre marad, és eddigelé ő a törvényes örökös. Szép örökség!
                  Megérdemli, hogy róla beszéljünk. Évi jövedelme felmegy másfél millióra.</p>
					<p>– Másfél millió! – kiálta fel elszörnyedve a kézműves, s rábámult a főúrra, mintha
                  alig hihetné, hogy ez ember legyen az, kinek másfél millió évi jövedelme van.</p>
					<p>– Úgy van, másfél millió vár arra, aki engem örökölni fog, és engem még a föld
                  alatt is üldözni fogna azon gondolat, hogy őseim vagyonát, melyért nálamnál jobb
                  elődeim vére hullott, egy méltatlan utód szórja a szelekbe, ossza darabokra,
                  juttassa idegenek, tőzsérek, uzsorások kezeibe, és éppen ugyanaz, aki halálom
                  fölött nem sírni, hanem tombolni fog! Én meg akarom őt fosztani ettől az
                  örömtől.</p>
					<p>– Én adjak tanácsot, uram?</p>
					<p>– Nem szükség. Ön csak hallgassa, amit én beszélek.</p>
					<p>– Másfél millió! – sóhajta fel a kézműves, alig hallva, amit a főúr azután
                  mondott. Nem a vágy, nem a kívánás sóhaja volt az, hanem a
                     rémületé, az elszörnyedésé! Ha ez elképzelhetlen összeg
                     azon ember kezére jut, mennyi rosszat lesz hatalma
                  elkövetni! Ily lesujtó mennyiségű kincs ellenében mit nyomhat az erény, a szegény
                  ember akarata, becsületessége? Hisz akinek sok pénze van, az mindent megvehet, az
                  előtt semmi sincs lehetetlen! Ezért sóhajtá a kézműves oly önkénytelen: “Másfél
                  millió forint!”</p>
					<p>Kárpáthy megfogá a kézműves karját, hogy jobban ráfigyeljen.</p>
					<p>– Egy mód van, mely Abellino számadásain veres keresztet fog végighúzni, mert én
                  őt a vérig, a szívig akarom sérteni, ahogy bántott ő engemet; és ez nem lesz
                  egyéb, mint hogy én megházasodom...</p>
					<p>Itt megállt Kárpáthy beszédében, s hátraveté a karszékben magát, mintha várná,
                  hogy mit fog rá mondani a kézműves. Az csak fejével bólintott rá, mintha
                  tökéletesen értené a dolgot.</p>
					<p>– Ha énnekem gyermekem talál születni... – folytatá Kárpáthy halk, alányomott
                  hangon, s azzal egyszerre kitörő vidámsággal csapott az asztalra –, hah! Ennél a
                  gondolatnál újra kezdek élni! Én nem vagyok bigott ember uram, de midőn halálos
                  ágyamon feküdtem, égből megjelent tünemény adta nekem e biztatást, és hogy
                  visszatértem emberek csodájára a halál országából, midőn már mindenki hitte
                  halálomat, és magamhoz tértem, erőt, kedvet kaptam az élethez, bizonyítja, hogy
                  nem volt e jelenés hiú álom. Meg fogok házasodni, és most hallja ön, ami e részben
                  önt érdekli.</p>
					<p>A kézműves agyában merő zavar volt, ennyi szokatlan fogalom és sejtés
                  keletkeztére.</p>
					<p>– Önnek fiatal gyámleánya van, kit Abellino üldöz, kire kortársai fogadásokat
                  tesznek, mint lóversenyeken szoktak, hogy ki nyeri el hamarább; ki ellen finom
                  összeesküvések vannak forralva, láthatlan tőrök kivetve minden lépten-nyomon. Én
                  meg akarom hiúsítani e léha üldözést, oly menhelyet akarok neki adni, ahol őt
                  Abellino öcsém, bárha nyitott ajtó, ablak várna is reá, nem fogja felkeresni – s
                  ez az én házam.</p>
					<p>– Hogyan, uram!</p>
					<p>– Én nőül kérem öntől gyámleányát.</p>
					<p>– Mit?</p>
					<p>– Törvényes hitestársamul. Engem hosszú éveken át “jó bolond” címmel ismert a
                  világ, a még hátralevő napokat szeretném arra fordítani, hogy a bolond címet
                  kiköszörüljem nevemből.</p>
					<p>Boltay mester lassan felállt az asztaltól.</p>
					<p>– Uram, nagyságod ajánlata engem megtisztel, és meglep; ön másfél millió évi
                  jövedelem ura, ön érthetlen gazdagságú úr, ön a bibliai nábob. De én tudom, uram,
                  hogy a gazdagság nem boldogság. Én ismertem egy szegény leányt, kit szüléi tavaly
                  gazdag úrhoz adtak nőül, s tegnap a Dunából vonták ki mint öngyilkost, én
                  gyámleányomat boldoggá akarom tenni, de kincsért, gazdagságért el nem adom.</p>
					<p>Kárpáthy ülve maradt, s nyájasan fogá meg a kézműves kezét.</p>
					<p>– Üljön vissza helyére, derék Boltay mester. Amint ön arcát megláttam, már készen
                  voltam ezen feleletére. Ön bizonyosan boldog, nyugodalmas sorsot készíte előre
                  gyámleánya számára, s az dicséretes öntől. Ön rá akarja hagyni nem megvetendő
                  birtokát, üzletét, tán egy derék, becsületes, munkatudó, józan fiatalembert is
                  szemelt ki számára, kinek karján az élet csendes ösvényén végigvándoroljon; de e
                  sors nincs többé az ön hatalmában. A leány szerencsétlen családból eredett, véribe
                  van oltva születése óta a könnyelműség; nevelése nagyravágyás, élvhajhászat,
                  fényleni törekvés iskolájában történt, a szigorúbb évek csak elnyomák, de el nem
                  feledteték vele az emléket, az indulatokat, miket magával hozott. A bűnt
                  ünnepelve, a szigorúságot kinevetve látta; ez rossz tapasztalás, uram, s nagyon
                  erős szív kell hozzá, hogy az édesre valaki azt mondja, hogy ez a keserű, és a
                  keserűre, hogy ez az édes. Talán meglehet, hogy ha ön gyenge gyermekségétől fogva
                  szigorú elveiben nevelheté a gyermeket, akkor jótállhatna erényei, szegény
                  sorsával elégültsége felől; de hisz ön oly korban vette őt gyámsága alá, midőn a
                  szív már ismer! S nincs a világnak oly bűvésze, aki őt ez
                  ismerettől többé megfoszthassa. A leány lelkében már gyökeret vert a nagyravágyás,
                  a fényleni, kitűnni törekvés. Nem vette ön észre, mint hidegült el egyszerre a
                  választott szegény ifjú iránt, amint e gondolatot fejébe vette, hogy ő világtól
                  irigyelt, ünnepelt szépség lehet; eleinte azt hivé, hogy ezt önmaga, művészete
                  által fogja elérni, most már alkalmasint nem hiszi, mert valaki tudtára adta, hogy
                  hangja alig tartozik a tűrhetőbbek közé, de az ösztön ott maradt lelkében,
                  fényleni, pompa, kényelem közt élni. Még most visszaborzad az úttól, melyen azt el
                  lehet érni, de majd eljönnek az unalom, a szenvedély, a vér követelései, néha az
                  elkeseredés, egy önfeledő pillanat, melyben a szív rossz tanácsadóira hallgat, s
                  ki fog akkor egy leányt megőrizhetni az eleséstől, aki maga is akarja, hogy
                  elessék?</p>
					<p>– Nem hiszem, uram, nem hiszek semmit, amit ön mondott. Érzem, hogy igazat
                  mondott, de mégis tagadom. Való! Úgy van az általánosan, ahogy ön mondá, de az én
                  védencem kivétel leend.</p>
					<p>– Nem vitatkozom. Ön tudni fogja, hogy védencének legtöbben sietnek alkalmat
                  nyújtani a bukásra, mert szépségének híre a legmagasabb körökig felhatott és
                  egyúttal erényeié. A patvarba! Az erény a legingerlőbb
                  csalétek! Sohase beszéljetek egy leány erényeiről, ha azt nem akarjátok, hogy a
                  tolvajok felkeressék, és ellopják azt tőle. Íme, én nem kívánom, hogy gyámleányát
                  akarata ellen hozzám nőül adja, sem hogy biztassa rá, csupán egyszerűen adja
                  tudtára ajánlatomat így: “Egy gazdag főúr kér tégedet nőül; a kérő nem fiatal, nem
                  szép, nem szeretetre méltó, bátran lehetne nagyapád, azonban iránta semmi egyéb
                  kötelességet nem vállalsz magadra, mint hogy nejévé esküszöl, és őt tisztelni
                  fogod. Ha kívánod, két külön vármegyében lakhattok egymástól, s egyébkor akár ne
                  is lássad, mint mikor te keresed őt fel. Hiszed-e, hogy az úri név fénye, a
                  gazdagság hatalma boldogítni fog? Akarod-e ez ajánlatot elfogadni?” Ha a leány azt
                  mondja rá: “Nem!” úgy én megnyugszom válaszában, elhallgatunk e dologról, és én
                  nem fogok vele többet alkalmatlankodni. Ennyit megtenni önnek gyámapai
                  kötelessége. A válaszadásra egy héti határidőt hagyok. Egy hét múlva ezt a
                  bizalmas emberemet, ki itt a hintó mellett ácsorog, fogom ide küldeni – mert a
                  netaláni kosarat mégsem szeretném magam hazavinni – azon kérdéssel, hogy ezen
                  brilliant gyűrűmet nem feledtem-e itten. Ha a válasz tagadó, akkor ön visszaküldi
                  tőle a gyűrűt, ha pedig ajánlatom elfogadtatik, akkor azt válaszolja, hogy jöjjek
                  érte magam.</p>
					<p>Ezzel fölkelt a főúr, s barátságosan megszorítván Boltay mester kezét, otthagyá őt
                  összevissza zavart gondolatai martalékául.</p>
					<p>Boltay nyugtalanul kezde el alá s fel járkálni. Mit cselekedjék? Érzé magában,
                  hogy Kárpáthy igazat mondott. A leány a csábító képnek nem fog ellentállhatni, és
                  az ajánlatot bizonyosan elfogadja. És nem leend boldog. Mi által lenne az? Ha
                  férje sokáig él, s ő hű marad, szomorú hervadás fogja megölni; azon körben, melybe
                  csak a vak szerencse emelte, le fogják nézni, megvetik, mint kinek szépségén kívül
                  semmi érdeme; ha elfogadja azt a hódolatot, amivel a szépségnek áldoznak, mennyit
                  veszít? Lelke öntudatát adja érte, a gazdagság nem fogja kárpótolni azt; meg fogja
                  bánni, hogy eladta azt, mit újra megvenni nem lehet, élte nyugodalmát; pedig el
                  fogja adni, ha az ajánlatot megtudja; egy gyermek lelke még elkábul ennyi fény
                  előtt, és azután az ajánlat tiszteletre méltó; egyike a leggazdagabb főuraknak
                  kínál meg egy szegény, családhagyott polgárleányt ősi nagy nevével; ki ne tartaná
                  azt szerencséjének? Bizonyára a világ őrültnek fogná mondani, aki ezt
                  visszautasítná.</p>
					<p>Már azon gondolatra kezde jőni, hogy eltitkolja azt egészen a lyány elől. De nem,
                  az méltatlan dolog volna, hazudni emberséges ember nem szokott.</p>
					<p>Hirtelen jó gondolata jött. Úgy van, ez elejét veszi a bajnak. Sietett Sándort
                  felkeresni.</p>
					<p>A derék ifjú éppen remekét végzé be, egy pompás íróasztalt gyönyörű
                  faragványokkal, meglelhetlen rejtekfiókokkal. Egészen el volt művébe merülve.</p>
					<p>– Sándor – szólitá meg az ifjút a mester –, remeked valóban remek.</p>
					<p>– Büszke vagyok rá. Éjjel-nappal erről gondolkozom.</p>
					<p>– Éjjel-nappal? És semmiről sem gondolkozol másról?</p>
					<p>– Én? Miről gondolkoznám?</p>
					<p>– No teszem föl arról, hogy holnapután már mester leendesz.</p>
					<p>– Arról bizonyos vagyok.</p>
					<p>– Hát ahhoz mit szólsz, hogyha én neked egész üzletemet át akarnám adni?</p>
					<p>– Ah uram, ez tréfa. Miért adná ön azt át nekem?</p>
					<p>– Mert látod, én már meguntam a bajlódást, s szeretném fiatalabb vállakra rakni a
                  gondokat. Te viszed helyettem a munkát, és azután a jövedelemben osztozunk. Látod,
                  ilyen ravasz vagyok én. Fáradság nélkül akarok jutni a jövedelemhez.</p>
					<p>– Azt tehetem, mint eddig, azért nem szükség osztoznunk.</p>
					<p>– De ha én úgy akarom. Látod, nekem nincs fiam, és te egészen oly fiú vagy, mint
                  amilyet szeretnék, ha volna nekem.</p>
					<p>Sándor szelíden csókolá meg az öreg kezét, melyet az fejére tett, mintegy
                  áldásképpen.</p>
					<p>– És azután – folytatá a mester –, milyen derék lesz, ha te asszonyt hozasz a
                  házhoz, és énnekem gyönyörűségem lesz házi boldogságban, amilyen sohasem volt.</p>
					<p>Sándor felsóhajtott.</p>
					<p>– Sokáig kellene akkor élnünk, jó uram, hogy azt megérjük.</p>
					<p>– Eredj no, mit beszélsz, csak nem akarsz nőtlen maradni örökké? Ugyan ne csinálj
                  olyan szent pofákat! Énelőttem akarsz titkolózni? Énelőttem, aki keresztüllátok
                  rajtad, mint egy pohár vízen? Hiszen azt is tudom, hogy kit szeretsz. No
                  kimondjam? Ne légy hát olyan gyáva. Mit sóhajtozol esztendőszámra? Neki kell
                  rukkolni egyenesen! Megmondani a leánynak, hallod-e szívem, én szeretlek, el
                  tudlak tartani; ha hozzám jössz, semmiben sem lesz fogyatkozásod. No! Vagy jobban
                  szereted, ha én kérem meg helyetted? Én azt sem bánom, leszek szívesen násznagyod,
                  még ma megkérem a leányt neked, s holnap, fogadom, olyan kézfogót csapunk, hogy
                  még az angyalok is táncolnak örömükben.</p>
					<p>Mint látjuk, Boltay mester kérdezett, és felelt is magának. Sándor nem szólt egy
                  szót is, lesüté szemeit, elhalaványult, némán megszorítá Boltay mester kezét,
                  azután kifordult a szobából. Ki tudja, mi baja lehetett?</p>
					<p>Boltay mester csak víg képet csinált ez ideig, de midőn a fiú elment, két
                  könnycsepp esett ki szeméből. Ő is sejté, ő is félt a gondolattól, hogy Sándor
                  reménytelenül szeret.</p>
					<p>És mégis ezt tartá mentő gondolat gyanánt.</p>
					<p>Kárpáthy ajánlatát el nem hallgathatja Fanny előtt, de mégis, ha egy megelőző kérő
                  ajánlatára a leány igent mondana, akkor, ugyebár, nem volna szükség ím e
                  másodikkal megismertetni.</p>
					<p>Tehát elébb meg fogja Fanny kezét Sándor számára kérni, hátha a leány mégis érez
                  iránta valamit. Ha visszautasítja, mondhatja azt, hogy nem érez semmit az ifjú
                  iránt; de akkor a második ajánlatra mit fog mondhatni? Lehet-e szerelmes egy
                  hatvankilenc éves aggastyánba, midőn egy deli ifjú iránt szíve hidegségével védi
                  magát?</p>
					<p>A terv jó volt fogalmazva.</p>
					<p>Boltay még aznap kiszekerezett falusi tanyájára, mely egy kellemes kis völgyben
                  fekvék a Kárpátok között, védencét felkeresendő.</p>
					<p>A falusi élet gondjai és élvei egészséges tápot nyújtottak Fanny kedélyének; erdő,
                  mező látása, az együgyű parasztemberek beszéde, a rendes és mégis változatos
                  foglalkozás enyhébb, tisztultabb gondolatokra szoktaták lelkét; a hiúság,
                  nagyravágyás, divatszenvedély, ezek a műveltség fattyai, elvesznek, eltörpülnek a
                  szent természet ölében.</p>
					<p>Fanny messziről eléje futott Boltay mester szekerének, s lehúzva őt kocsijáról,
                  vidám, nevető, gyermeteg tréfával hordta körül gazdaságán, kertjén, udvarán,
                  szérűin, pirospozsgás jókedvvel mutogatva neki sorra, hogy felszóratta a gabonát a
                  szérűkön, be is mérte, rovást vágva róla, mekkorát nőttek a nemes oltványok a
                  faiskolában, hány rajt eresztettek a méhek, befőzött gyümölcsei hogy állnak szép
                  rendben az éléstárba téve, milyen szép len termett, hogyan fonatja ezt a télen
                  gyolcsnak, sávolyos abrosznak!</p>
					<p>Boltay megcsipkedé a leányka arcát, mely oly kemény volt, hogy alig foghatta meg.
                  Látszik, hogy most kevesebbet szokott ábrándozni.</p>
					<p>– Milyen jó gazdasszony vált belőled. Nézze meg az ember, hiszen te mindenhez
                  értesz már a világon. Dejszen téged már férjhez lehet adni.</p>
					<p>– Férjhez ám – nevete Fanny pajkosan kapaszkodva Boltay mester nyakába, s
                  megcsókolva gömbölyű piros ajkaival annak borostás orcáját –, vegyen el Boltay
                  bácsi, magához mindjárt hozzámegyek.</p>
					<p>– Eredj te golyhó – szólt alig bírva jókedvével a mester. – Vénebb vagyok én már,
                  mint az apám. Majd keresünk neked valakit, aki hozzád illik.</p>
					<p>– Jó lesz biz az, Boltay bácsi, mentől elébb, annál jobb –, hanem menjen be most
                  Teréz nénihez, én addig futok a vacsorát elkészíteni.</p>
					<p>Azzal a legcsintalanabb pukerlivel lehajolva megcsókolá a mester kezét, s
                  trallázva, szökdelve tűnt el a konyhába, mint egy gyermek, mint egy gondatlan
                  gyermek.</p>
					<p>Boltay mester sietett Terézt felkeresni. Fanny egész a terítés idejéig nem jött a
                  szobába, csak akkor jelent meg egy percre körültekinteni, ha minden rendben van-e
                  az asztalon. Boltay mesternek elég ideje volt ezalatt Terézt az érdeklő helyzettel
                  megismertetni.</p>
					<p>A főúr ajánlata őt is leveré. Sokkal fényesebb volt, sokkal nagyobb szerencse,
                  mint hogy egy nyugalmas, csendes házi boldogságot el ne lehessen érte hagyni.
                  Ennyi ragyogvány, hatalom mellett még a szégyent is el lehet felejteni, hát még ha
                  vele együtt a jogos tisztelet ajánltatott.</p>
					<p>Sándor szerelmének kevés sikert mert ő is ígérni. Sokszor próbálta Teréz a leány
                  szívét, előhozta előtte véletlenül az ifjú nevét; a leány hidegen maradt,
                  dicsérte, becsűlé, de ez nem szerelem.</p>
					<p>Az ízletes vacsora felett Boltay mester váltig kötekedék gyámleányával példálózva
                  előtte tréfás célzatokkal, mikre a lyánka hasonló tréfával tudott megfelelni.
                  Végre a cselédek széthordták az asztalt, s hárman maradtak együtt.</p>
					<p>Boltay mester eddigi víg kedélyéből komoly ünnepélyesre vált. Megfogá a leányka
                  két kezét, s odavoná őt maga elé.</p>
					<p>– Neked kérőd van – mondá ki egyenesen, nehogy a kerülgetéssel valamit sejtessen
                  vele.</p>
					<p>A leány felsóhajtott, és nem felelt semmit.</p>
					<p>– A kérő derék fiatalember, becsületes, tiszta lelkű ifjú, jómódú, munkás
                  kézműves, és amellett deli, férfias alak, s ami legtöbb, téged régóta igazán,
                  híven, forróan szeret.</p>
					<p>– Tudom, Sándor az – szólt közbe a leány.</p>
					<p>Boltay mester elhallgatott. Nem volt semmi rendkívüli abban, hogy a leány e titkot
                  tudhassa.</p>
					<p>Vártak mind a ketten Fanny szavára.</p>
					<p>– Szegény Sándor! – sóhajta a leány.</p>
					<p>– Miért sajnálkozol rajta?</p>
					<p>– Azért, hogy engem szeret. Miért nem inkább egy nálamnál jobb, hívebb leányt, aki
                  őt boldogítani tudná.</p>
					<p>– És te nem akarnál hozzája menni? – kérdé az öreg elszomorodva.</p>
					<p>– Ha önnek örömet szerezhetek általa – hozzámegyek.</p>
					<p>– Nekem? Ne nekem szerezz örömet, hanem magadnak; a fiú oly derék legény, hogy
                  keresve sem találni különbet, nem is valami otromba fickó, amilyen más munkásember
                  szokott lenni; ez külső országokon járt, akárki előtt megállhat... s téged
                  mennyire szeret!</p>
					<p>– Tudom. Ismerem őt. Becsültem mindig; derék ember. De nem tudom szeretni.
                  Hozzámegyek, hű leszek hozzá holtomig, de boldogtalan lesz ő is, én is.</p>
					<p>Boltay felsóhajtott, s kis idő múlva alig érthető hangon monda:</p>
					<p>– Úgy ne menj hozzá.</p>
					<p>A két öreg szemeiben önkénytelen könny csillogott, mindketten úgy szerették e két
                  ifjút, mint tulajdon gyermekeiket; úgy szerették volna, ha őket együtt boldognak
                  láthatnák. És a sors másképpen akarja.</p>
					<p>Fanny megsajnálta könnyező gyámjait, s térdre omolt Boltay előtt, fejét annak
                  durva kezére nyugtatva.</p>
					<p>– Háladatlan vagyok ugye, hogy nem tudom szeretni azt, akit önök szeretnek? De
                  hálatlanabb volnék, ha hazudnám, hogy szeretem, s boldogtalanná tenném.</p>
					<p>Mindketten hallgattak.</p>
					<p>Mikor egy fiatal leány ily tömött szillogizmusokban tud már beszélni szíve ügyei
                  felől, az annak a jele, hogy sokat kellett már azokról gondolkoznia, és semmi se
                  jő neki többé véletlenül.</p>
					<p>Boltay végigsimítá izzadó homlokát kezével, s erőtetett nyugalommal szólt:</p>
					<p>– Kelj fel, leányom. A szívet erőtetni nem lehet, nem is szabad. Kezedet szerelem
                  nélkül bizonyára ő sem fogadná el. Most szóljunk másról. Egy másik kérőd is
                  van.</p>
					<p>– Ne is szóljon róla, atyám! – vágott közben Boltay nyakába borulva a lyánka. – Ha
                  valakit tudnék szeretni, az bizonyosan ő volna, ő, kit önök is szeretnek, s akit
                  annyi ok van szeretni. Nem, senkit, senkit atyám! – Engedjék önök, hogy ne hagyjam
                  el önöket soha. Én itt akarok örökké élni, háladatos lenni jóságukért, éltemet,
                  minden gondolatomat az ön és nagynéném örömére szentelni; én nem óhajtok önöktől
                  megválni, ne űzzenek, ne verjenek el magoktól! Engem nem fog senki nőül kérni,
                  akiért én önöket elhagyjam.</p>
					<p>– Mégis, mégis, jó leányom. Ez gyámapai kötelességem, téged szerencséidről
                  tudósítani; mert látod, a világban a leány kérőit “szerencsének” nevezik. Téged
                  nagy, gazdag úr kér nőül, fényes nevű, méltóságos című férfi, kinek egy hétig
                  tart, míg jószágain végigutazik, s jövedelme másfél millió.</p>
					<p>Fanny lesüté szemeit, s fejét tagadólag csóválta. Azután hidegen, okosan
                  felelt:</p>
					<p>– Az szerencse volna, de nem boldogság.</p>
					<p>– Igaz ugyan, hogy kérőd nem fiatal már, de szerelem helyett kényelmet, magas
                  állást ígér.</p>
					<p>– Ki az?</p>
					<p>– Neve nem éppen kellemetes hangzású előttünk, mert egy ilyen nevű úr okozta
                  legtöbb keserűségeinket, ő ama templombeli kísértő nagybátyja; Kárpáthy János.</p>
					<p>Itt éppen felkacagott a leány.</p>
					<p>– Ah, az a kövér póktermetű ember!</p>
					<p>– De – termete megjavult egy idő óta.</p>
					<p>– Akit olyan nagy bolondnak tartanak!</p>
					<p>– Sőt meg is okosodott.</p>
					<p>– Örökké iszik, és parasztlányokkal vigad.</p>
					<p>– Megváltoztatta életrendét.</p>
					<p>– Ah, édes gyámapám, ez ugyebár csak tréfa volt? Vagy ha komoly dolog, akkor
                  ezután akar belőle tréfa lenni. Az a derék úr el akar engem venni, hogy egy
                  “jux”-ot csináljon vele a világban. Ah, még erre nem vagyok elég olcsó!</p>
					<p>S azzal büszkén felegyenesedve járt végig a szobában; a két öreg örömtől ragyogó
                  szemeit legelteté királynői termetén.</p>
					<p>Utoljára Boltay mester maga is kacagott, olyan jókedve támadt.</p>
					<p>Fanny csintalanul odaült a jó öreg ölébe.</p>
					<p>– Lássa Boltay papa, az elébb önnek mondám, hogy vegyen el, magához hozzámegyek;
                  akkor azt mondta, hiszen én nagyapád lehetnék, s most Jancsi urat mutatja be kérő
                  gyanánt.</p>
					<p>Boltay mester kacagott, hogy a könnyei csorogtak bele. Tehát mégsem igaz, amit a
                  vén tapasztalás mint ércből öntött valóságot állít fel. Tehát egy gyermek lelke is
                  lehet erős, s megvetheti a gazdagság ragyogványát akkor, midőn csak kezét kellene
                  kinyújtani, hogy a hatalmat mint jegygyűrűt ujjára vonják.</p>
					<p>– Igen. E gyűrűt hagyá nálam az érdemes úr, hogy azon esetben, ha ajánlatát
                  elutasítanád, ezt neki visszaküldjem.</p>
					<p>– Adjak kosarat hozzá? – kérdé a dévaj lyánka.</p>
					<p>– Nem szükség, megérti így is – nevete a mester; még a jó Teréz is nevetett, pedig
                  bizony rég az ideje, hogy azt nem próbálta.</p>
					<p>Boltay mester magánkívül volt örömében. Egészen elnyomta benne a Sándor miatti
                  keservet azon öröm, hogy gyámleánya ily természet adta lelkierőt tanúsított. Előre
                  büszke volt azon gondolatra, mint fogja ő e gazdag úrnak elmondhatni: “Íme te
                  másfél milliót ígértél gyámleányomnak arca rózsáiért; köszöni, nem adja el!”
                  Milyen büszkén fogja fejét felemelhetni azon uracsok előtt, kik azt hiszik, hogy
                  Fanny szerelmét gyalázatos nehány ezer forintért meg fogják vehetni! Koldusok!</p>
					<p>A leányt összecsókolák mind a ketten, s jó éjt kívánva egymásnak, ki-ki saját
                  szobájába távozott.</p>
					<p>Az éj előrehaladt már. Ideje volt a lefekvésnek. Ah, de nem volt ideje az
                  alvásnak. Valami háborgató szellem elűzte az álmot mindenki szeméről.</p>
					<p>Boltay mester olyan hosszú beszédeket gondolt ki, miket itt-amott fog tartani,
                  mintha város szájának készülne.</p>
					<p>Teréz lelke eltévedezett a múlt és jelen eseményei közt, látó világot akarva
                  deríteni annyi ellenmondó mozzanat közt, melyek egy leányszív világát vezetik, s
                  nem engedik kitanulni, mi ott a rossz, mi ott a jó, mi az ösztön, mi ott az
                  akarat; titkok, miket maga sem ismer, tettetés, mellyel önmagát is ámítja, és hiú
                  ábránd, mely valónak látszik. Ki bírna ezek közt kiigazodni? Angyalt, ördögöt
                  megismerni könnyű; embert, férfit, nőt, nehéz; ifjú leányt lehetetlen.</p>
					<p>Fanny szemeit legmesszebb kerülék az álom tündérei.</p>
					<p>Ablakán besütött a hold, az ábrándozók csillaga, a vidék csendes volt, a lég
                  lanyha; olyan éj, melyben a lidérkék előjönnek berkeikből,
                  s kereket hánynak a harmatos fűben; mikor a tündérek szedik a csillagok hamvát, s
                  az a vén ember ott a holdban pengeti az ezüstsugárokat; mikor ezüstfelhők
                  alakjában jár a bűv csillagról csillagra, jár a
                  gyermekrém a fekete éji pillangón repkedve; ...mikor a
                  fiatal leányok nem tudnak aludni, és álmodnak ébren.</p>
					<p>Hol jártak a szűz lélek tétova gondolatai? Jártak a boldogság, jártak-e a szerelem
                  után, tévedeztek-e a hallottak nyomán, követték-e nyomrul nyomra a tudás, az emlék
                  száraz, poros nyomait, vagy repkedtek szanaszét a csillagos jövőben, repülve az ég
                  felé, melyről azt hiszi a gyermek, hogy az a földre köröskörül lehajlik.</p>
					<p>Csak egy eszme, egy gondolat élt most is szívében. Azon férfi arca, kit szeretett,
                  kinek alakját imádata virágaival felkoszorúzá, kit nemesnek, nagynak, dicsőnek
                  képzelt magában, kinek emlékével teli volt szíve, kinek mosolygó képe
                  mindannyiszor felkeresé, midőn élő arc nem volt körüle, s oly jólesett azon
                  megnyugodni.</p>
					<p>Nem jutott eszébe akkor a gyámja által tudtul adott kettős ajánlat; a magányos
                  órák ihlete kitörölte emlékéből a szomorú ifjú arcát és a bohó vén emberét, kik őt
                  nőül akarják venni.</p>
					<p>És ilyen a világ. Egy ifjú szeret egy leányt, de a leány másba szerelmes, és azon
                  más tán ismét reménytelenül eped, és ez így megy tovább az életen keresztül, és
                  senki sem tud boldog lenni, és így fut egyik csillag a másik után, és sohasem éri
                  el egymást.</p>
					<p>Hol lehet most ő, az ismeretlen – a megnevezhetlen – az elfelejthetlen? Bizonyára
                  sejtelme sincs arról, hogy egy szív titokban, bánatban utána eped, mint a holdnak
                  nincs tudata a kórosról, ki sugarait követi, s szédítő örvények fölé hág, hogy
                  hozzá közelebb legyen.</p>
					<p>Legalább közel lehetne hozzá!</p>
					<p>Milyen boldogok azon nagyvilági hölgyek, kik őt mindennap láthatják, vele
                  beszélhetnek, őt bámulhatják, tisztelhetik; tán van közöttük választottja! Nem,
                  senki sem szeretheti őt oly igazán, oly igazán! mint ő tudná szeretni. Nem mondaná
                  azt neki soha, de szeretne meghalni bele.</p>
					<p>Csak egy könnyű karcolás a szíven, minő a rózsa töviseé, és azután mindig ez édes
                  fájdalomról gondolkozni, míg végre a seb halálossá válik; naponkint jobban
                  elhervadni bele, lehullani, sírba dőlni, hogy csak akkor tudhatná meg, mint volt
                  szeretve, és azután ott a csendes hant alatt hallgatni a lágy zokogást, mit a
                  szánó, méla részvét hoz a sírkövi oltárra.</p>
					<p>Miért nem juthat ő ily közel hozzá soha?</p>
					<p>Soha?</p>
					<p>Egy különös gondolat szállta meg egyszerre lelkét.</p>
					<p>Hát olyan magasan volnának ezen fényes világkörök, s annyira zárva minden út,
                  melyen odajutni lehet, hogy az imádó vonzalom sohasem lehet egyébbé halandó néma
                  vágynál, mely hasonlatos a holdkóri delejhez...?</p>
					<p>Hiszen őneki csak egy szavába kerülne, hogy az előkelő
                  termek legbüszkébb küszöbei megnyissák előtte ajtaikat, s ő egy rangban, egy
                  légkörben álljon azon magas, azon irigyelt delnőkkel, kiknek szabad látni az
                  arcot, hallani a hangot, mely imádott bálványaé, kiknek szabad szemeinek
                  pillantásaival találkozni, előtte elpirulni, őt tekintettel kísérni mindenüvé s
                  titokban önelégülten szívni fel a halálos mérget, mely a néma szerelemből
                  támad.</p>
					<p>Végigborzadt.</p>
					<p>Az éji hideg szellő futott tán végig gyöngéd tagjain?</p>
					<p>E cél el volna érve, ha ő Kárpáthynak nyújtaná kezét. Egy lépéssel az
                  elérhetlennek vélt csillagba emelkedhetik.</p>
					<p>Visszataszítá e gondolat. Csak egy percig tartott az lelkében, s kitörülte
                  onnan.</p>
					<p>Mit mondanának jó rokonai, Boltay, Teréz? Ha megvetve a derék, férfias, nemes
                  szívű ifjú ajánlatát, pénzért, ragyogványért egy nem szeretett aggnak nyújtaná
                  kezét. Pénzért, nagyravágyásért.</p>
					<p>De mégis. Vannak másfelől rokonai, kiket e lépés boldogokká tenne, gyalázattól,
                  késő nyomortól, tán kárhozattól mentene meg: anyja és testvérei.</p>
					<p>Őket, ha gazdag lenne, kimenthetné azon irtózatos sorsból, melybe süllyedve
                  vannak... Így suttogott az ingerlő ábra.</p>
					<p>És a bosszú, a megtorlás; találkozhatni azon emberrel ott, ki őt meggyalázni,
                  társai nevetségévé tenni akarta; ki reá fogadást tett, s azt lenézhetni saját
                  világában – éreztethetni vele mélységes megvetését, olyankor, midőn e megvetést,
                  ez utálatot egy vele egyenlő név teszi jogossá és egy kezei közül kiragadott
                  hatalom súlyossá, élessé, eltűrhetlenné.</p>
					<p>Okoskodjál, okoskodjál jó hajadon. Fogva vagy már.</p>
					<p>Nem szülői s testvérhajlam, nem bosszúvágy az, ami téged vezet; szerelem viszi
                  előtted a napfáklyát, az fog vezetni jó és rossz világokon keresztül, a többi mind
                  csak ámulat.</p>
					<p>Hitesd el magaddal, hogy áldozatból teszed e lépést; mondjad azt is, hogy
                  gyámjaidnak nem akarsz terhére lenni; képzeld el, hogy oly állásban mennyi jót
                  fogsz majd tehetni szükséget szenvedőkkel, boldogtalanokkal, ittasítsd meg
                  lelkedet a világ gyönyörképeinek tündér eszméivel... Mind ámítás az. Szerelem visz
                  téged arra, hogy szerelem nélkül egy gazdag aggastyán kezébe tedd kezedet, s
                  istent kísérteni mégy, midőn az oltár előtt e szót kimondod: “szeretem”, és akkor
                  másra gondolsz, mint akinek kezében remeg kezed...</p>
					<p>Menj fátumod után!</p>
					<p>Valahára alszik az egész ház. Álmodjatok! Az álom jó tanácsot ad.</p>
					<p>Te lásd magadat boldog unokákkal játszó örömapának, te álmodjál zárdai csendes
                  nyugalomról, te pedig álmodd magadat ifjadhoz közel; egyik az egyik csillagban,
                  másik a másikban. Az álom jó tanácsot ad.</p>
					<p>Másnap reggel különös meglepetés várt a két öreg gyámra. Fanny megkéré Boltayt,
                  hogy ha Kárpáthy János elküldend gyűrűjeért, azt ne küldje neki vissza.</p>
				</div>
				<div type="chapter">
					<head>
                  XV. A vadász a veremben
               </head>
					<p>Boltay és Teréz egy szóval sem mondtak ellent Fanny határozatának, nem szóltak
                  soha a férjhezmenetel felől, hanem az idő alatt, mint szokás, a kiházasítási
                  cikkek után kezdtek látni, miknél ugyan mind fényesebbeket fog vehetni, ha majd a
                  főúr neje lesz, de legalább elteheti emlékül, s előveheti, ha néha-néha a
                  nagyvilág zajából a polgári csendélet szerény örömeire visszagondol.</p>
					<p>Fanny férjhez készülése azonban oly titokban volt még tartva, hogy senki nem
                  tudhatott az érdekelteken kívül felőle semmit, azoknak pedig természetökben feküdt
                  nem dicsekedni és nem panaszkodni vele.</p>
					<p>Különös történet adta elő az idő alatt magát.</p>
					<p>Egy napon, midőn Boltay mester éppen otthon volt gyári házában, berohan hozzá egy
                  szennyesen, csaknem rongyosan öltözött asszonyszemély, kiben Boltay mester alig
                  bírt valami ismeretes arcot kitalálni. De nem is volt arra szükség, mert a szomorú
                  alak sietett megmondani, hogy kicsoda, és azután iparkodott, hogy Boltay mester
                  szóhoz ne juthasson, amíg ő ki nem beszélte magát.</p>
					<p>– Én vagyok az a szerencsétlen Mayerné – Fannynak az anyja! – zokogá megkeseredett
                  szívvel az asszonyság, s odaveté magát Boltay úr lábaihoz, elébb a kezeit, azután
                  a térdeit, utoljára a csizmáit csókolva össze és hullatva tenger mennyiségű
                  könnyeket. Boltay, ki nem volt szokva ilyen tragédiákhoz, csak állt ott, mintha
                  leszegezték volna, és sem azt nem mondta neki, hogy keljen fel, sem azt nem
                  kérdezte, hogy mi baja.</p>
					<p>– Óh, uram, óh, én kedves uram, maga derék, maga mindenekfelett becsületes,
                  nagylelkű Boltay úr, engedje, hogy lábai porát csókolhassam, hogy még a másvilágon
                  is érte könyöröghessek. Maga a minden igazak őriző angyala, védelmezője az
                  ártatlanoknak, hogy isten éltesse sokáig, és jutalmazza meg minden égi-földi
                  jóval! Látott-e ilyen esetet, mint ez az enyim, hallott-e ilyet valaha ember? Nem.
                  A szívem megreped, ha el kell mondanom; de mégis elmondom. Meg kell tudni a
                  világnak, de leginkább meg kell tudni Boltay úrnak, hogy milyen szerencsétlen anya
                  vagyok én. Óh, óh, Boltay úr, maga sem képzelheti azt, milyen iszonyatos egy
                  anyának a kínszenvedése, akinek rossz leányai vannak, és az enyimek rosszak,
                  nagyon rosszak, de úgy kell nekem, magam vagyok az oka, minek neveltem őket kényök
                  szerint; ütni, verni, robotoltatni kellett volna őket, akkor majd megbecsültek
                  volna, akkor majd nem hoztak volna gyalázatot szegény megőszült fejemre. Oh, hogy
                  ilyen napokat kellett megérnem! Én Istenem, én Istenem! Mire hagytál meg engemet!
                  Szegény lelkem uram jókor elköltözött e gyalázat elől a világból, nem bírta meg
                  azt, beleugrott a Dunába; bár én is utánaugrottam volna akkor! De látja uram, az
                  anya szíve csak mindig érez, még ha rosszak is a gyermekei, csak szereti őket,
                  csak azt hiszi, hogy majd megjavulnak; óh, bár vakultam és süketültem volna meg
                  azóta! Négy álló esztendeig tűrtem azt a szégyent, az isten csudája, hogy még egy
                  szál hajam van, hogy mind el nem ment bele. De ami sok, végtére csakugyan mégis
                  sok. Ha én el akarnám azt az iszonyatot mondani, ami az én házamban naponta
                  történt, így állanának az ég felé Boltay úr hajai. Végtére tegnap volt a napja,
                  hogy megsokalltam a hosszú tűrést, és kifakadtam, és kiadtam, ami lelkemen volt.
                  “Hát már ez így fog menni mindig? Hát ti már azt sem kérditek, mi illik, mi nem
                  illik? Hát ti már sohasem fogjátok magatokat becsületesen viselni, hát már énnekem
                  sohasem lehet az utcára kimennem, hogy a szemem ki ne égjen, ha becsületes
                  emberrel találkozom?” Hát uram, e szavakra, mint a megtestesült hárpiák, úgy
                  támadtak rám egyszerre: “Mit leckéz minket az anyánk, mi köze ahhoz, amit mi
                  csinálunk? Nem mi tartjuk-e úri módon? Azt a ruhát is én vettem, ami most rajta
                  van. Azt a fejkötőt is tőlem kapta, az egész házban egy szalmaszéke nincs, ami a
                  saját keresménye volna, mindent mi vettünk!” Én csak elszörnyedtem, uram. Hát így
                  kell tinektek bánnotok anyátokkal, ez-e az én keserves fáradságaimnak a jutalma?
                  (Itt a fuldoklásig vitte a zokogást a beszélő, de azért csak folytatta az
                  előadást.) Ezt érdemlettem én annyi keserves álmatlan éjszakáért, miket
                  betegágyaitoknál eltöltöttem, hogy a magam szájától elvontam a falatot, csak hogy
                  tinektek legyen, hogy magam cudarkodtam, piszokban, rongyban jártam, csak hogy
                  titeket felcifrázhassalak, hogy cselédet nem tartottam, magam voltam a szolgáló,
                  csak hogy ti kisasszonyok lehessetek! Ilyeneket kell énnekem ezért hallanom,
                  semmirevaló teremtések! Ekkor uram, ahelyett, hogy meghunyászkodnék, nekem áll az
                  a legnagyobbik, s nagy pikantul még azt mondja, hogy ha nem tetszik velök együtt
                  laknom, és magamat általok tartatnom, hát elég nagy Pozsony városa, vegyem elő a
                  kapitálisaimat, fogadjak magamnak külön szállást, válasszam külön a bútoraimat,
                  vitessem el a gardróbomat, és éljek nálok nélkül olyan tisztességesen, ahogy nekem
                  tetszik. “No, várjatok gonosz leányok, azért se higgyétek, hogy engemet
                  megcsúfoltatok” – mondám, és levetém a ruhákat, amiket ők vettek nekem,
                  előkerestem azokat, amiket lelkem uram idejében viseltem, mikor a konyhán magam
                  főztem, hogy legyen ezeknek a culáknak mit enni; azokat vettem fel, s úgy
                  szaladtam ki az utcára. Magam sem tudtam, mit csinálok. A Dunának megyek, ez volt
                  a legelső gondolatom. Hanem mire odaértem, mintha valami angyal súgta volna a
                  fülembe: “Hiszen van még teneked egy leányod, akit emberséges emberek becsületben,
                  virtusokban neveltek fel, eredj oda! Azok az emberséges emberek téged sem fognak
                  eltaszítani, valahol valamelyik szegletében a háznak adnak helyet, ahol élhess
                  meghúzódva, amíg Istennek úgy tetszik, és meghalhatsz, ha megeléglette
                  szenvedéseidet a mennyei felség.” Ezzel jöttem ide, uram. Így vagyok, ahogyan lát.
                  Semmim sincsen az ég alatt, még ma nem ettem egy falatot, s ha az úr kitilt a
                  házából, ha a leányom nem akar látni, az utcán kell meghalnom éhen, mert inkább
                  elveszek, mint egy falatot elfogadjak többet a gyalázatos, a háladatlan
                  gyermekektől; koldulni pedig nem tudok, én csak azt tudom, hogy elébb-utóbb úgyis
                  utána megyek lelkem szegény jó uramnak, akit ezek a rossz gyermekek vittek a
                  sírba, a Dunába.</p>
					<p>Boltay mester fejében a sok mindenféle közül az ragadt meg legerősebben, hogy a
                  jámbor asszonyság még ma nem evett, minélfogva nagy keresztyéni kötelességet vélt
                  azáltal elkövetni, hogy a faliszekrényből egy tányér boszorkánypogácsát s egy
                  pohár bort állíta elé az asztalra, és kényszeríté, hogy egyék, s ami legelső,
                  mentse meg magát az éhenhalástól.</p>
					<p>– Óh, uram, ezer köszönet, hiszen bizony egy cseppet sem vagyok én éhes, inkább el
                  vagyok keseredve, annyit eszem én különben is, mint a madár, csak annyit tesz az
                  én evésem az asztalnál, mintha ott sem volnék. Többet érne énnekem a világ minden
                  jóságainál az, ha én valaha az én lelkem Fanny lányomnak egy jó szavát hallhatnám.
                  Nem lehet az, ugyebár? Nem nézhet ő az anyjára, szégyenli magát, ha látja. Talán
                  rám sem ismerne már? Ilyen nyomorúságban... ilyen rongyosan, piszkosan,... így
                  megvénülve,... legalább csak én láthatnám őt még egyszer – nem kívánom én, hogy
                  vele beszélhessek, csak hogy valahol, ablakon keresztül, elbújva láthassam őt
                  előttem elmenni, hallhassam, mikor mással beszél. Nekem nincs több kívánságom.</p>
					<p>Boltay mester egészen elérzékenyült e szavakra, eszébe jutott, hogy valami német
                  tragédiában látott már hasonló jelenetet, milyen jól játszott benne az a Wildner,
                  akkor is úgy megríkatta az eset.</p>
					<p>– No, no, asszonyom. Ne legyen olyan elkeseredett – biztatá a siránkozó anyát –,
                  amit ön kíván, az minden kétség nélkül meg fog történni. Ön meg fogja látni
                  leányát, beszélni fog vele. Ott fog lakni ön is. Szépen ellesznek együtt, és nem
                  lesz semmi baj.</p>
					<p>– Óh, uram, ön úgy beszél, mint egy mennyből leszállt angyal. De a leányom, óh a
                  leányom nem fog engemet szerethetni többé. Ő utálni fog engem.</p>
					<p>– Efelől legyen ön megnyugtatva, asszonyom. Önt sohasem rágalmazta leánya előtt
                  senki, s Fanny sokkal jobb lelkű, minthogy anyját a nyomorúságban meg ne ismerné.
                  El fogom önt hozzá vinni, mert falura küldtem, hogy holmi incselkedésektől
                  megszabadítsam. Ott lakik atyja testvérével együtt. Az ugyan kissé szigorú
                  személy, de majd kibékítem én őt magával.</p>
					<p>– Óh, uram, nem várom én, hogy engem Teréz magához emeljen, elleszek én mellette
                  mint szolgáló, mint konyhacseléd, csak hogy leányom, egyetlenegy leányom körül
                  lehessek.</p>
					<p>– Ugyan asszonyom, mit beszél összevissza! – pattant fel jámbor nehezteléssel
                  Boltay. – Van énnekem cselédem elég, csak nem fogom gyámleányom anyját munkára
                  fogni! Ön egy óra múlva velem jön falura, a többit azután bízza énrám.</p>
					<p>Mayerné még egyszer újólag meg akarta ragadni Boltay csizmáit, de az emberséges
                  ember elszaladt az érzékeny jelenés elől, s ott hagyta a szobában a tisztes
                  asszonyságot, megígérve neki, hogy egy óra múlva visszakerül, addig talál ott az
                  ablak hídján mindenféle jámbor könyveket, nézegessen belőlök.</p>
					<p>Ezt az egyórai távollétet arra használta Boltay mester, hogy elment egy ruhaáruló
                  boltba, s összevásárlott mindenféle kész öltözetet Mayerné számára, mert átallta
                  őt azon kétségbe esett külsővel leánya elé vinni, hogy azt meg ne szomorítsa, s
                  egy egész teljes öltözettel tért vissza a házba, mellyel Mayernénak minden nemes
                  vonakodás dacára át kellett cserélni nagy hatású rongyait.</p>
					<p>Hogy Boltay mesternek az ilynemű vásárlásoknál nem volt oly tisztult ízlése, mint
                  megboldogult hazánkfiának, P. H. Lázárnak, kire a legelegánsabb delnő rábízhatta a
                  piperevásárt, az nagyon valószínű; ő bizony csak azt tartá szemei előtt, hogy
                  minden jó bő és meleg legyen, s hogy melyik esztendőrül való divatú valami, az
                  iránt nemigen kérdezősködött; úgyhogy amint Mayerné teljesen fölequipírozva magát,
                  a tükörbe tekintett, egyedül levén a szobában, meg nem állhatta, hogy nagy
                  keserűsége engedvén, el ne nevesse magát saját figurája felett! – Hogy fognak majd
                  a leányok odahaza és a galant ifjú urak nevetni, ha őt ilyen staffage-zsal
                  meglátják!</p>
					<p>Mit?</p>
					<p>Igen, igen, a leányok és a galant ifjú urak odahaza.</p>
					<p>Mert ahhoz, hogy az imént eljátszott tragédiát valónak tartsa valaki, éppen olyan
                  erős hitének kellene lenni, minővel Boltay mester van megáldva. Nem igaz abból az
                  egész monológból egy betű sem. Mayerné nem veszett össze a leányaival, azok sem
                  kergették őt el maguktól, nem is volt neki szükség a Dunába ugrani, hanem így áll
                  a dolog:</p>
					<p>Abellino (ismét ő) az utóbbi idők kudarcai által a dühig fokozott szenvedéllyel
                  veté magát sikerületlen terve után. – Éppen most kérte ki Mr. Griffard-tól az
                  utolsó százezer pengőt a második millióból. Abellino mellett szüntelen volt egy
                  kéme a cselédségből az eszélyes bankárnak, ki rögtön sietett azt levél által
                  tudósítani Párizsból a legelső kárpátfalvi eseményekről, mik János úr neve
                  éjszakáján történtek. Mr. Griffard megtudva, hogy János úr haldoklik, százezer
                  helyet kétszázezret küldött Abellinónak, ami a visszafizetésben természetesen
                  kétannyit teende. Az egész mintha tévedésből történt volna. Négy nap múlva
                  természetesen megérté a másik levélből, hogy a nagybátya élve maradt, de már akkor
                  a pénz útban volt, s éppen jókor érkezék Abellinónak vigasztalásul.</p>
					<p>Százezer forinttal több pénze volt, mint amennyire számított. Ilyenkor az ember
                  elbízott szokott lenni. – Ennyi éppen elég lesz a sikerre.</p>
					<p>Ő maga csinálá ki a tervet, miszerint Mayerné (az anya!) ravaszul férkőzzék a
                  Boltay-család körébe, utolsó leányához, és – tudja a többit.</p>
					<p>Hatvanezer pengőben alkudtak meg, ha a terv sikerül.</p>
					<p>Lehetséges ez?</p>
					<p>Ne mondjátok, hogy szörnyetegeket festek. Ez az élet.</p>
					<p>Mayerné elgondolta, hogy hatvanezer pengő szép pénz, abból ő magának a
                  takarékpénztárba tesz harmincezret, a másik harmincezret pedig Fanny számára teszi
                  le, s mindketten biztosítva vannak holtig a szükséget látás ellen; s mit kell érte
                  eladni? Úgyszólván semmit, olyan chimérát, aminek addig semmi értéke sincs, míg
                  valaki megtartja – csak akkor van, ha eladja: – az erényt. És a hatvanezer
                  forinttal jól meg van fizetve. Ő úgyszólván jóltevője lesz ezáltal leányának.</p>
					<p>Tehát mégis – az a bűnös, aki vesz.</p>
					<p>Mert ha nem volnának rabszolgatartók, nem volnának rabszolgakereskedők.</p>
					<p>Egy óra múlva előállt a szekér. Boltay mester kérte a mélyen megszomorodott
                  Mayernét, hogy szíveskedjék felülni, és ne mutassa a kocsis előtt, hogy sír, mely
                  kívánatnak eleget tenni nagy megerőtetésébe került a jó asszonyságnak.</p>
					<p>Boltay mester azonban nem ült mellé, hanem kiült a kocsishoz. Azzal menté magát,
                  hogy ő mindig ott szokott ülni, mert fél, hogy a kocsis elalszik, a lovak
                  elragadják a szekeret s több efféle; pedig voltaképpen úgy állt a dolog, hogy
                  bármily nagy mértékben tisztelte, becsülte légyen a magát megjavított
                  asszonyságot, de csak mégis szégyellt mellette ülni egész Pozsony városa
                  láttára.</p>
					<p>Vevé is a gyeplőt és ostort a kocsis kezéből, s úgy elhajtott a városból, mintha
                  valami nagy halálos veszedelem forogna kérdésben, amiért sietnie kell.</p>
					<p>Midőn a falu végére értek, leszállt a szekérről, s lesütött szemekkel elmondá nagy
                  akadozva Mayernénak, hogy neki itt egy kis dolga, azaz hogy beszéde van a
                  zsidóval, akará mondani a göröggel, csak tessék azért a házához hajttatni, azért ő
                  hamarább hazakerül a kertek alatt, s mire a szekér odaér, ő is otthon lesz.</p>
					<p>Alig bírta ez együgyű hazudságot elmondani a derék ember, talán most hazudott
                  először életében, arra is a végső szükség kényszeríté; ő bizony a kertek alatt
                  elébb otthon akart lenni, mint a szekér megérkezik, s előre értesíteni fogja
                  Terézt és Fannyt Mayerné jöveteléről s megkérni őket szépen, hogy amennyire lehet,
                  bánjanak vele nyájasan, és ne mutassanak valami rémületes meglepetést, ha
                  meglátják. Egyúttal elmondá nekik az okokat is, melyek Mayernét e futásra
                  kényszeríték, s mindezt oly rövidséggel véghez is vivé, hogy mire a kocsizörgés az
                  utca végén hallatszott, már ő kint állt a kapuban vendégét elfogadandó, s
                  fölösleges buzgalommal kiabált a kocsisra: “Erre hajts, ne menj neki a sárnak, jól
                  kitérj a kapunak!”</p>
					<p>A két hölgy künn állt a folyosón. Fanny éppen akkor jövén a kertből, előre leoldá
                  nagy szalmakalapját, mely akadályozandotta az anyjávali ölelkezésben; Teréz is
                  letevé kezéből azt a perpetuum mobilét, amit az asszonyok kötésnek neveznek,
                  nehogy a tűkkel ki találja szúrni testvérje özvegyének a szemét.</p>
					<p>Mayerné asszonyság meglátva leányát, le sem akart szállni, hanem csak úgy leesni a
                  szekérből, amit azonban sem a kocsis, sem Boltay mester egyáltaljában meg nem
                  engedtek neki, hanem levették szépen, s úgy tették le a földre; azt azonban
                  semmiképpen meg nem gátolhatták, hogy a jeles asszonyság valamennyi cselédek,
                  aratók előtt el ne játssza a csodát, amit leánya számára tartott fenn. Ott előttök
                  térdre esett, úgy csúszott a két nő lábaihoz, akik azáltal annyira meg voltak
                  lepetve, hogy egyiknek sem jutott eszébe, őt felemelni. – Végre is Boltay mester
                  szedte fel a földről, kit nagyon bosszantani látszék, hogy az udvari szájtátók
                  láttára megy véghez ez a szcéna.</p>
					<p>– Ugyan, Mayerné asszonyom, ne térdepeljen! Magyar ember sohasem szokott
                  térdepelni, magyar ember nem térdepel senki előtt, még ha koldus is, még ha bűnös
                  is, még ha megölik, sem térdel.</p>
					<p>A jó kézműves még a nemzeti büszkeséget is segélyül hívta, hogy Mayernét egyenesen
                  állásra bírja, de mind nem használt az semmit, amint leányához ért, ott ismét
                  térdre rogyott, Fanny pici lábacskáit iparkodván meglelni, hogy azokat
                  megcsókolja. Fanny ezen csakugyan megijedt, mert korán reggeltől kerti munkával
                  levén elfoglalva, arra sem ért rá, hogy parányi lábacskáira egyebet is húzzon a
                  kis házi papucsoknál, s azon veszedelemben forgott, hogy Mayerné törekvései
                  napvilágra hozzák, miszerint – nem húzott harisnyát. E gondolattól egészen
                  elrémülve, elpirulva, hirtelen lehajolt Mayernéhoz, s mielőtt a botrány
                  megtörténhetett volna, felemelte őt magához, melyet a kegyes anya ölelésnek véve,
                  odaborult leánya keblére, sírt, fuldoklott, átölelte, és csókolta ahol érte. Fanny
                  csak állta, csak tartotta, anélkül, hogy ölelést, zokogást vagy csókot vissza
                  tudna adni.</p>
					<p>Az különös, az ember úgy van néha, hogy semmit sem tud érezni; az egyik könnyekbe
                  olvad fel a találkozásnál, a másik hideg, mint a fagy.</p>
					<p>Végre sikerült az egész család egyesült törekvéseinek Mayernét a pitvarból a
                  szobába betuszkolni, ott leültetni, s megfoghatóvá tenni előtte, hogy itt fog a
                  szobában lakni; erőnek erejével ki akart menni. Elébb a padláson akart hálni,
                  azután a konyhában a cselédek között, végtére azon könyörgött, hogy ha már
                  szobában lakásra érdemesítik, csak egy akkorka kis szobácskát rendeljenek számára,
                  ahol kezét-lábát összehúzva elférhet, ne nagyobbat, mint egy pincegége, csak hogy
                  a leányát láthassa onnan. – Szerencsétlenségére Boltay mester házában minden szoba
                  akkora volt, mint egy granárium. </p>
					<p>Boltay mester odakinn, falusi házában s maga fajtájú emberek iránt nagyon
                  vendégszerető ember volt; ha már egyszer valakit házába befogadott, azt akarta,
                  hogy az jól is mulassa ott magát. Ő ugyan nem volt az az ember, aki valakit el
                  tudott volna mulattatni, hanem bírt egy jó tulajdonsággal: ha valakinek
                  szenvedélye volt beszélni, ő elhallgatta éjfélig. Eszerint Mayerné benne emberére
                  talált; Boltay mester csak arra kért engedelmet, hogy pipára gyújthasson, s azután
                  engedé magának a beszédhez jött Mayerné által elmondatni azt a hosszú históriát,
                  ami az ő életének története, s melynek előadásában célszerűen vegyítvén a valót a
                  költészettel, néha annyira belebonyolódott a jó asszonyság, hogy önmagával lőn
                  kénytelen disputálni, vagy egészen újra kezdte a felvett szöveget, ami Boltay
                  mestert csendes szemlélődéseiben éppen nem háborította.</p>
					<p>Fanny és Teréz ezalatt a Mayerné lakául szánt szobát siettek rendbe hozni. A jó
                  asszonyság csak azon könyörgött, hogy olyan szobába tegyék, ahol kedves leánya
                  szavát hallhatja, vagy mikor dalol; sőt arra is vállalkozott, hogy egy tolóágyban
                  azon ágy alatt aludjék, melyben leánya alszik, mely kívánatát megközelítőleg Teréz
                  egy benyílót rendezett el számára, mely Fanny zongoraszobájával szomszédos; elébb
                  ugyan saját szobáját akarta neki átengedni, mely leánya hálószobájába nyílt, de
                  Fanny esengve kérte, hogy maradjon ő ott továbbra is.</p>
					<p>– Lássa Teréz, én nem tehetek róla; örülnöm kellene, hogy anyámat látom, sírnom,
                  hogy ilyen szomorú állapotba jutott, és nem tudok sem sírni, sem örülni, igen
                  rossz szívemnek kell lenni. Én is szégyenlem, rosszul esik, hogy érzéketlen
                  vagyok.</p>
					<p>Teréz tudott volna mit felelni, meg tudta volna magyarázni az érzést, sőt a magáét
                  elmondva, azt még ki is tudta volna egészíteni, de még most jónak látta hallgatni
                  és vigyázni. Gyanította, sejtette ő, mi lappang ez álarc alatt, de időt akart neki
                  engedni, hogy azt levethesse, alkalmat engedni, hogy csigaházából kiöltse
                  szarvait, úgy tenni, mintha nem is ügyelne rá, mintha minden szavát elhinné, és
                  amellett mint az árnyék, úgy követni minden lépését.</p>
					<p>Mikor készen voltak a szobarendezéssel, Teréz bizalmasan fogá meg Fanny két kezét,
                  s nyájasan tekintve szemébe, monda:</p>
					<p>– Fanny, légy anyád iránt előzékeny, szelíd, nyájas! Ne kerüld, sőt iparkodjál
                  kívánatait teljesítni. Úgy látszik, hogy téged nagyon szeret. Ezt nem volna ok
                  miért tagadni. Szeresd te is. De egyre kérlek: ne szólj előtte semmit leendő
                  férjhezmeneteledről. Tarts titkot egy ideig – az én kedvemért!</p>
					<p>Fanny megfogadá, hogy eltitkolja azt. Azt hivé, hogy érti Teréz célzatát. Ő ilyen
                  magyarázatot adott anyja megjelenésének:</p>
					<p>“Anyám kétségkívül régóta restelli testvéreim életmódját, s csak az alkalmat
                  leste, hogy tőlök megszabadulhasson. Most megtudta valahonnan, hogy én gazdag
                  férjet kapok, s azért csatlakozik hozzám, tudva, hogy én majd magammal viszem.
                  Önzés. Nemigen alkalmas arra, hogy a gyermeki szeretetet újra felköltse.”</p>
					<p>Hátha még azt sejtette volna, amit Teréz!</p>
					<p>Azonban nyájasan kellett anyjával bánnia, nehogy azt hihesse, miszerint Teréz őt
                  elidegenítni iparkodott tőle, amit az valóban nem is tett soha. Igaz ugyan, hogy
                  esztendőszámra sem igen szokott előfordulni közöttük Mayerné neve, tehát alkalom
                  sem volt arra, hogy róla leánya előtt rosszat beszéljenek.</p>
					<p>A kirendelt napon elküldé Boltayhoz Palkót az öreg Kárpáthy (ámbár ezentúl nemigen
                  szabad már őt öregnek neveznünk, egy házasulandó vőlegényt), s nagy örvendezésére
                  hallá a választ, miszerint jöjjön gyűrűjeért maga.</p>
					<p>Repült! Nem, ez sok lett volna tőle. De sietett, ahogy lábai engedék; akik az
                  utcán találkoztak vele, el nem tudták gondolni, mi érte, mert arcán meglátszott,
                  hogy valaminek nagyon örül. Ha szegény ember törné magát így az utcán, könnyen rá
                  lehetne fogni, hogy lutriba tett, és quinternót csinált, de mit nyerhetett ez a
                  nábob, aki egész Pozsony városát, úgy ahogy áll, minden benne levőkkel együtt,
                  megvehetné; minek örül ez?</p>
					<p>Boltay mesterhez érve, annak meg kellett engedni, hogy őt összevissza ölelje.
                  Rögtön, azonnal akart menni a menyasszonyért. Azon gondolat, hogy a tündér
                  szépségű leány kész hozzá nőül menni, valóban szerelmessé tette őt bele; kénytelen
                  volt Boltay mester figyelmeztetni rá, hogy az összekelésnek még néminemű
                  előkészülési és törvény szabta szertartásai is vannak, amikről hogy a főúr mint
                  törvényhozó tag elfeledkezett, világosan mutatja, mennyire el kellett neki a
                  házasság eszméje által ragadtatva lenni, és viszont, hogy Boltay mesternek
                  ugyanazok eszébe jutottak, bizonyítja azt, hogy az ő elragadtatása e tárgyban
                  sokkal csekélyebb.</p>
					<p>Csupán arra kérte tehát Kárpáthy leendő nászurát (ki nálánál, mellesleg mondva, jó
                  húsz évvel fiatalabb lehetett), hogy addig is tartsák titokban az egészet, amire
                  neki sajátságos okai vannak.</p>
					<p>Boltay megígérte, s csak a főúr búcsúvétele után kezdett eszmélkedni felőle,
                  miszerint Teréz és Fanny hasonló titoktartásra szólíták fel, s ez összevetést
                  közölte Terézzel.</p>
					<p>E körülmény is erősíté Teréz gyanúját. Ha mind a két félnek érdekében áll, hogy a
                  házasság az esküvő napjáig titokban maradjon, úgy nem tudhat afelől semmit Mayerné
                  – tehát más oka volt idejönni. Mert valami okának kellett
                  lenni, az bizonyos.</p>
					<p>Az előkészületek a házon kívül folytak, különben is az egész család nagyon ritkán
                  jött úgy össze, hogy mindnyájan együtt lettek, s egymás titkait kémlelhették
                  volna.</p>
					<p>Igen természetes helyzet az, miszerint Teréz és Fanny között is nagyon észrevehető
                  volt az eltávozás. Teréz nem feledheté, hogy Fanny már egy milliomos arája, kinek
                  szerencséjén nem tud örülni; Fanny pedig önmaga előtt szégyenlé bizalmasan
                  közelíteni nagynénjéhez vagy gyámjához. Mit gondolnának azok? Azt hinnék, hogy
                  mindazt csak tettetésből cselekszi; hisz aki az oltár előtt azt mondhatja
                  valakinek: “Én szeretlek”, akit nem szeret, mit ér annak a hízelgése mások iránt
                  is? Hazugság, tettetés.</p>
					<p>Emiatt oly hideg lehangoltság ült a társalgáson, valami egymástól való
                  tartózkodás, hogy néha az egész ebéd felett senki sem szólt egy szót is, mintha
                  megnémultak volna.</p>
					<p>Aki ezt a lehangoltságot legélesebb figyelmére méltatá, az bizonyosan Mayerné
                  volt. A leány nem boldog. Ezt gondolá. A leányt nagyon szigorúan tartják. Teréz
                  hideg hozzá és bizalmatlan. A leány unatkozik és szerencsétlennek érzi magát ebben
                  a nyakig érő falusi boldogságban. Egész nap nem lát magához illő ifjút, pedig a
                  szív vágyai ilyenkor legerősebbek. Hm. Lesz ebből valami.</p>
					<p>Emellett Mayerné folyvást oly alázatosan viselte magát, hogy minden lépten-nyomon
                  utána kellett járni, mit csinál. Majd azon kapták rajta, hogy kiült a cselédek
                  közé tollat fosztani, majd mikor megtudta, hogy szapulnak, korán reggel kiszökött,
                  és segített szappanyozni; kisöpörte a szobákat, mire észrevették; minden ebéd
                  idején erővel kellett az asztalhoz hurcolni, erővel rakni a tányérjára az ételt,
                  mert nem akart sem enni, sem inni, s a harmadik tál után mindig felkelt, mintha a
                  negyedik tálból már őt nem illetné semmi.</p>
					<p>Ez együgyű fogásokkal elérte azt, hogy Fanny számtalanszor járt utána, bevitte
                  magához, beszélgetett vele, zongorázott neki – szánta.</p>
					<p>Hinni kezdé, hogy a szegény asszony csakugyan kedvét akarja neki keresni. Önzés
                  ugyan, de szánalomra méltó önzés. Ha leánya csak felpillantott, már kérdezé, mit
                  parancsol; ha kellett neki valami, szaladt érte; ha a cseléd elkésett valamivel, ő
                  sietett azt felkeresni, olykor lopva megcsókolta a ruhája szegélyét, elkérte
                  imakönyvét, s midőn visszaadta neki, Fanny a szülőknek gyermekeikért való
                  imádságukat tartalmazó lapot találta behajtva és benedvesítve. Azok bizonyosan
                  könnycseppek akartak lenni.</p>
					<p>Olykor nagyokat sóhajtott Fanny hallatára, s ha ez kérdezé, hogy mért sóhajt, azt
                  felelte, hogy van őneki arra oka elég.</p>
					<p>Egy napon Teréz berándult Pozsonyba a menyasszonyruhák után nézendő, s minthogy
                  azok nem voltak készen, éjszakára is benn maradt, maga helyett ezalatt Boltayt
                  küldve ki házőrzőnek.</p>
					<p>Fanny ez ideig még sohasem hált egyedül szobájában, nagynénje még mindig ott aludt
                  a benyílóban, s a két szoba ajtaját nyitva hagyták, s nagy zivataros éjszakákon,
                  mikor az eső veri az ablaktáblát, a szél rugdalja az ajtókat, a kutyák ugatnak a
                  folyosó alatt – olyan jólesett arra gondolni, hogy hozzá közel egy éber lélek
                  pihen, ki Isten után legfigyelmesebb szemmel tekint reá.</p>
					<p>Ez az éjszaka éppen ily viharos volt, úgy szakadt az eső, úgy zúgott a szél a fák
                  között, ugattak az ebek, s futottak, mintha valakit kergetnének, a szél rázta az
                  ajtókat, mintha valaki nyitogatná kívül. Fanny behívta magához az anyját, hogy
                  háljon ott az éjjel.</p>
					<p>Valamivel figyelmesebb szemlélő, mint ő, észrevette volna azt a veszedelmes
                  örömöt, azt a kapóra jött alkalom fölötti meglepetést, mely e pillanatban Mayerné
                  arcára szökött. A másik pillanatban már el volt az fedve, elsimítva. A jó anya
                  örült, hogy gyermekével egy levegőt szíhat.</p>
					<p>Hölgyek hölgyek előtt nemigen szoktak óvatosak lenni, midőn éjszakai toalettjöket
                  végzik. Fanny egész gyermeki gondatlansággal rakta le mindazon öltönyeit anyja
                  jelenlétében, miket lefekvéskor nélkülözni szokás, nem gondolva vele, hogy szűz
                  szépségének szoborszerű idomait elárulja az utolsó patyolat öltöny. Ki látja azt?
                  Nő – egy nő, ki neki édesanyja. Mit rejtené magát, mit óvakodnék ez előtt?
                  Tulajdonképpen nem is gondolt semmire, egész elmélázva ült ágya szélére, s fésűjét
                  kivonva hajából lebocsátá a hosszú tömött kettős tekercset, mely fekete volt, mint
                  a bársony, és fényes, mint az acél, s kibontva annak többszörös fonadékát,
                  éjszakára hármas ágra kezdé azt újra fonni; a kibontott gyönyörű haj, mint egy
                  varázsfátyol ömlött végig szép fehér alakján, természetes göndörödéssel kígyózva
                  le egész térdeig.</p>
					<p>Mayerné nézte, sokáig nézte a leányt. Szemeit le nem vette róla. Már az ágyban
                  feküdt, ott is felemelkedék, hogy tovább láthassa, mint fonja nagy gondatlanul azt
                  a hosszú selyemhajat, még csak a tükörbe sem néz, hogy bámulná, csodálná magát;
                  sőt amint a gömbölyű tükör előtte áll, s egyszerre véletlenül belepillant,
                  elfordítja azt magától, hogy ne lássa magát abban ily pongyolán, s keblén
                  szűkebbre hurkolja az ingfodor szalagját.</p>
					<p>Mayerné egyre nézte a leányt. Bámulni, gyönyörködni látszék benne. Minden
                  mozdulatánál új szépségben tűntek elő szűz termetének idomai. Ah, ez valóban a
                  legműértőbb szemek becsülése után sincs drágán eladva hatvanezer forintért...</p>
					<p>– Ah, minő szép vagy te, Fáni! – suttogá végre önkénytelen hízelgéssel.</p>
					<p>Fanny hirtelen felrezzent. Ijedten tekinte szét, mintha először nem tudná, honnan
                  jött e szó. Szemei Mayerné szemeivel találkoztak, azután hirtelen felugrott az
                  ágyába, félig befonva hagyta haját, magára rántá fehér takaróját, s elfútta a
                  gyertyát maga előtt, és behunyta szemeit.</p>
					<p>És csak azután lassan merte azokat ismét felnyitni, mintha attól tartana, hogy
                  azok a vizsgáló szemek a sötéten keresztül is ránéznek, s még most is hallani
                  vélte: “Milyen szép vagy te, Fáni!” ... Ez a kerítőné
                  suttogása volt.</p>
					<p>Fanny reszketve várta, fog-e még valamit szólani ez
                asszony.</p>
					<p>Óh, igen...</p>
					<p>Éjszaka, sötétben, mikor a gyertyát eloltják, az öreg asszonyságok akkor
                  legerősebbek a beszélgetésben, kivált ha akadnak valakire, aki hamar el nem
                  alszik, aki türelmesen hallgatja, amit beszélnek, s legfeljebb csodálkozó,
                  szörnyűködő, helybenhagyó s más efféle buzdító interjekciókkal mozdítja előre
                  svádájukat. Ilyenkor van a legalkalmasabb idő elmondani tíz, húsz év, ötven év
                  alatt történt dolgokat, elkezdeni születésen, keresztelésen, keresztülmenni
                  férjhezmenésen, halálozáson, míg végre egyik vagy másik fél horkolása véget nem
                  vet a diskurzusnak.</p>
					<p>Mayernénak is sok mondanivalója lehetett a leányához, és soha jobb alkalma nem
                  volt rá, mint ilyenkor, mindkettő ágyban fekve; senki, semmi nem zavarhatja a
                  beszédet, nem lehet előle elmenni semmi ürügy alatt, a tárgyat százszor lehet
                  változtatni, s a sötétben semmi módon nem vehetni észre, ha az ember elpirul.</p>
					<p>– Óh, óh, lelkem jó leányom, édes szép leányom te – így kezdé a beszédet Mayerné
                  –, de nem hittem volna soha, hogy még olyan boldog lehessek valaha, hogy teveled
                  egy szobában aludjam. De sokszor elmondtam magamban, bár ne lett volna több
                  leányom, mint te, vagy bár vette volna el az isten amazokat tőlem, hogy csak te
                  maradtál volna, akkor tudom, nem jutottam volna ilyen sorsra. Milyen sors, milyen
                  sors! Négy esztelen leány, egyik bolondabb, mint a másik, mert ha bolondok nem
                  volnának, nem úgy kellett volna magukat viselniök, mint ahogy ők viselték.
                  Mindeniknek volt tisztességes viszonya, ami mellett
                  meglehetett volna, de nem becsülte meg, mindegyik az egész világé akart lenni.
                  Majd úgy veszik hasznát!</p>
					<p>.... Ez volt az első roham. Lepiszkolni egy dísztelen életmód alsóbb fokát, hogy a
                  kevésbé alacsony némi tetsző színben tűnhessék fel. Megszólni azokat, kik világ
                  leányaivá lettek, mért nem voltak elég okosak maguknak
                   tisztességes viszonyt biztosítani.</p>
					<p>Tisztességes viszonynak nevezik a finom társaságok nyelvén azt, mikor egy hölgynek
                  van egy bevallott szeretője és több nincs, s ez aztán életszükségeiről illően
                  gondoskodik.</p>
					<p>Fanny egy szót sem válaszolt. Mayerné abbanhagyta e rohamot, egyet ásított, azután
                  kezdett más beszédet.</p>
					<p>– Te ugyan boldog vagy ennél a háznál. Látom, hogy mindenki szeret, egy kicsit
                  szigorúak ugyan, de jó, becsületes emberek. Milyen ezer szerencse rád nézve, hogy
                  ide kerültél; mindened van, amit csak megkívánsz. Itt már csak nyugodtan
                  ellehetsz, amíg az öreg Boltay él;bár az isten éltesse
                  sokáig, pedig attul félek, hogy egyszer hirtelen fog meghalni, mert nagyon sűrű a
                  vére, az apja is gutaütésben halt meg, meg a két testvére, éppen az ő korában.
                  Ámbár még akkor is tudom, hogy nem hagyna ő tégedet nyomorúságban, gondoskodnék
                  rólad, ha nem volna neki egy unokaöccse, aki prókátor, arra akar hagyni mindent.
                  Természetes is, az a család büszkesége. Hiába, a vér csak a vérhez szít, ki-ki azt
                  pártolja, ami a magáé.</p>
					<p>Ez volt a második roham. Döbbenjen meg a leány arra a gondolatra, hogy mi lesz
                  belőle, ha Boltay meghal. Addig, míg Boltay él, tán kárba vész
                     drága ifjúsága, s akkor késő lesz azután sóhajtozni, hogy mennyivel jobb
                  lett volna azt – eladni!</p>
					<p>Az volt a borzasztó, hogy Fanny mind értette, tudta, az anyja
                   miért beszél, hová céloz, mit kísértget, mit tapogat. A sötétségen
                  keresztül vélte látni ravasz arcát és ez arcon keresztül ravasz lelkét, s szemeit
                  lehunyta, és füleit eltakarta, hogy ne lásson, hogy ne halljon.</p>
					<p>Mégis látott, mégis hallott.</p>
					<p>– Hja – jah! – sóhajta fel Mayerné mintegy hangolásul, hogy ismét beszélni
                  fog.</p>
					<p>– Alszol már Fáni?</p>
					<p>– Nem – rebegé a leány. Nem bírt annyi ravaszsággal, hogy felelet nélkül hagyta
                  volna e kérdést; akkor tán azt hitte volna Mayerné, hogy elaludt, s nem beszélt
                  volna többé.</p>
					<p>– Haragszol rám, hogy beszélek? Szólj, ha nem szereted.</p>
					<p>Fanny erőt vett önkénytelen reszketésén, és alig hallhatólag rebegé:</p>
					<p>– Tessék!</p>
					<p>– Alig ismertem volna rád, hogy megláttalak. Ha az utcán találkozunk, bizonyosan
                  elmegyek melletted, és meg nem szólítalak. Igaz is. Milyen kicsiny gyerekleány
                  voltál, mikor tőlem elvettek. Miért is nem maradnak a leányok mindig olyan
                  kicsinyek!</p>
					<p>Ezen együgyű és számtalanszor hallható óhajtás rendesen olyankor szokott
                  kiszalasztódni a jámbor anyák ajkain, midőn felnőtt leányaik sorsán elkezdenek
                  aggódni, töprenkedni.</p>
					<p>– Haj, haj! Mire is nőnek fel mai világban szegény ember leányai? Bár valahányszor
                  szegény embernek leánya születik, gyászolnának ahelyett, hogy vigadnak. Mi lesz
                  belőlük, ki veszi el őket? Mai világban már senkinek sincs kedve házasodni. A
                  kereset mindig gyérül, a háztartás költsége szaporodik, s ha férjhez is megy
                  egyik-másik, mit nyer vele? Korhely részeges férjet kap, egész élete nyomorúság,
                  gond, aggodalom, egyik bajból a másikba esik, dolgozik, mint a szolgáló, a sok
                  rossz gyerek a nyakára nő, s ha megvénül, kidobják az utcára. Héj, bizony jobban
                  tenné minden anya, mikor leánya születik, ha előre megsiratná!</p>
					<p>Íme elmondá leánya előtt a férjhez juthatás nehéz voltát, s a házasélet
                  kellemetlen oldalait. És a leány mind jól tudta, hogy mért mondja ezt neki, mert
                  azon szónál: “Minő szép vagy te!” egyszerre világ derült gondolatai közt, s ő is
                  megtalálta a gyanút, melyet Teréz nem mert vele közleni, hogy anyja lélekkísértőül
                  jött hozzá.</p>
					<p>– Fázol te Fáni?</p>
					<p>– Nem én – rebegé a leány összehúzódva takarója alatt.</p>
					<p>– Úgy tetszik, mintha reszketni hallanálak.</p>
					<p>– Nem.</p>
					<p>– Ugyebár ismerted te Halm Rézit?</p>
					<p>– Ismertem – viszonza Fanny halkan, s rettegve várta, mi új fordulat, mi új
                  támadás vár ismét reá.</p>
					<p>– Ugye milyen büszke leány volt az? Tudhatod, szomszédban laktunk, milyen büszkék
                  voltak valamennyien! Szóba nem álltak velünk. Mikor nénéddel az a szerencsétlenség
                  történt, még csak ránk sem néztek többé, sőt még veled sem hagyták beszélni a
                  leányukat. És most, tudod mi történt a leányukkal? Egy gazdag földesúr
                  megszerette, elszöktette; ők elébb kiátkozták, kitagadták, később a földesúr vett
                  a leánynak egy szép jószágot, akkor kibékültek vele, s most valamennyien ott
                  laknak őnála. A büszkék, akik más embert olyan hamar el tudtak ítélni. És most ők
                  mondják azt, hogy hiszen nincs abban semmi kárhoztatni való, a leány boldogabb,
                  mint akárhány asszony, s az az ember hűségesebb hozzá, mint
                  sok férj a feleségéhez, minden kívánságát teljesíti, ami legjobb, legszebb, azt
                  mind megszerzi neki; a cselédek nagyságos asszonynak hívják, s akármely úri
                  társaságban szívesen látják, s nem kérdik, ki és mi. A promenádon karonfogva sétál
                     vele, s minden ember köszön neki; úgy bizony,
                  így beszélnek most azok a büszke, dölyfös Halmék, akik olyan
                  könnyen pálcát törtek más ember leánya fölött, s ha egyszer-másszor valaki mégis
                  pletykázik róluk, akkor azt mondják, hogy az az ember még
                  az idén el fogja venni Rézit; csak arra vár, míg az anyja meghal, azután meg, míg
                  egy nagybátyját kiengeszteli, s az emberek elhiszik, és keresik a barátságukat.
                  Ilyen bolond a világ.</p>
					<p>Itt megállt egy percre Mayerné, hogy időt engedjen Fannynak a mondottakon
                  végiggondolni.</p>
					<p>A leány hirtelen, vágyó, ösztönszerű sugallattal, amint anyja elhallgatott, a
                  támadt csendben egy Úrimáját kezde elmondani magában, kezei már régen össze voltak
                  téve reszkető keblén, sietett, sietett azt elmondani, s úgy örült, hogy elébb
                  kimondhatá az áment, mint anyja beleszólt volna.</p>
					<p>Mayerné kis idő múlva ott kezdé el, ahol elhagyta.</p>
					<p>– Ilyen bolond a világ. Ha tisztességesen férjhez ment volna, a kutya sem ugatná
                  meg, így meg az egész világ beszél róla, és irigykednek rá. Persze, hogy
                  irigykednek. Az meg csak neveti őket a kastélyából. Beszéljetek, bolondok. Árt is
                  az neki. Egyébiránt ki tudja, nem jobban történt-e ez így rá nézve. Lám, ha ahhoz
                  a polgáremberhez ment volna, akihez a szülői akarták erővel adni, most milyen
                  keserves élete volna! Az később más leányt vett el, s még alig háromesztendős
                  házasok, máris elválni készülnek; ha három gyerek nem volna a nyakukon, régen el
                  is váltak volna; az ember iszik, kártyázik, mindenét elkölti, s mindennap megveri
                  a feleségét. Ha Rézi megy hozzá, ott van ni, ő lett volna vele a szerencsétlen.
                  Csak hiába, sokszor jót akarnak a szülék, és a legrosszabb lesz belőle; sokszor
                  meg azt hiszik, hogy a legnagyobb szerencsétlenség történt a gyermekükkel, s abból
                  lesz a legnagyobb szerencse! Fáni! Te fázol?</p>
					<p>– Nem, nem – suttogá a leány, és reszketett, mintha lázban volna.</p>
					<p>– De fázol, én hallom, a fogaid is vacognak bele. Várj, egy vánkost teszek reád,
                  vagy megdörzsöljem a lábaidat!</p>
					<p>– Ne! nem! Nem fázom – rebegé Fanny. Irtózott azon gondolattól, hogy anyja e
                  percben testéhez érjen.</p>
					<p>Mayerné megnyugodott benne, hogy leánya nem fázik. És azután jó hosszú ideig
                  elhallgatott. Fanny azt hivé, hogy már alunni fog.</p>
					<p>– Te Fáni – szólalt meg egyszerre, újra kezdve a beszédet –, alszol már?</p>
					<p>– Nem! – szólt a leány. Kíváncsi volt hallani, mi következik még. Van az emberben
                  néha olyan merész kíváncsiság; tudja, hogy félni, rettegni fog attól, amit megtud,
                  és mégis meg akarja azt tudni.</p>
					<p>– Én nem tudom, mi lelt? – szólt Mayerné. – Én sem tudok aludni, egy cseppet sem
                  vagyok álmos. Tán hogy ismeretlen vagyok a szobában. Mindig oda képzelem az
                  ablakot, ahol a tükör van. Úgy ne járjak, mint a rozsnyói követ, aki másodmagával
                  aludt egy idegen szobában, ahol be volt téve minden ablaktábla, s reggel felé meg
                  akarta tudni, virrad-e már, de az ablak helyett a sajtos almáriomba lépett, s
                  aztán azt felelte a társának, hogy az egész világ sötét és sajtszagú.</p>
					<p>Mayerné asszony nagyon jót nevetett a sötétben ennek a lőcsei kalendáriumban
                  megjelent anekdotának, amiben Fannyra nézve mégis annyi vigasztaló volt, hogy ez
                  mégis nem az ő megrontására hozatott fel.</p>
					<p>Kellett közbe-közbe valami tréfás, közönyös anekdota is, hogy az előadás célja
                  annál rejtettebb legyen.</p>
					<p>Itt újra szünet állt be. Mayerné elkezdett sóhajtozni s Istent emlegetni, mint ki
                  az álmot érzi már jönni, s nyugodalmas eszmékre tér. Egyszerre újra
                  megszólalt.</p>
					<p>– Te Fáni! Tudsz te még hímezni?</p>
					<p>– Tudok – felelt Fanny. (Ez talán mégis ártatlan tárgy fog lenni.)</p>
					<p>– Onnan jutott eszembe, hogy a legutolsó hímzésed most is megvan
                   odahaza, tudod, az a pamlag, avval a két csókolódó galambbal; most is ott
                  áll az arcképed alatt, amit az a fiatal festő vett le ingyen. Jaj, abból azóta
                  híres festő lett, azóta legalább háromszáz formában lefestette a képedet, el is
                  küldte mindenfelé a műtárlatokba, ott a legnagyobb urak vették meg azokat drága
                  pénzen, úgyszólván egymásra árverezték. Mondhatni, hogy azzal alapította meg a
                  szerencséjét az a festő, mert azóta minden főrangú háznál ismerik a nevét. Egy kép
                  tette az egészet.</p>
					<p>Ah! most kerül a hiúság ajtajára.</p>
					<p>– Nem hinné az ember – folytatá Mayerné. – Egy úr, igen nagy úr, annyira
                  beleszeretett abba a képbe, persze külföldön látta, hogy expressus idejött
                  Pozsonyba amiatt, megmagyaráztatta magának, hol lakott az, akiről azt lefestették,
                  s eljött hozzánk. Láttad volna, milyen kétségbe volt esve, mikor megtudta, hogy te
                  nem lakol már ott. Főbe akarta magát lőni. Hanem azután sikerült neki kitudni, hol
                  vagy, meglátott, s azóta még jobban odalett; mindennap odajött hozzánk, leült arra
                  a pamlagra, melyről megtudta, hogy a te hímzésed, s óraszámra elnézte azt a képet
                  ottan szembe. A testvéreid haragudtak rá, mert rájuk sem nézett, de én azért
                  szerettem, mert tőle hallottam mindég tefelőled valamit. Mindenütt utánad járt, s
                  legalább így megtudtam, ha egészséges, ha beteg vagy. Óh, az az ember egészen
                  őrült volt miattad!</p>
					<p>Hát ennyire vagyunk?</p>
					<p>Fanny most fél könyökre emelkedve hallgatá anyja beszédét azzal a visszaborzadó
                  tudásvággyal, amilyennel Damiens nézte a testén tépett sebeket, mikbe égő olajat
                  töltöttek.</p>
					<p>– Óh, mennyi bohóságot elkövetett ez az úr nálunk – folytatá Mayerné, vánkosai
                  egyik feléről a másikra helyezve át magát nagy zörejjel. – Az ember igazán nem
                  tudja, hogy nevessen-e rajta, vagy csodálkozzék. Nem múlt el egy nap is, hogy oda
                  ne jött volna, s számtalanszor mondá, hogy ha most itt volnál, mindjárt feleségül
                  venne. “Menjen az úr! – mondám neki. – Majd hiszi azt valaki az úrnak, szokták is
                  az urak szegény emberek leányát elvenni!” Igen: elvenni és visszaadni. Attól
                  őrizkedjél ám édes leányom; hogy ha valamely nagy úr azt mondja, elvesz; az csak
                  bolonddá akar tenni, ez bolondság!</p>
					<p>E kegyes észrevétel után megpihent Mayerné, s Fannynak ideje maradt magában
                  ilyenformán egészíteni ki a mondatot:</p>
					<p>“Hanem ha megmondja, hogy nem vesz el, de pénzt ad; az okosság, arra hallgass.
                  Leányokat elcsábítani, házasságot ígérve, szerelmet esküdve, ez komisz diákok és
                  incifinci negyedvér mágnásgyerekek dolga; ezeket kerüld;
                  igazi gavallér azon kezdi, hogy, ‚mit ád’, erre
                  hallgass.”</p>
					<p>Pfuj! pfuj! Utálat, förtelem!... Ilyen az élet!...</p>
					<p>Vajon ilyen-é? Csitt. Hallgasd jó leány, mit beszél tovább anyád! Ne dugjátok be
                  füleiteket finom érzelmű, előkelő hölgyek, a magasabb, nemesebb világkör jól
                  őrzött virágai; rátok nem ragad ebből semmi, mert ez csak szegény emberek bűne.
                  Legalább legyen róla valami fogalmatok, minő látkör alatt vesznek el azon szerelem
                  legforróbb sugarai, melyből számatokra többnyire csak az őszi alkonyat deres fénye
                  jut.</p>
					<p>Fanny irtózva várta, mit fog beszélni tovább édesanyja. Lesz-e bátorsága végtől
                  végig lejátszani rettentő szerepét? Befurakodni a szerencsétlenség álarcával egy
                  nyugalmas, becsületes család körébe, mely szánó, megbocsátó kart tár eléje, csak
                  azért, hogy annak legféltettebb kincsét, a becsületet, az erényt, a
                  szűztisztaságot ellopja, elrabolja, és ez tulajdon leánya becsülete, erénye,
                  tisztasága, mit idegeneknek kelle oltalmukba venni, s idegenek oltalmábul kelle
                  elorozni!!</p>
					<p>Óh! Feketébb az ördög, mint aminőnek festik.</p>
					<p>– Én az ilyen beszédeket meg sem szoktam hallgatni. Még ha igazat mondana is, nem
                  volna az jó; az alacsony sorsbul származott nőket azokban az úri társaságokban
                  lenézik, fumigálják, megvetik; míg az olyan nőkkel, mint Halm Rézi, nem törődnek.
                  Azok ellehetnek miattuk.</p>
					<p>(Igen, azokat megvetik, azokrul nem beszélnek.)</p>
					<p>Csak tovább.</p>
					<p>– Azt sem tudtam már, unjam-e vagy szánjam azt a szegény embert, egészen odalett.
                  Egyszer csak eltűntél a városból. Már ekkor egészen kétségbe volt esve, azt hitte,
                  férjhez vittek valahova. Úgy jött hozzám, mint az őrült. Kérdezte, hogy hová
                  lettél. “Én nem tudom uram – mondék –, tőlem régóta el van véve. Az bizony
                  meglehet, hogy férjhez ment.” Erre csak elsápadt az ember, s leveté magát –
                  ugyanarra a pamlagra, amit te hímzettél, melyen két csókolódó galamb van egy
                  rózsakoszorú közepében. Én sajnáltam a szegény embert, mert szép, gyönyörű ifjú
                  volt, sohasem láttam nálánál szebb férfit életemben; milyen szemek, milyen
                  szemöldök! Finom, halavány arc, olyan kéz mint a bársony, gyönyörű száj és
                  fölséges termet!... Nem tehettem róla. Mondtam neki, hogy miért nem sietett, ha
                  komoly szándéka volt veled. Mikor ő csak arra várt, hogy nagybátyja meghaljon, aki
                  ellenzé ezt a házasságot. Igenám uram, de a leány nem várhat addig, míg ön
                  nagybátyja meghal, mert akkorra megvénülhet, addig nem lehet mindig leány. Hát azt
                  mondja, addig titokban esküdött volna meg veled. Jaj Uram, bajos abban bízni, mai
                  világban nem lehet hinni a férfiaknak. Ön szerencsétlenné teheti a leányt, s
                  örökre titokban hagyhatja a házasságot. Erre azt mondta, hogy no jó, ha én nem
                  bízom az ő becsületszavában, esküvésében, ő kész hatvanezer pengő forintot
                  egyszerre készpénzben letenni a kezembe, s ha ő olyan gyalázatos szószegő volna,
                  hogy tégedet valaha elhagyna, veszítse azt el. Hatvanezer pengő nagy pénz, azt
                  bizony bolondul senki sem dobja ki, az akárkitől is nagy áldozat volna, s
                  hamarjában nemigen tudok olyan nagy urat, aki a szavát megszegje, hogy hatvanezer
                  forintot elveszítsen, kivált mikor a szavát egy olyan szép, remek leánynak adta,
                  mint az én Fánim...</p>
					<p>– Jó éjszakát, alunni akarok – rebegé Fanny vánkosai közé vetve magát, és azután
                  még sokáig hánykódott ágya párnái közt, küszködvén lelkében iszonyattal,
                  gyűlölettel és undorodással. Csak a késő hajnal hozott végre álmot fáradt
                  pilláira.</p>
					<p>A nap már besütött az ablakon, midőn Fanny felébredt.</p>
					<p>Egész alvása alatt különös álomlátásai voltak, s a felébredés pillanatában még
                  minden összevissza zavartan lebegett eszmélete előtt, álom és való, tudat és
                  képzelet.</p>
					<p>Az ember sokszor fél, remeg egész éjen át, s midőn reggel azután felébred, egészen
                  szokva érzi magát azon eszmékhez, miktől a sötétben úgy félt.</p>
					<p>Vagy néha mélyen belemerülve gondolataiba, töprenkedéseibe, ugyanazon képeket
                  átveszi az álom, s gyakran oly erős a képzelet, hogy nemcsak ábrándképeket, de jó
                  ötleteket is ad. Ilyenkor lát az álmodó a jövőbe. Ezért mondják, hogy az álom jó
                  tanácsot ad. S midőn reggel felébredünk, oly messze, messze látszanak az álom
                  varázsködén keresztül az egész éjjel hányt-vetett gondolatok, mintha hetek, havak
                  múltak volna el aközben.</p>
					<p>Fanny látva, hogy Mayerné már korábban felkelt, és ki is ment, míg ő aludt;
                  hirtelen jókedvvel felkelt, felöltözött, alig vett magának
                  időt haját egyszerűen elrendezni.</p>
					<p>A reggeli már készen várt reá, Mayerné azalatt kinn volt a konyhán, megfőzte a
                  kávét, megpirította a kenyérszeletkéket, semmit sem hagyott a cselédnek végezni;
                  megérdemli az ő kedves szép leánya, hogy anyja egy kicsinyt fáradjon érte.</p>
					<p>Boltay mester sohasem szokott ezzel az idegen ország termesztette sötét nedvvel
                  élni, hanem korán reggel ötvenesztendős szokás szerint szalonnázott, elgyűrvén jó
                  darab füstölt paprikás szalonnát, s bevágott utána egy tele kotyogós
                  szilvapálinkát, s azzal ment ki a mezőre. Csak a hangján érzett meg egy kicsinyt a
                  papramorgó.</p>
					<p>Fanny és anyja egyedül maradtak a kávézásnál. Boltay nem talált rá okot, hogy
                  emiatt aggódjék, hadd panaszkodja ki magát szegény öregasszony. Fannynak
                  bizonyosan nincs mit panaszkodni, legalább gyámjaira nincs.</p>
					<p>Fanny jó reggelt kívánt anyjának, és kezet csókolt neki, melyet ez azzal torolt
                  vissza, hogy viszont ő is kezet csókolt leányának.</p>
					<p>– Ezt a szép kezet, ezt a gyönyörű kezet. Óh, te kedves, egyetlen leányom. Jaj be
                  boldog vagyok én, hogy melletted lehetek. Engedd, hadd én csináljam meg a kávédat.
                  Én már tudom, hogyan szereted; sok tejjel, kevés cukorral, így ni. Semmit sem
                  feledtem még el.</p>
					<p>Az asszonyság igen beszédes lőn; addig Teréz jelenléte miatt alig mert leányához
                  szólni; annak hideg, örökké vigyázó szemei aggasztó befolyást gyakoroltak rá. Most
                  ettől ment volt.</p>
					<p>Fanny figyelve szürcsölé kávéját olykor anyjára tekintve, ki nem szűnt meg őt
                  magasztalni, szépnek, jónak, tündérinek elmondani, s erővel azt akarta, hogy Fanny
                  költse el az egész reggelit.</p>
					<p>– Mama – kezdé a lyán megfogva anyja kezét; nem irtózott tőle –, hogy hívják azt
                  az urat, aki felőlem kérdezősködött?</p>
					<p>Mayerné szemei hamiska módon kezdtek ragyogni, ah, a vad a hálóhoz közelít!</p>
					<p>Pedig, ha figyelt volna leánya arcára, megláthatá, hogy az ily kérdést téve még
                  csak el sem pirul, hanem hideg, halvány maradt.</p>
					<p>Nagy titkolózva elébb körülnézett, ha nem hallja-e meg valaki, azután odavonta
                  magához leánya fejét, és megsúgta neki a kérdezett nevet:</p>
					<p>“Kárpáthy Abellino.”</p>
					<p>– Úgy? Ő az? – monda Fanny különös, nagyon különös mosollyal.</p>
					<p>– Tán ismered?</p>
					<p>– Láttam egyszer, nagyon messziről.</p>
					<p>– Óh, szép ember, finom, kellemetes; soha életemben nem láttam olyan férfias
                  alakot.</p>
					<p>Fanny a morzsákat szedegeté fel ujjacskáival az abroszrul, s kávéskanalával
                  játszott.</p>
					<p>– Ugye anyám, sok pénz hatvanezer forint?</p>
					<p>(Ah, a hálóban a vad, gyorsan! gyorsan!)</p>
					<p>– Nagyon sok, édes leányom, annak háromezer hatszáz forint a legális interese.
                  Sokat túrhatja az orrával a földet a szegény ember, amíg annyi jövedelemre szert
                  tesz.</p>
					<p>– Mondja csak mama, volt a papának annyi jövedelme?</p>
					<p>– Dehogy volt, leányom. Neki sok volt, amikor kilencszáz forintra felment, ez
                  annak csak egynegyed része. Úgy van, négyszer kilenc harminchat. Negyedrésznyi
                  jövedelme volt.</p>
					<p>– De hát mama, igazán mondta azt Abellino, hogy engem elvesz?</p>
					<p>– No, a biztosítékot minden percben kész letenni.</p>
					<p>Fanny meggondolni látszék magát.</p>
					<p>– Hiszen, ha megcsal, ő bánja meg, a hatvanezer forint mindenesetre a mienk
                  marad.</p>
					<p>“Ah! okos leány! Nem olyan szeles, mint a testvérei. Ez ám nem hagyja bolonddá
                  tenni magát. Ez az én igazi leányom.” – gondolá magában Mayerné, s kezeit dörzsölé
                  örömében.</p>
					<p>Most meleg a vas. Most lehet ütni.</p>
					<p>– Hja leányom, biz az ábrándozás szép dolog, hanem az ember hamar megéhezik
                  mellette. A poéta urak szeretnek ideális dolgokrul firkálni, de azért ők is csak
                  azt nézik, hogy mi fán terem a pénz. Ma az egész világ csak pénz után jár, akinek
                  pénze van, annak van becsülete is. A koldus lehet becsületes, senki sem ügyel rá.
                  Még most fiatal vagy, szép vagy, még most kapnak rajtad. Meddig tart ez a szépség?
                  Tíz esztendő alatt vége van. Ki ad teneked azért valamit, hogy ifjúságodat nagy
                  kegyes életben töltötted el, hogy magadat minden örömtől megfosztottad?</p>
					<p>Ez az asszony úgy beszél, mintha soha keresztvíz nem érte volna. Minden csak e
                  világból való. A vallás csak poézis.</p>
					<p>– Sőt tíz esztendeig sem tart ily módon a szépség – folytatá még erősebb nyomattal
                  Mayerné –, mert az olyan hölgyek, kik a világ örömeitől megfosztják magukat,
                  hamarább hervadnak.</p>
					<p>– Csitt, Boltay jön!...</p>
					<p>Az öreg úr belépett, jó reggelt kívánt, s kérdezé, nem izennek-e valamit a
                  városba, mert rögtön indul, a kocsi be van már fogva.</p>
					<p>– A mama be akar menni – felelt Fanny egész készséggel –, nem lenne szíves bácsi,
                  hogy bevinné?</p>
					<p>Mayerné szemet, szájat meresztett. Ő nem mondta, hogy el akar innen menni.</p>
					<p>– Szívesen, felelt Boltay, hová parancsolja?</p>
					<p>– Haza akar menni leányaihoz (Mayerné megijedt), nekem vannak ott holmi hímzéseim,
                  nem akarom, hogy a nénéim elhányják, még zsibvásárra vetik, azokat fogja elhozni
                  nekem.</p>
					<p>(Ah, okos leány, arany eszű leány!)</p>
					<p>– Nevezetesen egy pamlagom van ottan, tudja mama, magam hímeztem, azzal a két
                  galambbal, azt már most semmi esetre sem akarom nénéimnek hagyni. Érti?</p>
					<p>De hogyne értené? Ez azt teszi, hogy elfogadja annak a pamlagülő úrnak az
                  ajánlatát, s mily finoman adja tudtára, ez a vastag fejű Boltay egy betűt sem
                  gyaníthat semmiből. Bölcs leány, arany eszű leány!</p>
					<p>Boltay egy percre kiszólt a kocsisához, hogy csináljon ülést az asszonyságnak, e
                  percet használva, suttogó szóval kérdé Mayerné:</p>
					<p>– Mikor jöhetek vissza érted?</p>
					<p>– Holnapután.</p>
					<p>– S mit feleljek ott?</p>
					<p>– Holnapután – ismétlé Fanny.</p>
					<p>Erre ismét belépett Boltay.</p>
					<p>– Egy percig várjon még, édes bátyám – szólt Fanny –, néhány sort írok Teréznek,
                  vigye magával.</p>
					<p>– Szívesen. Ámbár azért kár betintáznod az ujjadat, mert ha szóval megmondanád is,
                  átadnám.</p>
					<p>– Jól van bácsi, tehát mondja meg a néninek, hogy vegyen nekem egy köteg kasmír
                  harrast, egy rőf pur de laine vagy poil de chèvre... </p>
					<p>Boltay megijedt az idegen szavaktól.</p>
					<p>– Csak írd le, jobb lesz. Mert ezt meg nem tanulom.</p>
					<p>Fanny mosolyogva vevé íróeszközeit, s egy rövid levelkét írt, összehajtá,
                  bepecsétlé, s átnyújtotta Boltaynak.</p>
					<p>Mayerné még egy titkos egyetértő pillantást lopva leánya szemébe, fel hagyá magát
                  emelni a szekérre, s az víg ostorpattogás közt elhajtatott.</p>
					<p>Fanny utánuk nézett egy ideig, azután hideg, megvető gunyorral fordult vissza
                  szobájába, megöntözé virágait, megeteté madarait, és dalolt igen-igen
                  jókedvűen.</p>
					<p>A szekér a városhoz érvén, a legelső boltnál ismét leszállt Boltay; tűzkövet vagy
                  mit árultak ott, amiből okvetlen vásárolni kellett neki. A kocsisnak
                  megparancsolá, hogy csak vigye Mayernét, ahova parancsolni fogja. Ő majd hazatalál
                  gyalog.</p>
					<p>Mayerné nemsokára ismét szerettei körében volt. Éppen ott találta Abellinót. A
                  dandy leste már, mit fog végezni, s mindnyájan várták, midőn betoppant. Ugyanazon
                  öltönyben volt, melyet Boltay mester vett számára. Ah, minő nevetség volt az! Hogy
                  ugrálták körül, hogy forgatták erre-arra a dévaj leányok! Abellino megkérte,
                  engedje meg, hogy ily alakban lefesse. De nem, most nem ért rá. Csak gyorsan. Mit
                  végzett?</p>
					<p>Mayernének két óráig tartott, míg elmondta szerencsés merényletét, mennyit
                  küzdött, milyen ékesszólással volt, míg a leányt rávehette az engedékenységre.
                  Mert a leány szemérmes szörnyen, s el kellett vele hitetni, hogy a lovag bizonyára
                  nőül veendi őt, hát csak mindig azt mondja neki.</p>
					<p>Abellino nem állhatá meg, hogy összevissza ne ölelje a duennát, amit azzal bánt
                  meg aztán, hogy Mayerné elmondá neki, milyen szép alaknak írta ő le Abellinót
                  Fanny előtt. – Hagyjuk őket ott vigadni.</p>
					<p>Ezalatt Boltay uram is szépen hazaballagott. Teréz már várta az ajtóban, mert a
                  kocsis elébb hazaért, s jöttét hírül adá. Első dolga volt a levelet átadni.</p>
					<p>– Levelet hoztam, mert ami benne van, az törökül van, el nem tudtam volna mondani
                  szájjal.</p>
					<p>Teréz felbontá a levelet, elolvasá. Boltayra nézett. Megint elolvasá. Harmadszor
                  is elolvasá, s ismét Boltayra nézett.</p>
					<p>– Ez igazán törökül van. Én sem értem. Nézze ön!</p>
					<p>S azzal Boltaynak nyújtá a levelet.</p>
					<p>– Hm – dörmöge az öreg úr, csakugyan azt gondolva, hogy a levél tele van vad
                  idegen szavakkal, s elbámult, midőn ezt olvasá benne:</p>
					<p>“Kedves nagynéném! Mindent tudok. Azon nő, kit anyámnak nevezni irtózom, ne jöjjön
                  hozzánk többet. Izenjék meg Kárpáthy János úrnak, hogy még ma keressen fel,
                  fontos, sietős beszédem van vele. Jöjjenek kegyetek rögtön. Szerető rokona
                  Fanny.”</p>
					<p>Mit jelent ez? Mi történt ezek között? Mikor volt ideje valaminek történni? Olyan
                  szép csendesen kávéztak együtt, oly bizalmas suttogással váltak el egymástól.
                  Kezet csókoltak egymásnak... Boltay mester nem értett semmit.</p>
					<p>De Teréz kezdé érteni.</p>
					<p>Tehát rögtön izenni kell Kárpáthy Jánosnak. Ki megy érte? Elmegy Boltay mester
                  maga. Az ő lábai jók, egy perc alatt ott van. A vén Palkó már ismeri, s karonfogva
                  cepeli be urához. A vőlegény megérti az izenetet, rögtön hintajába fogat, öt perc
                  alatt útban vannak. Boltay, Teréz a hintóban ülnek mellette, a fedett ablakon át
                  senki sem látja őket, az öt sárkány-paripa, három előre fogva, kettő hátul,
                  nyargalva vágtat végig az országúton. Két óra alatt megjárják az utat, ami Boltay
                  mester csendes hajtásával jó négy óra járás.</p>
					<p>Fanny maga fogadja az érdemes vendéget, arca valamivel halványabb, mint máskor, de
                  a halványság úgy illik neki. János úr magánkívül volt elragadtatásában, meg nem
                  állhatja, hogy a szép ara elé járulván, ilyen szokatlan beszédet ne ejtsen, kezét
                  ünnepélyesen mellére téve:</p>
					<p>– Kisasszony, engem az isten úgy segéljen, ahogy életemben nem lesz egyéb gondom,
                  mint hogy kegyednek örömet szerezzek.</p>
					<p>– Én pedig, uram, fogadom – szólt Fanny határozott, nyugodt hangon –, hogy
                  életemben nem fogok erősebb kötelességet ismerni, mint az ön nevének becsületére
                  válni. Most legyenek önök mind a hárman szívesek nehány órai beszélgetésre
                  elzárkózni velem.</p>
					<p>E szavak oly nyugodt, oly határozott hangon voltak mondva, hogy engedelmeskedni
                  kellett nekik, s mind a négyen eltávoztak a legbelsőbb szobákba, bezárva minden
                  ajtót magok után.</p>
					<p>Néhány óra múlva ismét egyenkint felzároltattak az ajtók, s előjöttek mind a
                  négyen.</p>
					<p>De minő változás minden arcon!</p>
					<p>Fanny arca nem volt többé halvány, hanem piros, mint a hajnal, kinyílt, derült,
                  mint a feslő rózsa.</p>
					<p>Boltay mester egyre pödrötte a bajuszát, mint ki rettentő fenyegető dolgokra
                  készül; ha olykor el nem nevetné magát, haragosnak is láthatnók.</p>
					<p>Még a jámbor Teréz szemei is szikráznak, de e szikrák a diadalmas bosszú szikrái
                  azokban.</p>
					<p>Hát még a vőlegény, János úr! Hol van a János úr, hová lett az öreg nábob? Ismeri
                  őt valaki? Ez a vidám, ugráló, szökellő, nevető, diadalmaskodó alak; vajon ő volna
                  az? Ej, ej, bizony húsz évvel megifjúlt. Oly kedve van, hogy madarat lehetne vele
                  fogatni. Kicserélték!</p>
					<p>Nem találja helyét, oly kedve van; el van bűvölve, el van ragadtatva, ez a leány
                  tündére, angyala, istennője. Nem hiába támadt ő fel halottaiból.</p>
					<p>– Tehát holnap délután! – mond örömtől reszkető hangon.</p>
					<p>– Igen, holnap – viszonza Fanny ígéretteljes hangnyomattal, s szemök különös
                  tűztől villog, amint egymásra tekintnek. Kárpáthy túláradó érzelemmel szorítja meg
                  Boltay kezét, azután Terézét, most Fannyra kerül a sor.</p>
					<p>– Szabad-e e szép kezet megszorítanom?</p>
					<p>Fanny szívélyesen nyújtá eléje a legparányibb, a legsimább, a leggyöngédebb
                  kezecskét. A villanyos érintésre egészen odalett János úr; nemcsak kezébe, hanem
                  ajkaihoz is szorítá azt, s a leány nem haragudott érte.</p>
					<p>E merénylet sikerülte fölötti örömében sorra ölelte János úr még egyszer Boltayt
                  és Terézt, s azon vette magát észre, hogy egyszer csak Fannyt is karjai közt
                  tartá. A leány szelíden simult hozzá, minden prűd, ízetlen vonakodás és minden
                  kacérság nélkül, ahogy minden természet gyermeke fogna tenni.</p>
					<p>Erre azután rohana János úr hintajához, maga kinyitva annak ajtaját, s nem várva,
                  míg Palkó lebocsátja a felhágót, onnan is visszakiálta:</p>
					<p>– Holnap délután!</p>
					<p>– Csitt! – inte kicsiny ajkaira téve mutatóujját Fanny.</p>
					<p>– Hajts Pozsonyba! – kiálta János úr nyugtalan sietséggel, míg Palkó egész
                  tempóval kapaszkodott fel a bakra, onnan flegmatice nézett vissza urára.</p>
					<p>– No mit bámulsz? Hajts!</p>
					<p>– Valamit itt hagytunk – monda az öreg szolga.</p>
					<p>– Mit hagytunk itt, te?</p>
					<p>– Húsz esztendőt az öregségből, nagyságos ifjúúr! –
                  viszonzá amaz el nem mosolyodó képpel, s nagyot húzva azon a legelső “ú”-n.</p>
					<p>János úr jókedvűn nevetett e tréfás megjegyzésre. A kocsis pattogva ereszté ki
                  sudarát, a sárkányok belekaptak az útba, s perc múlva messze porzott a hintó az
                  országúton.</p>
					<p>...Vajon mit végezhettek odabenn?</p>
					<p>* * *</p>
					<p>Másnap reggel hetivásáros kocsin érkezett ki Boltay falusi lakába valami
                  cselédféle egyéniség, kit Mayerné küldött a hímzett pamlaggal Fannyhoz.</p>
					<p>A cseléd titokban megsúgá, hogy a pamlag aljában levél van eldugva.</p>
					<p>Igen jó.</p>
					<p>Fanny előkeresé a levelet. Anyja írása volt az. A gazdag úr nagyon örül. Örömében
                  Fanny tiszteletére másnapra nagy estélyt rendez Kecskerey úr őnagysága szállásán,
                  s arra Fannyt ünnepélyesen meghívja; ide van mellékelve a cifra meghívási
                  jegy.</p>
					<p>“Mademoiselle Fanny de Mayer avec famille.” </p>
					<p>Családostul.</p>
					<p>Értve alatta anyját, nénjeit s más efféle pereputtyját.</p>
					<p>Ah, tehát közönségrül is van gondoskodva! Nagy sokaság lesz, nézők, bámulók! Annál
                  jobb. Az előadás is jó leend.</p>
					<p>Fanny visszabocsátá a cselédet azon izenettel, hogy az estélyre való meghívást
                  elfogadja, s üdvözletét küldi nagyságos Kecskerey úrnak.</p>
					<p>Hát ez a Kecskerey úr kicsoda? Még ezt is meg kell ismernünk?</p>
					<p>Egy derék gentleman, ki a finom társaságokban nem megvetendő szerepet szokott
                  játszani, s egy olyan korszükséget pótol, melyet nála nélkül sokkal nehezebb volna
                  elviselni.</p>
					<p>Ismeri őt mindenki, aki magát nevezetességnek szereti tartatni, legyen az nagy úr
                  vagy nagy művész.</p>
					<p>Az ő termei, az ő estélyei, az ő reggélyei szoktak gyűlpontjai lenni az egész
                  finom világnak.</p>
					<p>Előkelő hölgyek, kiket a művészet iránti buzgalom kényszerít egy-egy hírneves
                  művészt közelebbről is láthatni, szabadelvű amazonok, kik hímen láncain túl
                  terjeszték viszonyaikat, éltes dámák, kik szeretnek jókedvű népet látni magok
                  körül, unalmas, illedelmes szalontársalgások helyett; kegyelt művésznők, kiknek
                  társalgása valódi fűszere a vigalmaknak, egypár bas-bleu, felvilágosult szellem,
                  filozófasszonyok, kik naplót írnak minden emberről, akit láttak, akivel beszéltek;
                  egy-egy delnő a magasabb körökbül, kit nagy énekesnőnek tart a világ, s ki szereti
                  magát bámultatni; homályos születésű divatszépségek, kiket egy vagy más tónadó
                  kegyelése a finom társaságokbani megjelenhetésre jogosít, s tisztességes anyák,
                  kik leányaikkal együtt jőnek ide, akik elég együgyűek nem találni ki azon okot,
                  mely őket a szerencsére jogosítá; ifjú gavallérok, szellem és vagyon
                  arisztokratái, gourmand öregurak, kiknek csak a szeme és a szája élvez már
                  gyönyörűséget; egy-egy szatirikus szellem, ki szeret mások balgaságain mulatni;
                  holmi idegen dúsgazdag gavallérok, kik a szépség és élvezet műkiállítását kívánják
                  magok előtt látni; blazírt kedélyek, kik az unalom ragályát terjengetik; őrült
                  poéták, kiknek csak inteni kell, hogy rögtön kiálljanak a középre, s rettentő
                  grimaszokkal elszavalják tulajdon verseiket, s végre két-három feuilletonista, aki
                  a lapokban mindent leírjon, amit Kecskerey úr estélyén látott, hallott, evett,
                  ivott, és amit mások láttak, hallottak, ettek és ittak.</p>
					<p>Ilyenforma elemekből állanak a finom társaságok, melyek Kecskerey úr estélyein
                  össze szoktak gyűlni. Ily estélyek pedig tartatnak minden héten kétszer, sőt
                  rendkívüli esetekben, például valamely vendégművész keresztülutaztával, soron
                  kívül is, és minden a legfényesebben szokott azokban menni.</p>
					<p>Aki ebből azt következtetné, hogy Kecskerey úrnak valami képtelenül gazdag
                  embernek kell lenni, az csalatkoznék. Semmije sincs annak a nap alatt, sőt a föld
                  alatt és a víz alatt sincs; de van “renoméja!” Finom, lovagias, művészetismerő,
                  mívelt és tudós férfinak tartatik. Nála megjelenhetni megtiszteltetés. Nála nem
                  szégyellheti magát senki, mert ő valóban hódol az arisztokráciának, csakhogy nála
                  egyesül a címer, pénz, szellem és szépség arisztokráciája. Ez elmés közvetítése a
                  különböző társadalmi köröknek. Ez elmésség indítja azután gazdagabb főurainkat, a
                  derék bankárfiúkat s a galant öreg mágnásokat, hogy maguknak ily szellemdúsan
                  összeállított világot alkossanak, melyben az anyag az ő szerzemények, csak a
                  művészi kezelés a házigazdáé. – Magyarul beszélve: ők adják a pénzt az
                  estélyekhez, mikre Kecskerey úr hívja meg a vendégeket.</p>
					<p>Aki erre azt a szót ejtené ki száján, hogy Kecskerey úr eszerint “kerítő”, az
                  nagyot vétene az illedelem szabályai ellen.</p>
					<p>Kecskerey úr nem biztat, nem szerez meg senkit, az ő estélyein minden a
                  legszigorúbb illedelemmel történik.</p>
					<p>Elébb a művészek és művésznők szavalnak, énekelnek, furulyálnak, zongoráznak,
                  azután zongora mellett néhány szerény quadrille-t, keringőt táncolnak el, akkor
                  vacsorához járulnak szép rendben, a hölgyek ülve, a férfiak állva falatoznak,
                  nehány pohár pezsgő üríttetik a jelenlevő hölgyek s netaláni celebritások
                  egészségére; azzal rövid, szellemdús társalgás után ismét egypár quadrille,
                  keringő táncoltatik le, tizenegy óra után a hölgyek felkészülnek, eltávoznak,
                  csupán nehány dandy – ifjabb és vénebb – marad hátra poharazni és kártyázni.</p>
					<p>Ebből láthatja mindenki, hogy ez estélyeken legkisebb illem- és erkölcssértés sem
                  szokott történni.</p>
					<p>Óh, Kecskerey úr azt meg nem engedné! Ő büszke a maga renoméjára. Ő csupán
                  alkalmakat szokott szerezni összejövetelekre, de ő szerelmet nem szerez. – Az már
                  megint másik személy dolga. – S ha őt ezért valaki kerítőnek nevezi, annak csupán
                  ez az ostoba magyar nyelv az oka, miért nincs benne két különböző kifejezés –
                  ugyanazon dologra?</p>
					<p>Kecskerey úrnál tehát nagy estély készült a kitűzött napon. Abellino erszénye
                  bánta a költségeket, tulajdonképpen nem is az övé, hanem Fennimoré, kinek ez estve
                  Fanny megjelenésével ezer aranyat kelle veszíteni, fogadás fejében.</p>
					<p>A dolog pedig már oly bizonyos volt, hogy titkot nem kellett belőle csinálni. A
                  tréfa angolos. Abellino kivetett hatvanezer pengőt azért, hogy megnyerjen egy ezer
                  aranyas fogadást, a többi csak mellékes dolog.</p>
					<p>Hivatalos volt az estélyre, s meg is ígérkezett mind a finom világ, a szabadelvű
                  delnők, a jókedvű öreg dámák, a kegyelt divatszépségek, a művészek és művésznők, a
                  napló író kékharisnyák és a versmondó költők, a dandyk, a gourmand-ok, a bánátusi
                  szellemdús földesurak s más efféle buzgó közbirtokosok, kiknek halmaza kétségbe
                  ejteni képes egy szegény feuilletonistát, ha mindenkinek külön megtisztelő
                  epithetonnal akar felszolgálni.</p>
					<p>A válságos nap reggelén, mely ifjú honatyáinkat jobban érdeklé, mint a legújabbi
                  válaszfelirat, bérkocsiba ült Mayerné ugyanazon öltözetben, melyet Boltay mester
                  vett neki; az úton így főzte ki magában a további tervet: a bérkocsit elhagyja az
                  erdő mellett, s gyalog megy Boltayék lakáig; ott azt fogja mondani, hogy
                  vásárosokkal érkezett. Fannyval azután lesétálnak a mezőre, mintha a vetéseket
                  néznék, s a bérkocsihoz jutva felülnek, azzal aztán isten hozzád kapufélfa!
                  Búcsúzzék el, akinek tetszik.</p>
					<p>Így kicsinálva kegyesen jó szándékát, be is érkezék szerencsésen Boltay mezei
                  lakába; a mennyei gondviselés olyan kegyes volt iránta, hogy sem kezét, sem lábát
                  nem törte az úton.</p>
					<p>Hanem abban a kellemetlen meglepetésben kellett részesülnie, hogy amint a
                  cselédektől Fanny után tudakozódott, ezek azt válaszolták neki, hogy a kisasszony
                  még reggel bekocsikázott Pozsonyba.</p>
					<p>Helye volt a megijedésnek.</p>
					<p>– Tán az öregek vitték be?</p>
					<p>– Nem, azok még hajnalban elmentek, s ő csak pár óra múlva távozott el fogadott
                  szekéren.</p>
					<p>Jajaj! – Mit gondolt ez a leány? Talán bizony csak ki akarja az anyját játszani, s
                  egyedül lát a nyereséges üzlet után? Tán csak nem világosította fel valaki, hogy
                  hasonló szolgálatok után a szolgálattevő közbenjárókat legjobb nélkülözni. No ez
                  szép volna, ha őt skiccírozná!</p>
					<p>Utcu! vissza a bérkocsihoz! Rajta, vissza Pozsonyba, lóhalálába! Vajon hova
                  lehetett az a leány? Jaj, ha az ideig össze talált jönni Abellinóval; vagy hátha
                  mást gondolt, s most már nem fog eljönni. Pedig már mindenki arról beszél, az
                  estély is azért van rendelve. Nem, nem lehet, jobban ismeri ő már az asszonyi
                  szíveket, hamarább attól fél, hogy nála nélkül fog megjelenni. Mindegy, mindegy,
                  azért csak mégis az ő érdeme, az ő fáradsága, hogy őt rábeszélte. Ah, minő keserű
                  aggodalmakkal kell küzdeni egy anya szívének!</p>
					<p>A vendégek pedig már mind gyülekeznek Kecskerey úr termeiben, egymás után szállnak
                  le a kecses delnők a bejárás előtt, finom kacérsággal engedve láttatni szalagos
                  lábacskáikat a szemüvegező gavallérok előtt a hintókból alálépve; a tornácban
                  kölcsönadott egyenruhás inasok szedik el a meghívójegyeket, mikre szokásos
                  felügyelet van, s a burnuszokat, sliffereket; a háziúr, őnagysága Kecskerey, magas
                  leereszkedéssel fogadja az ajtóban az érkezőket; minden ember tudja, hogy az
                  estély nem az ő pénze ára, ő is tudja jól, hogy erről mindenki meg van győződve,
                  hanem azért olyan díszesen bókolnak egymásnak, mintha igazi házigazda s igazi
                  vendégek volnának. Kecskerey úr éles orrhangja keresztülhangzik az egész
                  társalgáson.</p>
					<p>– Nagyon örülök, hogy nem veté meg szerény meghívásomat. – Nagysád nagy
                  tiszteletben részesíti szegény házamat jelenléte által. – Mesdames, önök kegyesek
                  voltak nem feledkezni meg legőszintébb tisztelőjökről. – Uram, ez igen szép öntől,
                  hogy fontos tanulmányozásait félbeszakasztá miattam! – Grófné, ez estély legfőbb
                  öröme önnek szirénénekében gyönyörködhetni stb. stb.</p>
					<p>Azután jönnek az ifjú gentlemanek, s bemutogatják egymást a házigazdának, ki
                  mindezt természethű prozopopeával fogadja. Ezúttal nem paradoxon azt mondani:
                  természethű prozopopea. </p>
					<p>Az érdemes házigazda nagymértékben lelkére vette, hogy vendégei jól és fesztelenül
                  mulassanak. Akik még nem ismerik, s ismerni kívánják egymást, azokat egymásnak
                  bemutatja, meglehet, hogy azok nála nélkül is régen ismerik már egymást. A
                  poétának lapokat ad, melyekben tulajdon munkáit olvashassa; a művészt zongorához
                  ülteti, s állít háta mögé valakit, aki dicsérje, s mindenkinek tud valami
                  lekötelezőt, valami érdekest mondani, frissen sült újdonságokat, pikant
                  anekdotákat szór a csoportozatok közé, teát főz, amit senki sem ért jobban, és
                  mindenkit lát, mindenkire szeme van. Ez már a derék házigazda.</p>
					<p>Végre jön Abellino. Neki nem volt szabad jókor érkezni. Egy éltes, idegen férfiút
                  hoz karján, s egyenesen a háziúr elé vezeti, és bemutatja.</p>
					<p>– Kecskerey barátunk, monsieur Griffard, banquier. </p>
					<p>Meghajtások, bókok, kézszorítások.</p>
					<p>– Megbocsát, tisztelt házigazdánk, ha e nagyon tisztelt világcelebritás mint
                  kebelbarátaink egyike, ez órában véletlenül érkezvén Párizsból, siettem az
                  alkalmat megragadni, őt becses vendégei elitjével megismertetni.</p>
					<p>Óh, Kecskerey úr nemcsak hogy megbocsát, sőt ezerszer lekötelezve érzi magát, hogy
                  ily jeles egyéniséggel megismerkedhetni szerencséje lehet. Ismét bókok,
                  hajlongások, kézszorítások. S mindez oly komolysággal történik, mintha nem
                  Abellino volna valósággal az estélyt adó háziúr, s mintha nem tudná ezt minden
                  ember.</p>
					<p>Tulajdonképpen a derék banquier azért jött le Párizsból, melyet még akkor nem
                  hoztak oly közel a vasutak Pozsonyhoz, mint most, hogy saját szemeivel
                  meggyőződhessék róla, hogy vajon az a vén nábob, kinek bőrére ő már annyit
                  kölcsönzött, akar-e hát voltaképpen valahára meghalni, vagy sem.</p>
					<p>Kecskerey úr a kitűnő férfiút a legkiválóbb figyelemmel iparkodott mulattatni, a
                  legkellemesebb delnők társaságába vezetve őt, fő cél levén ebben, hogy Abellino
                  nyakáról lerázza, ki több fiatal dandy társaságában kivonult ezalatt a
                  kártyázóterembe, ez levén legkellemesebb neme az időtöltésnek, míg Fanny
                  megérkezik.</p>
					<p>Már akkor többen ültek a zöld asztalnál, köztük Fennimor is, kinek láttára hangos,
                  impertinens nevetésre fakadt Abellino.</p>
					<p>– Ah, Fennimor, te ma kegyetlenül erős lehetsz a játékban, mert a másikban ugyan
                  ellenkező póluson áll az iránytűd. Diable, neked ma sokat kell nyerned, mert
                  ellenemben ezer aranyat veszítél. Haha! Ti azt hiszitek, hogy ez az estély az én
                  költségemre megy? Csalatkoztok. Ennek Fennimor adja meg az árát. Adjatok egy kis
                  helyet az asztalnál, hadd kísértsek én is szerencsét!</p>
					<p>Fennimor egy szót sem szólt, ő adott éppen bankot. Néhány perc múlva bankja szét
                  volt ugratva, Abellino nyert bomlottul.</p>
					<p>– Ah, ah! barátom, terajtad rosszul teljesül a példabeszéd: szerencsétlen a
                  kártyán, szerencsés a szerelemben. Szegény Fennimor, bizony isten sajnállak!</p>
					<p>Fennimor felkelt, és nem játszott többet. Ha tejfehér arca még engedne meg valami
                  nüanszot visszafelé, úgy azon meg kellene látszani a sápadtságnak, melyet
                  elfojtott dühe okoz.</p>
					<p>Vesztett fogadás és mellőztetés, pénzveszteség és a győztes, a nyerő általi
                  kigúnyoltatás epével, méreggel tölték el szívét. Egynehányszor közel állt hozzá,
                  hogy egy gyertyatartót tettleges demonstrációkra használjon. De mégis jobbnak
                  látta felállni és kimenni a szobából.</p>
					<p>Abellino tovább is játszott, tovább is nyert, s kötekedő, kérkedő modorával vérig
                  boszontá azokat, akik vesztettek. Ostoba szerencséje volt ma. Nem győzött rajta
                  kacagni.</p>
					<p>– Na! – szólt elvégre tárcájába seperve az előtte halmozott bankjegyeket –
                  Fennimor kettős szerencsétlenségével hazudtolta meg a közmondást, én megyek azt
                  kettős szerencsémmel cáfolni meg.</p>
					<p>A legközelebbi teremben éppen szemben találkozott egyik inassal, ki régóta keresi.
                  Mayerné asszonyság vár reá, itt van az előszobában, nem jöhet be, mert útról jön,
                  s nem ért rá átöltözni.</p>
					<p>– Hopp! ez nem jó jel! – Abellino sietett rögtön beszélni vele. Azt mondá, hogy
                  nem találja a leányt, de az bizonyosan el fog jőni, mert különben nem fogadta
                  volna el a meghívást.</p>
					<p>Abellino bosszúsan fogadá e kedves hírt, s otthagyta Mayernét az előszobában.</p>
					<p>– Diable! ha rászedtek volna!</p>
					<p>Ott pedig nem vala szabad a bosszúságot mutatni, hanem folytatni kelle az örvendő,
                  kihívó, diadalmaskodó arcot. Inkább vesztette volna minden pénzét, csak e leány el
                  ne maradna most.</p>
					<p>Ezúttal nagyon kellemetlenül esett neki Fennimor fehér arcával találkozni, s
                  gondolkozni kezdett róla, vajon ne legyen-e nagylelkű, és ne békítse-e ki maga
                  iránt.</p>
					<p>Azután ismét kiment Mayernéhoz megkérdezni, hogy nem mondta-e a leánynak, hogy
                  nőül fogja venni.</p>
					<p>– Óh, igen, és a leány nagyon látszott rajta örülni.</p>
					<p>Ez megint megnyugtatá egy kicsint, s újra visszament a társalgási terembe, s Mr.
                  Griffardot igyekezett mulattatni.</p>
					<p>Már a teát kezdték felhordani, s X. grófné már elénekelte a “casta divát”, midőn
                  Abellino inasa urához furakodva fülébe súgja:</p>
					<p>– Éppen most láttam a hintóból leszállni Mayer Fanny kisasszonyt.</p>
					<p>Abellino, ami kezébe akadt, nehány aranyat nyomott a szolga markába, s azzal kissé
                  rendbe szedé magát, felkelt, egy tükör előtt megnézte magát. Csinos volt, csinos.
                  Azt meg kell neki engedni; hajfodrozata kifogás nélküli, arca sima, bajusza,
                  szakálla festői, nyakravalója elragadó, s mellénye magasztos.</p>
					<p>“Quanta species!” – mondaná rá Aesopus rókája. Most belép a vendégeket jelentő
                  komornyik, kit Abellino csak a tükörből lát, s szaloni díszhangon jelenti az
                  érkezőket franciául:</p>
					<p>– Madame Fanny de Kárpáthy, née de Mayer!</p>
					<p>– Patvart! – gondolja magában Abellino –, ez a leány komolyan használatba vette
                  nevemet. No csak tessék neki, ha ez mulattatja. Ártani nem árt.</p>
					<p>– Ah, házasság! – kiálta Griffard úr – ön megházasodott?</p>
					<p>– Csak balkézre – viszonza Abellino tréfásan.</p>
					<p>A vendégek egy része kíváncsian tódul az érkezők elé, a házigazda (Kecskerey úr)
                  az ajtóig megy eléjök, a komornyik kitárja a szárnyajtókat, s belép rajta egy
                  fiatal hölgy egy férfi társaságában. A bámulat elhallgattatja egy percre a
                  társalgást. A szép nő tekintetén bámultak-e úgy el? Valóban szép volt! Egyszerű,
                  de becses csipkeöltöny hullámzott alá pompás termetén, akkori idők divatja szerint
                  kissé rövidre hagyva s bámultatni engedve a parányi domború lábacskákat; gazdag
                  hajtekercsét könnyű kis brüsszeli csipkefőkötő takarta, kétfelől hosszan engedve
                  aláomlani az angolos fürtöket márványsima vállaira s elragadó szépségű kebelére.
                  És ez arc, e halványpiros, istennői tekintet, ez égő fekete szemek, teli
                  szenvedéllyel, indulattal, ellentétben a gyermeteg ajkkal, mely az alvó
                  ártatlanságé, de oly összhangzók ismét az arcok és a rózsás áll
                  szerelemgödröcskéivel, miken elvész az ember lelke, ha őt mosolyogni látja.</p>
					<p>Így mosolygott most, midőn Kecskerey úr elé lépett, aki nem talált mit
                  mondani.</p>
					<p>Fanny üdvözlé őt.</p>
					<p>– Uram, örömmel fogadtam el ön becses meghívását – családommal együtt; ím
                  férjem, Kárpáthy János úr! – szólt a vele jött férfira
                  mutatva.</p>
					<p>Kecskerey nem mondhatott egyebet, mint hogy véghetetlenül örül, mialatt a
                  legláthatóbb zavarban látszott szemeivel keresni Abellinót.</p>
					<p>Az, mint Lót felesége, sóbálvánnyá változva állt a tükör előtt.</p>
					<p>Kárpáthy János azonban – a jókedvű, a vidám, a ragyogó János úr – megszorítva a
                  háziúr kezét, mint régi ismerősét, neje kezét karja alá
                  fűzé.</p>
					<p>– Kívánjon ön nekem szerencsét, tisztelt barátom! Egy kincset, egy másvilági
                  kincset nyertem ma. Boldog vagyok. Semmi szükségem sincs a paradicsomra többé;
                  ezen a világon idvezültem.</p>
					<p>Azzal nevetve, tündöklő arccal lépett a társaság közé, egyenkint bemutogatta nejét
                  a tiszteletre méltó körnek, mely által üdvkívánatokkal halmoztatott el.</p>
					<p>És Abellinónak mindezt néznie kellett.</p>
					<p>Elgondolni, hogy azon leány, kit ő szerelmével oly kitartón üldözött,
                  nagybátyjához ment férjhez, s ezáltal örökre megközelíthetlenné vált rá nézve.</p>
					<p>Ha az egekbe vitték volna vagy a poklok fenekére, ha sziklavárban őriznék, vagy
                  égő karddal vigyáznának rá bosszús arkangyalok, nem volna rá nézve úgy elzárva,
                  mint e név talizmánja által: “Kárpáthy Jánosné”.</p>
					<p>Neki Kárpáthy Jánosnéval semmiféle viszonyt sem volt szabad kezdeni.</p>
					<p>Minden szem, mely a szép menyecske bámulásában kifáradt, őreá tévedt vissza, s
                  minden tekintet gúny és kacagás volt reá.</p>
					<p>A dandy, ki nagybátyja lakodalmát üli!</p>
					<p>A kijátszott kérkedő, kinek imádottja őhelyette nagybátyjának adta kezét.</p>
					<p>Szinte jólesett Abellinónak, hogy látott még a társaságban valakit, ki ez eseten
                  nagyon meg volt ütődve: Mr. Griffard-t. S hogy még most se tagadja meg gunyoros
                  természetét, ahhoz fordult kötekedő szóval: mintha éppen csak azt érdekelné a
                  dolog:</p>
					<p>– Qu’en dites vous, Mr. Griffard? (Mit szól hozzá?)</p>
					<p>– C’est bien fatal! </p>
					<p>– Mon cher Abellino – szólalt meg ekkor mellette Fennimor cérnavékony hangja. –
                  Úgy látszik, mintha ön nekem ezer arannyal tartoznék. Hahaha!</p>
					<p>Abellino dühösen fordult felé, de e pillanatban szemei János úréival találkoztak,
                  ki éppen őhozzá ért ekkor, karjára fűzött hitvesével, s a legnyájasabb
                  mosolygással mutatá be őket egymásnak.</p>
					<p>– Kedves nőm! Ez itt kedves öcsém, Kárpáthy Béla. Kedves öcsém, ajánlom
                  atyafiságos indulataiba feleségemet.</p>
					<p>Ah! ez volt az a pillanat, melynek úgy örült előre, ez volt az a kikeresett
                  bosszúállás, mely az üldözött leány szívében született, s mely oly szikrázóvá
                  tette mindazon szelíd lények szemeit, kiknek azt elmondá.</p>
					<p>A vadász a veremben! Saját vermében. Megcsalva, megvetve, megtorolva.</p>
					<p>Abellino feszesen meghajtá magát, ajkait összehúzta, és fehér volt, mint a
                  fal.</p>
					<p>János úr odább ment, magát Mr. Griffard-ral is megismertetendő, ki rendkívüli
                  örömét fejezé ki afölött, hogy őt ilyen jó egészségben tisztelheti.</p>
					<p>Abellino pedig, amint elfordultak tőle, hüvelykét mellénye szegletébe dugva,
                  dúdolva, fölemelt fővel, mint akinek semmi baja sincs, lejtett végig a társalgási
                  termen, s nem látszott rá ügyelni, hogy minden suttogás, minden sziszegés, elül,
                  hátul, őt gúnyolja, őt neveti.</p>
					<p>Sietett a kártyázószobába.</p>
					<p>Amint benyitott az ajtón, hallá, mint nevetnek, mint kacagnak mindannyian,
                  Fennimor éles hangja kitört valamennyi közül. Amint őt meglátták, rögtön
                  félbeszakadt nevetés, jókedv és előadás; mindenki iparkodott komoly és hallgató
                  képet ölteni.</p>
					<p>Lehet-e ennél boszontóbb valami?</p>
					<p>Abellino széket húzott az asztalhoz, s közéjök ült.</p>
					<p>Miért nem nevetnek? Miért nem folytatják a beszédet? Fennimor mit erőszakolja az
                  arcát, hogy komoly legyen, minek fordul el annyit?</p>
					<p>Osszátok azt a kártyát.</p>
					<p>Legalább van az embernek min nevetni, akár nyer, akár veszt valaki, kacagnak. Ez
                  csak ürügy, hogy legyen, min kacagni.</p>
					<p>Most Abellinóra kerül a sor, hogy bankot adjon.</p>
					<p>Elkezd veszteni.</p>
					<p>Az asztal túlsó felén ül Fennimor, és egyre nyer, néha bennhagyja az egész tételt
                  kétszer-háromszor, hogy négyszeres, nyolcszoros húzást tegyen.</p>
					<p>Abellino veszteni kezdi hidegvérét, s szeleskedik. Nem vigyáz a tételekre, a
                  nyerőt húzza be, s a vesztőnek fizet. Másutt jár az esze, s a folytatott tárgyra
                  hárul ingerültsége.</p>
					<p>Most ismét egy négyszeres tételt húzott be Fennimor.</p>
					<p>– Ah, ah! – meg nem állhatja, hogy diadalmasan ne nevessen. –
                   Monsieur Kárpáthy, a példabeszéd önön is rosszul teljesül; szerencsétlen
                  a kártyán, és szerencsétlen a szerelemben! Szegény Abellino, bizony isten
                  sajnállak. Ezer aranyommal tartozol.</p>
					<p>– Én? – kérdé Abellino ingerülten.</p>
					<p>– Valóban te. Hiszen csak nem állítod még most is, hogy Fannyt el fogod csábítani;
                  mert hiszen most már gazdagabb, mint te vagy, pénzed el nem bolondítja, ha pedig
                  udvarlót akar magának választani, akkor választhat mindnyájunk közül, akár engem,
                  akár Liviust vagy Konrádot. Sőt neked nagy okaid vannak éppen attól őrizkedni,
                  hogy beléd ne szeressen, mert egy ilyen kalandnak az lehetne a vége, hogy a
                  majorátustól elcseppennél. Ah, ez famóz! Abellino fut nagybátyja nejének ölelése
                  elől, egy új József és Potifárné. Sőt kénytelen vigyázni, hogy a nő valakit mást,
                  derék fiatal embert meg ne szeressen. Ah, ah, ah! Abellino mint erényőr! Abellino
                  mint garde des dames! Ez felséges szép. Ez tárgy egy vaudeville-re!</p>
					<p>Minden szó mérges fullánk, minden szó a vérig, az elevenig hat. Abellino sápad, és
                  elfagy a dühtől. Amit Fennimor mondott, az igaz. Neki remegni kell most, hogy e nő
                  szeretni talál! Kárhozat, kárhozat.</p>
					<p>És egyre veszt.</p>
					<p>Alig látja már, mit raknak. – Fennimor újra négyszeres tételt nyert. Abellino
                  fizet neki, de csak kétszeresen.</p>
					<p>– Ohó barátom, tévedsz, kétszer hagytam benn a tételt.</p>
					<p>– Én nem vettem észre.</p>
					<p>– Ah, ez flibusterie! – kiált elbízott indignációval Fennimor.</p>
					<p>E megbántó szóra Abellino egyszerre talpra ugrik, s az egész tucat kártyát
                  Fennimor szemei közé vágja.</p>
					<p>A fehér arc egyszerre elkékül, elzöldül; felkapja a széket, melyen ül, s
                  Kárpáthyra akar rohanni. A társaság közbeveti magát, Fennimort visszatartják.</p>
					<p>– Bocsássatok! bocsássatok reá! – ordít egészen elváltozott hangon a senzitív
                  ifjú, ajka tajtékzik, és szava a düh erőködésében rekedt rikácsolássá válik.
                  Abellino nem szól egy szót is, de melle zihál, és szemeit elfutja a vér. Társainak
                  dolgot ád őt visszatartani.</p>
					<p>– Bocsássatok! Adjatok kést! Megölöm, megölöm! – rikácsol Fennimor, s nem
                  szabadíthatva kezeit az őt fogva tartók karjaiból, bosszúját az ártatlan székeken
                  tölti, azokat rugdalva fel.</p>
					<p>A dísztelen zajra egészen alarmírozott képpel rohan be Kecskerey úr, s roppant
                  imposant tekintettel megállva a tülekedők között, harsányan közbekiált:</p>
					<p>– Tiszteljétek házam szentélyét!</p>
					<p>Ez intervenció magukhoz téríti a feleket. Átlátják, hogy nem itt a helye hasonló
                  modorú ügyeket elvégezni. Sokakat a ház szentélyérei hivatkozás éppen jókedvre
                  hangol. Fennimornak és Abellinónak tanácsolják, hogy menjenek mindketten haza.
                  Reggel elintézendik az ügyet. El is távoznak azonnal, s a társaság azért nem
                  zavartatik meg. Nehány pillanat múlva ugyan már mindenki megtudta, hogy Fennimor
                  és Abellino összevesztek a kártyán, de mindenki úgy tesz, mintha semmit sem tudna
                  róla. János úr félrehívja a házigazdát, s nagy titokban megkéri, hogy legyen
                  szíves elfogadni tőle a mai estély ragyogó elrendezéseért egy ezerforintost, és
                  egy óranegyed múlva az egész társaság tudja, hogy az estély hőse János úr, ki szép
                  nejét kívánta a finom társaságnak bemutatni; a vigalom éjfél után két óráig tart,
                  amidőn minden ember egymásba szerelmesedve oszlik haza; s otthon mindenki a furcsa
                  történeten gondolkodva hajtja fejét nyugalomra, s ha van valaki, aki nyugtalan
                  álmokat alszik, az Abellino, Fennimor és monsieur Griffard.</p>
				</div>
				<div type="chapter">
					<head>
                  XVI. A találkozás
               </head>
					<p>Griffard úr másnap mindjárt visszautazott Párizsba, anélkül, hogy Abellino után
                  tovább tudakozódott volna.</p>
					<p>* * *</p>
					<p>A Kecskerey estélyén történt affront következtében
                   találkozásuk lőn Abbellinó- és Fennimornak.</p>
					<p>Így hívják finomabb társalgási nyelven a párbajt.</p>
					<p>A segédek kardot határoztak kiegyenlítési eszközül.</p>
					<p>Különös, hogy minden rabiátus ügynél inkább választják a párbaji bírák a gyengébb,
                  mint az erősebb eszközt.</p>
					<p>Ennek természetes indoka van.</p>
					<p>A párbaj se nem törvényes, se nem helyeselhető, de mégis használt és bevett
                  intézvény. Vannak sérelmek, vannak megtámadások, mik ellen a törvény ótalmat nem
                  nyújt, a közhatóságok nem biztosítanak.</p>
					<p>Ha egy jellemkérdésben gyöngének állítanak valakit.</p>
					<p>Ha egy nem kedvelt viszonynak útját kell állani.</p>
					<p>Ha egy titokban terjesztett álhírnek egy csapással véget kell vetni.</p>
					<p>Ha egy politikai vitában valaki prostituálva érzi magát.</p>
					<p>Egyszóval, mikor a felek nem vérszomjból, nem dühből keresik a párbajt, hanem
                  kénytelenek azt előidézni, hogy szívek erejét, véleményük tartósságát a halál
                  kapuja előtt is bevallják; rendesen ilyenkor szoktak a párbajsegédek pisztolyt
                  adni a vívók kezébe. Azok hidegvérrel fognak eszmélni, mindegyik el van határozva
                  magát kitenni a lövésnek, de ellenfelére nem lőni. A párbaj végződik nemesen,
                  férfiasan. Az illem kívánatainak elég van téve, a sérelmes kérdés eltemettetik, s
                  azt többé előhozni nem szabad.</p>
					<p>De mikor tettleges sérelmek okozák a párbajt, mikor a felek kártyán, inzultációkon
                  vesznek össze, mikor összeverekedtek, egymást meggyalázták; olyankor a tanúk
                  féltik a saját bőreiket, s inkább olyan fegyvert adnak a felek kezébe, mellyel
                  azok hirtelen ki ne végezhessék egymást.</p>
					<p>Négyen voltak a tanúk, kettő Fennimoré: Livius és Kalácsi (az excellenciás
                  családból eredendett ifjú), Abellinóé Konrád és Kecskerey.</p>
					<p>A felek eleinte hallani sem akartak a kardról, hanem a tanúk (különösen Konrád)
                  határozottan kijelenték, hogy ők pisztolyra nem engedik őket menni, s ebben meg
                  kellett nyugodniok.</p>
					<p>Fennimor még egy kicsit hánykolódott, hogy hát adjanak neki egyenes kardot, mert ő
                  ahhoz van szokva. Franciaországban noble emberek nem is vínak mással. Hanem e
                  kívánatának sem tettek eleget; csak vívjanak görbe kardokkal.</p>
					<p>Viadalhelyül kibérlének egy nagy tágas termet a “Zöldfa” vendéglőben, aholott is
                  bezárkózva megismerteték a feleket a kölcsönösen megállapított egyezményekkel és
                  megszorításokkal.</p>
					<p>Kibékítésről, megkövetésről szó sem volt.</p>
					<p>Vérnek okvetlen kelle folyni.</p>
					<p>Ha öt perc alatt meg nem tudják egymást vágni, a párbaj bevégzettnek
                  tekintetik.</p>
					<p>A felek feltűrt ingujjal vívnak.</p>
					<p>Kivétetnek a fej- és hasvágások. Arcot, kart, mellet és lábat vágni szabad.
                  Cselvágások a kivett részekre tiltva vannak. Szúrni egyáltaljában tiltva van.</p>
					<p>Mindkét vívó mellett kétfelől állnak a segédek, s amelyik e szabályok ellen vét,
                  annak kardját leütik.</p>
					<p>– Ah uraim, hisz ez így csak tréfa! – dühönge szokatlan rikácsolásával Fennimor. –
                  Hisz önök csak játszani hívtak bennünket ide. Hisz ez nem párbaj, hanem
                  gyermektréfa. Ennél jobb lesz, hogy hívassanak önök egy borbélyt, s amelyikünk
                  feketét húz, vágassanak rajta eret.</p>
					<p>– Hiába minden beszéd – monda Konrád –, ebben mi így egyeztünk meg, ha nem
                  tetszik, tessék egyedül itt maradni!</p>
					<p>– Csak hadd legyenek egyszer azok a kardok kézben – monda tompa hangon Abellino –,
                  majd beszélhetünk azután.</p>
					<p>Erre Fennimor is elhallgatott. Ő is azt gondolta, amit Abellino. Csak egyszer
                  szemközt álljanak, s legyenek a kardok kézben, a többit majd elvégzik ők.</p>
					<p>A tanúk gyanítani kezdék a két vívó szándokát, s ismét összesúgtak, mielőtt a
                  kardokat átadnák nekik. Elébb magukat helyezék el, ketten kétfelől, kivont
                  karddal. Azzal összemérték a vívókardokat, s egyenlőnek találva, átnyújtják mind a
                  kettőnek.</p>
					<p>Egy, kettő, három! En garde! </p>
					<p>Egyszerre, mintha összebeszéltek volna, oly közel rohant egymáshoz mindkét vívó,
                  hogy ily közelségből nem is lehetett mást, mint életveszélyes vágásokat
                  osztaniok.</p>
					<p>A kardok szikráztak és a szemek még jobban.</p>
					<p>Egy perc múlva mind a négy segéd kardja keresztben állt közöttük.</p>
					<p>– Urak, ez nem szabad! A viadal nem megy életre-halálra; mi szükség tinektek ilyen
                  közel rohanni egymáshoz? Tartsatok distanciát! Úgy vívtok, mint két
                  mészároslegény.</p>
					<p>Ezt Konrád mondta, ki jobban félt, hogy valamelyik elesik, mint ők maguk.</p>
					<p>A vívók újra szemközt állíttattak, s most már szép óvatosan mérték össze
                  kardjaikat; nem sokat zörögtek, nem vesztegettek erőt a vágásokhoz, inkább csak
                  cselvágásokkal iparkodtak ellenfeleiken kifogni. Mindkettő gyakorlott vívó volt.
                  Mindkettő fő törekvésül tűzé ki magának ellenfele arcát megpiszkolhatni, orrát
                  vagy szemét bélyegezni meg. Egyiknek sem sikerült, szemeik merően néztek egymás
                  szemébe, kifeszített karjaikban csak a vékony villogó acél forgott, alig-alig adva
                  egy-egy hideg bántó hangot, minő a köszörült kardok csesszenése, s mely nagyon
                  különbözik az összevert színpadi kardok csattogásaitól.</p>
					<p>Sokáig vívtak így, egyik sem bírva a másikat megsérteni, Fennimor gyöngülni érzé
                  karját, s emiatt hátrálni kezde. Abellino nyomban utána; efölötti bosszújában,
                  szégyenében ismét azon vevé észre magát Fennimor, hogy egyszerre egy egészséges
                  csapást mért Abellino fejének, melyet az csak nagy bajjal bírt elhárítani, s azon
                  percben visszaadott.</p>
					<p>– Verjétek le kardjaikat! – ordíta Konrád. – Le és fel!</p>
					<p>S azzal egyszerre mind a négy kard közbeszaladt, kardjaikat le- és felcsapták, s
                  ismét szétválaszták őket.</p>
					<p>Már ekkor Fennimor dühe nem ismert határt.</p>
					<p>– Mit akartok hát velünk? Minek hoztatok hát ide, komédiát játszani? Adtatok volna
                  vítőrt, ezóta régen vége volna mindennek! Én a szívébe akarok szúrni, a szíve
                  közepébe! Én látni akarom meghalva.</p>
					<p>– Csendesen, barátom, csendesen. Lármával semmire sem megyünk, legfeljebb kihallik
                  az utcára, s elfognak bennünket. Úgy kell vívnotok, ahogy mi határoztunk. Ha
                  romantice akartok vívni, menjetek Amerikába; ott zárkózzatok be egy sötét szobába,
                  vegyetek egy kardot meg egy pisztolyt; ki a sötétben jobb helyre talál, az a
                  győztes, de amíg Európában éltek, addig alkalmazkodnotok kell az itteni
                  szokásokhoz!</p>
					<p>Fennimor mégis azt gondolá, hogy az sokáig tartana, míg Amerikába mennének, s
                  jobbnak találta csak itt helyben végezni el a dolgot.</p>
					<p>Még egyszer szemközt állíták őket.</p>
					<p>Már akkor Fennimor reszketett a dühtől. Nagy erőpazarlással veté magát Abellinóra,
                  és sűrű, de ügyetlen, kiszámítatlan csapásokkal iparkodott azt kifárasztani; nem
                  is gondolt már magával, szinte belefutott ellenfele kardjába, s elvégre dühének
                  tetőpontján, nem törődve szabályokkal és segédekkel, egyenesen nekidöfött
                  ellenfelének.</p>
					<p>– Ah! Le azzal a karddal, verjétek ki a kezéből!</p>
					<p>Egyszerre mind a négy segéd ellene támadt.</p>
					<p>– Ön háromszor megszegte a párbaj szabályait – szólt Konrád –, ön meg van fosztva
                  azon jogától, hogy ellenfelével tovább vívjon. Az ügy elintézettnek tekintetik, s
                  mi ki fogjuk nyilatkoztatni, hogy Abellino eleget tett lovagi kötelességének.</p>
					<p>– A vívók tegyék le a kardot! – szólt Kecskerey határozottan.</p>
					<p>Fennimor e felszólításra oly állásba tette magát, mintha egyszerre mind az öttel
                  meg akarna vívni, ami annál különösebb volt, mert ő nem bírt valami különös testi
                  erővel, mondhatni, igen gyönge testalkata volt.</p>
					<p>– No jó. Abellino le fogja tenni a kardot, s azzal a párbajnak vége.</p>
					<p>A segédek ezzel Abellinót fogták körül, rábeszélve, hogy tegye le a kardot.</p>
					<p>Abellino már hajlandó volt szavaiknak engedni, s megfordult, hogy a kezében levő
                  kardot tokjába visszadugja.</p>
					<p>E percben senki sem állt közte és Fennimor között.</p>
					<p>Csak a düh legmagasabb foka, a háromszori különválasztás teszi megfoghatóvá, hogy
                  Fennimor e pillanatot használva, annyira elfeledkezhetett magáról és minden
                  lovagiasságról, hogy háttal álló ellenfelére rohanjon, s kardjával hátulról
                  megszúrja.</p>
					<p>A szúrás Abellino lapockájában akadt meg, különben keresztülmegy rajta.</p>
					<p>– Ah! orgyilkos! – kiálta fel Kárpáthy a döfés fájdalmára, s egyszerre
                  visszafordulva a még kezében levő kardot kinyújtá ellene. Fennimor nem látott
                  többé semmit, még egy döfést akart neki adni. Kardja elcsúszott Abellino válla
                  felett, ő pedig vakon, eszeveszetten, visszatarthatlanul belerohant annak
                  kinyújtott kardjába. Ott állt meg a markolatnál. – A kard egészen keresztülment
                  rajta, s úgy nézett egy ideig egymás szeme közé a két ellenfél mereven; egyiknek
                  arca oly fehér, oly halott, szemei fénytelen golyóján, ajka merev nyílásán a
                  halál, a rögtöni halál; csak a szívén keresztülütött kard tartja még egyenesen
                  állva... Azután összerogy mind a kettő.</p>
					<p>– – – – – – – – – – – – – – – – – –</p>
					<p>Akik a legközelebb lefolyt években a míveltebb körök történetének évlapjait
                  figyelemmel kísérték, tudni fogják, hogy ily párbaj nem költői agyrém.</p>
					<p>– – – – – – – – – – – – – – – – – –</p>
					<p>Fennimor abban a pillanatban egy sóhaj, egy rándulás, egy fájdalmas arcmozdulat
                  nélkül halva volt. Abellino feküdt egy hónapig kapott sebében. Felüdültével
                  figyelmeztetést kapott jóakaróitól, hogy míg a dolog híre kissé elcsendesül, jó
                  lesz kiszellőztetni magát valahol a külföldön. Mégpedig akkor sem valami mívelt
                  birodalomban, mert ott hamar megkapnak olyan embert, kinek sok hitelezője van, és
                  szeret zajt csinálni, hanem valami szép keleti tartományban.</p>
					<p>El is indult nehány nap múlva a szent sírhoz Palesztinába – mint a tréfás
                  közvélemény mondá – bűneiért vezekelni.</p>
					<p>Oda nem követjük, ha visszajön, úgyis ki fogja majd adni jegyzeteit.</p>
					<p>Kárpáthy János pedig, a boldog, a túl boldog nábob szép feleségével elutazott
                  Kárpátfalvára.</p>
					<p>Nemsokára látjuk őket, vagy hallunk felőlök.</p>
				</div>
				<div type="chapter">
					<head>
                  XVII. Egy hazai intézvény
               </head>
					<p>Szétoszlottak a tekintetes karok és rendek, vége volt az országgyűlésnek, a
                  jurátusok fekete atilláikkal és csörömpölő kardjaikkal, a honatyák aranyzsinóros,
                  hattyúprémes mentéikkel, az úri előfogatok divatos delnőikkel egyszerre eltűntek a
                  népes utcákról; a házak ajtain kiadó szállások szomorú hirdetményei lőnek
                  olvashatók, a kereskedők visszarendelék nagy reményre készült divatkelméiket, a
                  kávéházak kongtak az ürességtől, úgy látszván meg bennök azon néhány bennszülött
                  és bennvénült törzsvendég, mint mikor falevél hulltával ott maradt a fákon a
                  mindig zöld fagyöngy; csendes volt már a város, bátran ki lehetett jönni az
                  utcára, nem kellett félni az embernek, hogy ott valami hintó elgázolja, vagy a
                  járókelők a sárba taszítják; éjjel nem verte fel a jámbor alvókat a nyughatatlan
                  fiatalság danája, kik tízen-húszan széltében karonfogva mentek végig az utcán,
                  elfogva azt az egyik szélétől a másikig, s valamennyi háznál sorba mind meghúzták
                  a csengettyűket, megverték az ablakokat; nem kellett többé annyit ügyelni a fiatal
                  leányokra, hogy ne üljenek mindig az ablakban; nem kellett többé remegni, hogy
                  valami fáklyászene alkalmával fel találják gyújtani a várost; egyszóval: Pozsony
                  ismét visszavette szokott csendes, békességes alakját, s a líceumi és akadémiai
                  ifjak kezdtek ismét háttérbe szorított reputációjokhoz jutni.</p>
					<p>Kárpáthy János is hazament nejével. Megemlegették utoljára a pozsonyi boltosok.
                  Megemlegették először azért, mert ami szemnek és szívnek tetsző dolog, kelme,
                  pipere, ékszer találtatott boltjaikban, abból a legszebbet mind összevásárolta
                  János úr szép neje számára, kit soha el nem hagyott magától, hanem vele
                  parádézott, mint mikor a gyermek új ruhát kap, még aludni is abban szeretne;
                  megemlegették másodszor azért, mert neki egyik elve volt az, hogy nem a vásáros
                  született az eladó kedveért, hanem a kereskedőt teremté isten a vevők
                  szolgálatára; tehát ha ő vásálni megy valahova a maga pénzeért, nem az ő
                  kötelessége az eladó nyelvét megtanulni, hanem az eladó dolga érteni, amit ő
                  beszél. Ilyenkor tehát, mikor őt látták a bolt előtt hintajából kilépni – s ki ne
                  ismerte volna őt, a leggazdagabb férfit s a legszebb asszony férjét fél
                  Magyarországon? – már akkor nagy ázsiója volt egy-egy boltosinasnak, aki
                  ötölve-hatolva tudott valamit beszélni a generózus nábob saját nyelvén, s legalább
                  annyit a főfőkereskedő is megtanult, hogy Kárpáthy úrnak egy “alásszolgáját”
                  köszönjön, ami egyébiránt szokatlan fülek előtt olyformán hangzott, mintha azt
                  mondaná: “alle sollen geigen”. Ilyenformán nyakra-főre minden boltosférfi
                  iparkodott felfedezni magában némi sejtelmeket a magyar nyelv felől, s voltak
                  előre gondoskodó atyák, kik elgondolák, hogy gyermekeiknek mily előnye lesz abban,
                  ha majd Kárpáthy úr gyermekei szintén feljőnek az országgyűlésre, s keresni
                  fogják, ki beszél magyarul, és annál vásálnak; minélfogva siettek nagyreményű
                  fiaikat és leányaikat tisztességes házakhoz kiadni cserébe Komáromba vagy
                  Somorjába, mely igen egyszerű és legkevesebb költséggel járó neme a mester nélküli
                  nyelvtanulásnak. E hatás következtében feltevé magában János úr, hogy a
                  legközelebbi országgyűlés alkalmával egy társulat életbe léptetését fogja
                  indítványozni, melynek tagjai kölcsönösen kötelezik magukat: soha senkivel, akitől
                  valamit vesznek, semmiféle idegen nyelven nem beszélni, ilyenformán kényszerítve
                  azokat az erőteljes magyar nyelvvel megismerkedni; magunk között aztán odahaza
                  beszélhetünk diákul és németül, mint amely két idióma volt a legszokásosabb az
                  akkori társalgásokban; és ez erélyesség sokkal több célt fog elérni, mint holmi
                  eredménytelen dekrétumok, hogy a horvátok tanuljanak magyarul.</p>
					<p>Ez üdvös szándékot tehát eltéve jövőre, mint már említők, szeretett nejével
                  visszautazék Kárpátfalvára.</p>
					<p>Fanny elhagyá rokonait, s midőn elvált tőlök, azt látszék érzeni, hogy örökre
                  elhagyja őket. Látta maga előtt búsan, leverten állani a két derék, jólelkű lényt:
                  gyámját és nagynénjét. Hidegen, szótlanul iparkodtak tőle megválni, pedig úgy
                  szeretett volna sírni mind a kettő, de az nem illett. Most örülni kellett volna. –
                  A leány nagy szerencsét csinált.</p>
					<p>Fanny szíve elfacsarodott. Nyakába veté magát nagynénjének, és alig bírta e szót
                  elrebegni:</p>
					<p>– Szeressen engemet.</p>
					<p>– Mindig szerettelek – monda Teréz, és szemei égni látszottak, hogy könnyet nem
                  engedett jönni beléjök. Nem lehetett. A nagy úr ott áll közel, mit gondolhatott
                  volna!</p>
					<p>– No Boltay mester – monda a nábob megrázva az érdemes férfiú kezét –, remélem,
                  látjuk egymást. Ön tartozik nekem egy látogatással. Én már voltam az ön jószágán
                  odakinn, most már majd önnek is meg kell látogatni engem Kárpátfalván.</p>
					<p>A kézműves elvörösödött. A nábob nem tudta, hogy ennek a munkától izmos embernek
                  is van saját büszkesége.</p>
					<p>– Köszönöm uram – felele. – Én innen alig mozdulhatok dolgaim miatt.</p>
					<p>– Eh patvart, hisz van önnek derék legénye, beszéltem vele, okos fiú az, arra
                  rábízhat mindent. Hogy is híják csak?</p>
					<p>Boltaynak szinte torkán akadt a szó, midőn ki kelle mondani:</p>
					<p>– Barna Sándor.</p>
					<p>És akkor akarata ellen két könnycsepp jelent meg szemében, s csendesen
                  végiggördült erős, napbarnította orcáján. Amire aztán Teréz szemeiben is megeredt
                  a sírás, s Fanny halaványabb lett a falnál.</p>
					<p>– Hát majd egyszer a télen, jó Boltay – folytatá Kárpáthy. – Ha tetszik feljövök
                  magam, és elviszem magammal. Szeret-e vadászni?</p>
					<p>– Nem, uram. Sajnálom az állatokat.</p>
					<p>– No de kegyed, jó Teréz, csak óhajtani fogja meglátni unokahúgát? Csak eljön
                  megnézni, nem érte-e valami baj, hogy van megelégedve sorsával? Egy kicsit ő is
                  hadd panaszkodja ki magát, legalább könnyebben fog engemet tűrhetni.</p>
					<p>Ez féltréfa akart lenni János úr részéről, de Teréz nem felelt rá semmit, s Fanny
                  oly kínos helyzetben érzé már magát, hogy szinte nagyot lélegzett, midőn az utolsó
                  búcsúszóval a készen álló útihintóba ültek, s Pál gazda becsapva az üveges ajtót,
                  parancsot adott a kocsisnak, s a hintó kerekei robogtak végig a kövezeten.</p>
					<p>Alig múlt egy hét, midőn Teréz már levelet kapott Fannytól.</p>
					<p>A fiatal nő jókedvvel iparkodott írni, szeretet, jó szív látszott minden sorban,
                  leírta azokat a mulatságos embereket, kikkel János úr körül van véve; a furfangos
                  Horhi Miskát, ki mindenféle bohót csinál magából, hogy őt megnevettesse, Kiss
                  Miskát, a szilaj kedvű jó fiút, ki mindennap négy mérföldet nyargal lóháton, hogy
                  őt láthassa, az öreg copfos jószágigazgatót, ki őt a gazdálkodás mindenféle
                  ágazataival a legkitartóbb fáradsággal iparkodik megismertetni, a vén hajdút és a
                  vén bohócot, s valamennyi között a legmulatságosabb alakot, magát János urat, kik
                  mind arra látszanak összeesküdve lenni, hogy a fiatal menyecskét mulattassák, neki
                  jókedvet, örömet, szórakozást szerezzenek, ami meglehetősen sikerül is nekik.</p>
					<p>Jókedv, öröm, szórakozás...</p>
					<p>(Szerelemről, boldogságról egy szó sincs a levélben.)</p>
					<p>Most azonban egy új tárgy kezd érdeket önteni János úr életébe.</p>
					<p>Mióta az országgyűlésen járt, de legkivált azon válságos nap gyötrelmei után,
                  melyet unokaöccse okozott neki, fejébe vette, hogy ő a hazának, a közügyeknek
                  használni akar.</p>
					<p>Alapítványokat tesz a köziskolákban – sokszor eljár a szomszéd Szentirmay grófhoz,
                  ki valami nagyon különös ember lehet, mert mindenki által igen komolyan
                  magasztaltatik, s örökké furcsaságokon töri a fejét, minő a jobbágyok
                  felszabadítása az úrbér alól örökváltság útján, s más, magához hasonló urakkal
                  gőzhajókon, gyárakon, Tisza-rendezésen, töltéseken, tudós társaságon, színházon,
                  lóversenyen töri a fejét, az esztendő nagyobb részét Pesten tölti, s biztatja a
                  többi főurakat is, hogy töltsék ott a telet. János urat már rá is vette, hogy egy
                  nagyszerű palotát építtessen a fővárosban. Ha nem akar is benne lakni, legalább
                  szépíti, emeli a várost. Az őnála összejövő urak csaknem mindegyike tud egy-egy új
                  indítványt, egy új vállalatot napfényre hozni; többek között emlegetnek valami
                  ismeretes nevű grófot, aki azt ajánlotta, hogy egy magyar akadémia létrejövetelére
                  kész egy egész évi jövedelmét, ami 60 ezer forint, áldozatul hozni, s mikor
                  kérdezték tőle, hogy hát maga azalatt miből él, azt felelte rá, majd csak elélődöm
                  egyik vagy másik barátomnál egy évig. E különös társaságokat látogatja János úr, s
                  azóta gyakorta figyelmezteti Varga uramat, hogy pontosan számadoltassa a
                  tiszteket, mert sok pénzre van szükség a közügyek számára. Most végtére ő is akadt
                  egy indítványra, melyet mindazok, akikkel közlötte, oly közérdekűnek találtak,
                  hogy efölötti örömében János úr minden fogalmat felyülhaladó mértékre kezd
                  növekedni szeretetreméltóságában.</p>
					<p>Ez egy agarászegylet létrehozatala.</p>
					<p>Persze Fanny nem érti, hogy mi érdek van ebben. Éppen oly kevéssé, mint a többi
                  indítványokban és közintézményekben, gőzhajókban, töltésekben, akadémiában és
                  lóversenyen egyéb, mint hogy némelyiket ezek közül mulatság látni; hanem azt veszi
                  észre, hogy mindazok, kik az eszméről beszélnek, rendkívül lelkesülve vannak, s
                  úgy látszik, hogy az agarakra boldogabb jövő és fényes hivatás kezd felderülni; a
                  jövő hónapra van hirdetve a közgyűlés a kárpátfalvi kastélyba, hol a társulat
                  megalakultnak nyilvánítandja magát, alapszabályokat írnak, s nagyszerű
                  mulatságokkal végzendik az egészet.</p>
					<p>Végül minden jeleivel szeretetének s férje részérőli legszívesebb üdvözleteknek
                  alig várja a percet Fanny, melyben kedves rokonait ölelhesse, s ezzel bezárja a
                  levelet.</p>
					<p>Szívről, szívvilágról egy szó sincs abban. Szegény asszony! Nincs senkije, aki
                  előtt azt elmondhassa.</p>
					<p>Fanny megérkeztével Kárpátfalvára, semmit sem talált már ott a hajdani bohóságok
                  közül.</p>
					<p>János úr még Pozsonyból írt haza Varga Péter uramnak, hogy asszonyt visz a házhoz,
                  szép, fiatal, szemérmes asszonyt, tehát intézkedjék úgy, hogy a menyecske semmi
                  megbotránkozni valót ne találjon, mire nézve teljesen felszabadítja Varga uramat,
                  hogy tegye az ő nevében, amit jónak és üdvösségesnek lát.</p>
					<p>A derék ősz férfiú, amint a felhatalmazó levelet kapta, attól számítva egy hét
                  alatt úgy keresztül-kasul reformált minden intézményt, mely János urat oly
                  hírnevessé tette, hogy rá nem lehet Kárpátfalvára ismerni.</p>
					<p>A nagyon meghatározhatlan szolgálatokat tevő parasztleányok hazaküldettek, ki hová
                  való volt, a maga falujába.</p>
					<p>Káromkodásukról, mosdatlan szájukról ismeretes cselédek kiutasíttattak a gulyára
                  meg a ménesre. Ott produkálják magukat.</p>
					<p>A tisztviselőknek meghagyatott, hogy a legnagyobb illendőséggel fogadják az
                  úrhölgyet, és maguknak többé semmi kivételes szabadságot a kastélyban ne
                  vegyenek.</p>
					<p>A fiskálisnak három napi határidő engedtetett, mely idő alatt arcát és kezét
                  tisztességesen megmosni tartozik, egyúttal az is tudtára adatván, hogy ha egyszer
                  fokhagymát evett állapotban fog találtatni, menten nyugdíjaztatik.</p>
					<p>Marci feleségestől berendeltetett a kastélyba, ő maga a nagyságos asszony
                  kocsisává, neje pedig komornájává iktattatván; a legszelídebb szürkék közül négyet
                  kiválasztott előfogatul, egyet-egyet mindenféle színből hátasparipának, s rábízta
                  Marcira, hogy az mind olyan jámbor legyen, mint a bárány, mert asszonyt fog
                  emelni, szép, fiatal, szemérmes hölgyet.</p>
					<p>Ő maga saját személyében felméne Pestre, ott elegáns hintókat, divatos bútorokat,
                  szőnyegeket vásárolt, mert ámbár ő maga kívülhúzott kordovány csizmában járt, s
                  meszelt falú, zsúrolt padlatú szobában lakott, azért oly helyes ízlése, oly finom
                  tapintata, ügyesen elsajátító felfogása volt úri termek elrendezésében, hogy – a
                  kárpátfalvi kastély azon szárnya, melyet az úrnő számára választa, nyílt
                  tekintettel a helység felé s oldalablakaival az angolkertnek fordulva – maga sem
                  ismert volna magára az átváltozás után.</p>
					<p>A szándékosan gyűjtött frivol képek, mikkel minden szoba meg volt rakva,
                  kiszedettek rámáikból, s helyettök szép tájfestmények, komoly ábrázolatok
                  rakattak, amazokat elvitték a madarasi kastély padlására. E buzgalmát annyira
                  vitte Varga uram, hogy még a régi freskófestményeken levő hamis isteneket és
                  istenasszonyokat is perszvadeálta, hogy viseljék magukat tisztességesebben, s
                  legalább egy kötényt festetett a pongyola gráciáknak, s Apollónak, Bacchusnak igen
                  szép köpönyegekkel kívánt kedveskedni.</p>
					<p>Mindent, ami botrányos, mindent, ami illetlen avagy régibb botrányos kalandra
                  emlékeztet, szorgalmatosan eltávolított; az angolkertből a titkos búvóhelyek, a
                  palotából a rendetlen álfolyosók részint lerontattak, részint befalaztattak, a
                  fürdőszobából télikert lett, s a vízvezető csövek az úrhölgy hálószobája mögé
                  vitettek, s a régi múzeum alakult fördőteremmé.</p>
					<p>A nagy ivószobábul kihordatott mindent, ami egykori tivornyákra emlékeztetne, a
                  kerek székek, a nagy diófaasztal kivándoroltak, s elfoglalta helyöket a családi
                  régi pénzek és festmények gyűjteménye, melyeket eddig por és pókháló lepett. Az
                  ittas vendégek számára alakult apró cellák, mik egy hosszú folyosórul nyíltak,
                  áttörettek, s lett valamennyiből egy hosszú terem nőcselédek számára. Nem jöhetett
                  elő eset, hogy valaki az ifjú nő előtt elmondhassa: “Itt, ezen a helyen volt János
                  úr ittas, itt verekedett, itt tartá szeretőit.” Minden nyom el volt törölve.</p>
					<p>Sőt még a kert mögött épült lovardát is lehordatá, nehogy egyszer valaki
                  elmondhassa a nőnek: “Ime ezen a helyen történtek azok a mulatságok, hogy János úr
                  tizenkét parasztleányt szilaj lovakra ültetett, s ittas vendégei gyönyörködésére
                  elbocsátá őket a hánykódó méneken, miket hosszú karikás ostorral űztek kurjongató
                  hajdúk. Volt nevetség és jókedv, mikor egy-egy a lyánok közül lehullott. Egyet el
                  is tapostak a lovak.”</p>
					<p>A sok bohóc közül csupán Vidra cigány hagyatott meg az udvarnál, tapasztalt hűsége
                  iránti tekintetből, de neki is meghagyatott az érdemes jószágigazgató által, hogy
                  ezután okosan kell magát viselnie.</p>
					<p>– Akkor leszek még csak nagy bolond – monda erre Vidra cigány.</p>
					<p>Midőn aztán a vidéken híre futamodék, hogy János úr megházasodott, jöttek
                  mindenünnen a különféle gratulációk az ismerős eredeti fickóktul, ki versben, ki
                  prózában.</p>
					<p>Varga uramnak gondja volt mindezen leveleket elfogni és megtartani magánál, mert
                  tele voltak azok mindenféle bohósággal, amikért nagyon kár volna, ha János úr vagy
                  éppen szeretett hitvese kezébe jutnának. Különösen egy ocsmány paszkvill érkezett
                  a többek között, tele mindenféle piszkos, szennyes ötletekkel, amilyeneket ronda
                  lelkű poéták szoktak versbe szedni, s tisztújítások, követválasztások alkalmával
                  egymás választottjaihoz mázolni. Undok rohadékai a költészetnek, minőket
                  nyomtatásban soha nem látni, de amelyeket számtalanszor leírnak, olvasnak, egyik
                  kéziratból a másikra másolnak, s jobban ismernek, mint a leghírhedettebb költők
                  örökbecsű munkáit.</p>
					<p>A Kárpáthyhoz küldött ilynemű versbe szedett piszok Gyárfás poéta által
                  mázoltatott papírra, ki eltávozván régi urától, mint komisz, közönséges lelkek
                  szokták, annak ellenségéhez szegődött át, Kutyfalvi Bandihoz, s ekként leginkább
                  ismeretes levén a nábob gyöngéivel, azt legérzékenyebb részén találhatá. A küldött
                  poéma annyira túl volt halmozva frivol, boszontó, ingerlő, undorító
                  kifejezésekkel, hogy a becsületes jószágigazgató elolvasván azt, azon gondolatra
                  jött, hogy összeszedve a nábob hajdúit, rajtamenjen Kutyfalvi Bandin, s poétájával
                  együtt ott saját portáján megcsapassa, hanem csak mégis okosabbat gondolt később.
                  Fogá a paszkvillt, úgy ahogy volt, egy szelet érett penészes sajtot s egy darab
                  jól behamuzott kenyeret takart bele, mint amely általánosan ismert egyszerű
                  szerekkel szokták falusi gazdák a veszettséghez közelítő kutyákat gyógyítani, s
                  azokat egy külön borítékba pakolva küldé vissza Kutyfalvi úrnak, minden komitíva
                  nélkül. Marci vitte el a küldeményt, előre meg volt neki mondva, hogy a legjobb
                  futó lovára üljön, s le ne szálljon róla, amikor a küldötteket kézbesíti, mely,
                  hogy nem maradt kívánatos siker nélkül, bizonyítá az, miszerint Kutyfalvi a hamus
                  kenyér és érett sajt láttára majd kiugrott a bőréből dühében, s cséplőinek ordítva
                  parancsolá, hogy csukják be a kaput Marci előtt, aki azonban szintén nem volt
                  rest, hanem amint becsukták mögötte a kaput, lovával egyenesen átugratott a
                  palánkon, s Varga uram nagy szatiszfakciójára azzal a hírrel ért vissza
                  Kárpátfalvára, hogy Kutyfalvi valamennyi béresével együtt egész az erdő széléig
                  szaladt utána lóháton.</p>
					<p>Maga János úr a legörvendetesebben volt meglepetve, midőn hazaérve, semmit sem
                  talált azokból, amiktől félt; akárhová nyitott be,
                  mindenütt új bámulat érte; a csintalan tréfák tanyáiból komoly, tisztességes
                  termek váltak, akárkivel találkozott palotában és udvaron, az mind becsülettudó,
                  jámbor ember volt, s midőn legelső úri barátai megjelentek nála, mind oly
                  illedelmesen viselék magokat neje irányában, hogy Fanny előtt merő mesének
                  látszhatott mindaz, amit a nábobrul beszélni hallott, még mikor nénjeivel lakott,
                  s gyermekésszel együtt nevetett a dandyk által előadott anekdotákon, miknek
                  sikamlós értelmét csak most kezdé még felfogni.</p>
					<p>Semmi sem volt azokbul igaz. Hiszen semminek sem látszott nyoma.</p>
					<p>A cimborák eleinte őrizkedtek kíméletlen emlékeztetéseket tenni János úr előtt,
                  később pedig, midőn János úr vevé észre, hogy a betyár kompániák ismét kezdenek
                  odakapni hozzá, s van kilátás, hogy bizalmukkal meglehetősen terhére fognak lenni,
                  talált ki számukra valamit, aminek alkalmazása teljesen használatosnak
                  találtatott.</p>
					<p>Már akkor kezdett valami jótékony vérkeringés, elevenség mutatkozni a nemzetben;
                  közhasznú, közérdekű társulatok alakultak mindenfelé nemzeti, emberiségi,
                  tudományos vagy gazdászati célok előmozdítására. Kárpáthy mindezen társulatokba
                  beíratta magát, s szívesen vevé, ha itt-amott tiszteletbeli elnöknek, pártfogónak
                  megválaszták; ha aláírási íveikkel megtisztelék. Midőn aztán jöttek a
                  kortyondi fráterek, mindig volt a zsebében egy-két aláírási
                  ív, melyet maga kezdett meg, alatta a felesége neve, ugyanannyi összeggel; a
                  verembe esett látogató azután akár lármázott, akár szitkozódott, akár rimánkodott,
                  akár szabódott, meg volt szorítva, nem menekülhetett, ki kellett magát váltania,
                  mint a “kútba estem”-nél. Ha nem kellett neki tudóstársaság, ott volt a másik ív
                  cukorrépagyár felállítására, ha azt nem találta eléggé közemberiséget érdeklőnek,
                  tetszhetett aláírni a népszerű iskolai könyvek terjesztésére; ha azt bolondságnak
                  tartotta, megragadtaték a Berettyó átvágásait létrehozó társulat részvényei által.
                  Ha jobb szerette a vizet, s nem akart a szárcsákat nyugtalanító vállalatról
                  hallani, megtámadtaték mind a négy szuperintendencia nevében, s ha három alól
                  kibújhatott, haragudván megfejthetlen okokbul reájuk, a negyedikért áldozatul
                  kellett esnie.</p>
					<p>Utoljára kerülni kezdték a fráterek Kárpáthy udvarát, mint valami gonosz hírű
                  calabriai vendégfogadót, s aki véletlenül találkozott vele, már messziről
                  elkezdett szabódni, hogy ő már lefizette bűneinek zsoldját, neki békét
                  hagyjon.</p>
					<p>Akinek még az sem használt, azt elcsalta magával a Szentirmaynál tartani szokott
                  közérdekű ülésekbe.</p>
					<p>Ott komoly, tudományos készültségű, mívelt férfiak szoktak összegyűlni, kiknek
                  körében gonoszul érezék magukat az ilyen gőzkörhöz nem szokott jó fiúk, s
                  reszkettek azon gondolattól, hogy Szentirmay egyszer a nejével is meg találja őket
                  ismertetni, aki, mint mondják, igen finom és magas míveltségű delnő, s vannak
                  emberek, akik az ily hölgyek közelében nagyon kényelmetlenül érzik magukat.</p>
					<p>Ah, Kárpáthyné előtt, az egészen más. Arról tudja az ember, hogy nem valami
                  előkelő családból származott, sőt a szavait sem igen szükség megválogatni, mert
                  odahaza hallhatott minden bohóságot, s nem neheztel meg, ha véletlen egy-egy dévaj
                  kifejezést szalaszt ki az ember jókedvéből az ajkán, míg Szentirmayné előtt az
                  ember sem szólni, sem moccanni nem mer, mert az Angliában növeltetett, mely ország
                  asszonyairól azt mondják, hogy ha jelenlétükben valaki egy lábát a másikra
                  felteszi, avagy beszéd közben ezen szavak közül: “kapocs, ing, gombostű, harisnya”
                  egyet ki talál a száján ereszteni, vagy ha kesztyűjét lehúzza, rögtön felkelnek
                  mind, s otthagyják az embert a faképnél.</p>
					<p>És így sohasem bizonyos róla az ember, hogy mikor fog iszonyú neveletlenséget
                  elkövetni.</p>
					<p>Mint már fülheggyel hallottuk, a legközelebb jövőben ismét egy közérdekű
                  intézménynek kelle létrejönni, mégpedig János úr elnöklete alatt, ki az eszmének
                  legelső megindítója vala, amely rövid időn az egész társadalom minden név szerinti
                  osztályának kivétel nélküli tetszésében részesült.</p>
					<p>Oly eszme, oly indítvány vala ez, mely varázshatalommal egyesíte minden pártot,
                  akár fehér, fekete, veres vagy tarka toll, akár zöld ág vagy szalag volt is
                  azoknak jelvénye, s nevezték légyen magukat konzervatív, reformer vagy liberálnak
                  (radikálról még akkor szó sem volt) – mind egyesülének a nagy eszme körül, mely,
                  hogy nem volt múlandó, hiú tárgy, mutatja az, miszerint mind e mai napiglan
                  hasonló – ha nem nagyobb – népszerűségnek örvend, mint megkezdetése napjaiban, s
                  közlelkesedésre gyújtó érdekéből azóta sem vesztett, de bizonyosan nyert.</p>
					<p>E varázserővel bíró eszme, melynek szerencsés indítványozója Kárpáthy János úr
                  volt, neveztetik agarászegyletnek.</p>
					<p>Nem kételkedünk rajta, miszerint azt, mielőtt kimondtuk volna, a megelőző
                  magasztalásokból kitalálta mindenki.</p>
					<p>Az agár okvetlenül egyike a legfontosabb és figyelemre méltóbb tüneményeknek a
                  hazai természetben, de legkivált azon sokoldalú hivatásánál fogva, mellyel a
                  közélet rugóiba vág, kénytelenek vagyunk azt mint a társadalom világának egyik
                  pozitív tényezőjét tárgyalni.</p>
					<p>Nem tekintve azon csaknem misztikus, mondhatnók delejes hajlamot, mellyel e délceg
                  állatok az úri körök iránt viseltetnek, mintha éreznék, hogy ők képezik az
                  állatvilág arisztokráciáját, csupán azon hagyományszerű ősi szokást kívánjuk
                  figyelembe vermi, miszerint sem Magyarországon, sem pedig Erdélyben nem lehet
                  képzelni előkelő házat, melyben e nemes barmok kiegészítő csoportozatot ne
                  képezzenek. Bárhova lépjünk be, ott húznak le bennünket az udvaron, ott ásítnak a
                  konyhában, ott vakaróznak az előszobában, ott ágaskodnak ránk az ebédlőben, ott
                  kapkodnak a legyek után a szalonban, ott ülnek a pamlagon a háziúr, a
                  háziasszonyság mellett, a zongora alatt, a karszékekben, s mentül gazdagabb
                  valaki, annál nagyobb számban és általánosabb kiterjedésben, de a legszegényebb
                  nemesembernél is hasonló előjogokban és legalább két példányban. Ha hozzávesszük
                  ehhez hajdani hadvezér Bástának azon nyilatkozatát, miszerint egy időben azzal
                  fenyegeté az erdélyi urakat, hogy addig meg nem nyugszik, amíg egy agarat tarthat
                  valaki az országban; ebből átlátandjuk, miszerint az agár nemzeti jólétünknek
                  hévmérője, s egyszersmind egyike fajunk fensőbbségi szimbólumainak.</p>
					<p>De nemzetgazdászati tekintetben is fontos és jelentékeny tényező az agár, mert nem
                  is említve azt, hogy a legszebb kalapok a nyulak szőréből készülnek, ami tehát
                  nevezetes kereskedelmi cikk, mellőzve azt is, miszerint hazánkban a
                  gyümölcstenyésztésnek legátalkodottabb ellenségei a nyulak, melyek a fiatal
                  ojtványok kérgét lerágják, s ekként gyümölcstenyésztésről addig szó sem lehet,
                  amíg az agarak rendes működése szervezve nincs; csupán arra kívánjuk figyelmünket
                  vetni, vajon a hazánkban annyira pártolandó lótenyésztés és nemesítésnek mi a
                  legerősebb rugója? Az agár! Ki a tatár fog szaladni az agár után? Ahhoz ló kell,
                  mégpedig jó ló. Tehát az agarászat mozdítja elő a lótenyésztést.</p>
					<p>Ehhez járul még az is, miszerint az agarászatban talált élvezet sok gonosztól
                  megóvja az embert; megőrzi mindenféle rossz könyvek, ostoba újságok olvasásától, s
                  a nemzeti kedélyt azon ősi egyszerűségében tartja fenn, amidőn még a nyughatatlan
                  tudományok s feszengő költészet nem cserélték ki a korszellemet.</p>
					<p>Azt se gondold pedig szíves olvasó, hogy az agarászat valami oly felületes tárgy,
                  amihez minden előleges stúdium nélkül lehet érteni, hogy agarat is olyan könnyű
                  nevelni, mint könyvet írni. Ahhoz nagy előrelátás, széles ismeretek, gazdag
                  tapasztalás, kölcsönös eszmecserék, higgadt ész és nem higgadt erszény
                  kívántatnak; egy-egy jó agár öt-hatszáz p. forinton kel, s ha minden magyar
                  földesúr egyszer életében csak egy kölyökagárnak az árát fordítaná hazai
                  literatúrára, azt örök időre virágzóvá tehetné; amiből átláthatod, mily fontos és
                  életbevágó kérdés hazánkban az agarászat, s mily büszkék lehetünk mi más nemzetek
                  felett, midőn a közmíveltség ezen ágazatát oly tökélyre fejlesztők, hogy századok
                  kellenek hozzá, míg valaki bennünket utolérhet azon ostoba népek közül, melyek
                  ipar, kereskedés, tudomány, művészet s furcsa találmányokon törik ezalatt
                  fejeiket.</p>
					<p>Hogy mily szenzációt gerjeszte mind a két hazában János úrnak ímez indítványa,
                  annak leírásához sokkal erősebb fantázia és lelkesültebb toll kívántatnék, mint az
                  enyém. Felvillanyozta az egy időre a példabeszéddé vált letargiát, megmozgatá a
                  társadalom minden rétegét, elfeledteté a tisztújítási ingerültségek utófájdalmait,
                  ellenséges családokat békíte ki egymással, háttérbe szoríta minden egyéb
                  aprócseprő indítványokat, és sok ideig kétséges versenyt futott az indítványba
                  jött magyar akadémia kérdésével, s csak akkor engedé át annak az elsőbbséget,
                  midőn indítványozói megígérték, hogy eme második közérdekű vállalathoz is
                  hozzájárulandnak tehetségeikkel.</p>
					<p>Minélfogva a legnagyobb biztossággal várhatjuk, hogy a nemsokára tartandó alapító
                  gyűlés a kárpátfalvi kastélyban egyike leend a legfényesebb és legérdekesebbeknek,
                  miután az ország legtávolabb részeiből is történtek előre való ígérkezések e
                  nevezetes alkalomra, s nagy a feszültség és várakozás; vajon a kitűzött
                  aranybillikomot, ezen felirattal: “Küzdeni hogyha tanulsz, vár pályádon a
                  borostyán!”, mely igen szép buzdítás agarak számára, melyik fogja elnyerni az
                  országhírű versenyzők közül? János úr Marcija-e avagy Horhi Miska Szellője? Az
                  egész Bükkalja in massa kész fogadni hogy a Borsod megyei alispán Fecskéje mind a
                  kettőn kitesz, míg a dunántúli kerületben alig van valaki, aki meg ne volna felőle
                  győződve, hogy a Győr vármegyei, bőnyi születésű, kisbéri neveltetésű Szikráé
                  leend mindenekfelett az elsőbbség; valamennyien azonban félelemmel emlegetnek egy
                  erdélyi csodaállatot, mely mezőségi közbirtokosé, s melyért magyarországi urak már
                  kétszáz darab aranyat is ígértek, de tulajdonosa nem adá, s most erősen köti az
                  ebeket a karóhoz, hogy elragadja Magyarország elől a győzedelmi pálmát.</p>
					<p>Már a kihirdetett ülés napját megelőző hetekben alig győzi a fiskális a sok
                  levelezést, minélfogva most már nemcsak az ujjai tintásak másodíziglen, hanem
                  egyúttal a hajfürtei is, melyek szőkék levén, nagyon meglátszik, hogy oda szokta
                  törülni a tollat, sőt még a nyelve is az, mert azt meg itatóspapiros helyett
                  használja, ha elcseppen a tinta, felnyalván vitézül.</p>
					<p>János úr mindennap egész halmaz levelet kap az ország minden részeiből; maga
                  elolvassa azokat mind. Egyik üdvkívánat, másik részvények megrendelése, ismét
                  másik ígérkezés a gyűlésen megjelenni. Vannak, kik a haza boldogabb napjait látják
                  már-már felvirulni, sokan fényes jövendőt ígérnek az agártenyésztésnek, némelyek
                  szolgálnak bölcs tanácsadásokkal az alaptervezetre, mások szívesen ajánlkoznak a
                  statútumok kidolgozására. Egy-egy holta napjáig boldognak érezné magát, ha az
                  igazgató választmányba kineveztetnék; más kéri a nagyon tisztelt társulatot
                  értesíteni, miszerint ő maga ugyan, minthogy csúzban szenved, nem lehet olyan
                  szerencsés, hogy az ülésben részt vehessen, de agara által okvetlenül
                  képviseltetni fogja magát a versenyen.</p>
					<p>És ezen leveleket János úr nagy elégültséggel hagyja heverni asztalán, még a
                  borítékokat sem engedi kiseperni a szobából. Legyenek ott; gyönyörködhessék
                  bennök, valahányszor belép, csupán nehány profánus vakmerő levele vándorol a
                  tűzbe, akik olyasmit mernek írni, mintha jobb volna, ha azon gondolkoznátok, hogy
                  népiskolákat, kisdedóvókat, gazdasági egyletet, műtárlatot, Tisza-szabályozást,
                  Vaskapu-áttörést, útcsinálást, múzeumot, akadémiát, színházat, takarékmagtárakat
                  ajánljatok egymás buzgalmába; az ilyen alacsony gondolkozású emberek levelei
                  figyelembe sem vétetnek. János úr sokkal jobban át van hatva eszméje
                  nagyszerűségétől, hogysem visszariasztatni engedné magát. Aztán adakozott ő mind a
                  fenn megnevezett célokra is, miket egy nyughatatlan gróf és más, bőrükbe nem férő
                  hazafiak a nemzetre rádisputáltak. Igaz ugyan, hogy annak felével, amit évenkint
                  az agarászatra fordít, felét ezen vállalatoknak kiránthatná a sárból; azonban azt
                  sem lehet elvitatni, hogy ezek majd csak megélnek azért valahogy, míg az agarászat
                  felvirágzására okvetlenül áldozatok kellenek, mert az agár, mint már említők, “non
                  nascitur, sed fit” (nem születés által lesz agárrá, hanem a kellő kiképeztetés
                  által).</p>
					<p>...De most hátrább egy kissé az agarakkal!</p>
					<p>– – – – – – – – – – – – – – – – – –</p>
					<p>Az ünnepély, a gyűlés, a nagy sokadalom előkészületei nagy részben igénybe vették
                  Fanny figyelmét és szívét.</p>
					<p>Szívét is?</p>
					<p>Sokan, igen sokan fognak ott lenni, a nemesség színe-java, jelesei együvé gyűlnek;
                  ott lesznek a komolyabb, ünnepeltebb férfiak is, mert Kárpáthy János iránt
                  mindnyájan viseltetnek némi előszeretettel, kiben minden bohóságai s bizarr eszméi
                  dacára annyi fogékonyság van minden jó iránt, hogy nagy és nemes vállalatoknál
                  éppoly biztossággal lehet reá számítani, mint hetyke, tréfás ötleteknél.</p>
					<p>Aztán ily esetnél az emberek egymást húzzák oda. Mindenki arra gondol, hogy sok
                  embert, sok szép asszonyt, sok bohó férfit fog együtt találni, s egymás rovására
                  ígérkezik mulatni.</p>
					<p>Ez volt az első ilynemű ünnepély, melybe János úr hölgyeket is hívott meg. Hiszen
                  most már ő is nős volt.</p>
					<p>Fanny remegve gondolt rá, vajon eljönnek-e a meghívásra a vidék előkelő delnői?
                  Érdemesítik-e őt arra, hogy magas köreikbe felvegyék? E magas, feddhetlen családok
                  hölgyei, kiknél nemcsak a nemesség szállt anyáról leányra, hanem az erény, a
                  szeplőtelen hírnév is. Fogják-e ezek őt azon polcon elismerni, melyre a szerencse
                  és egy bohó vénember szeszélye hozta? Fogják-e neki elfeledhetni családját, annak
                  homályos eredetét és undok dicsőségét?</p>
					<p>A férfiak bizonyosan eljönnek a környékből, mindazok, akik hírnévvel, országosan
                  ismert hitellel bírnak. Napokig fog tartani az ünnepély. Első nap lesz az ülés; a
                  hosszú teremben fognak ülni a komoly férfiak, oldalt a karzaton lesz hely a
                  hölgyek számára, ahonnan hallgathatják az elmés beszédeket. Ezt befejezi egy népes
                  lakoma; ő ott fog ülni mint a ház asszonya, látva mindenkitől... vajon ki fog az ő
                  egészségeért áldomást inni?</p>
					<p>Másnap következni fog az agárverseny. Nők, férfiak délceg paripákon fogják űzni a
                  furfangos, csalárd rókát. Ő is lovon fog ülni... vajon ki leend az ő lovagja?</p>
					<p>Estve a legbátrabb lovagnak, ki agaraival legtöbb, legmerészebb fogást tett, arany
                  és gyönggyel kivert nyeregtakarót fog ajándékba adni a ház asszonya, melyet maga
                  hímzett... vajon ki nyeri azt el?</p>
					<p>Harmadnap fényes táncvigalommal végződik az ünnepély; milyen szép, milyen ragyogó
                  látvány lesz az. Annyi szépség, ifjúság, gyönyör vegyülete, ártatlan vonzó
                  vigalom; minden virágnak van zöldje, szép, szemérmes hölgyek mellett bátor, daliás
                  lovagok, kik egymásra mosolyognak, és szíveikben nem gondolnak semmi rosszat... Ki
                  fog őreá mosolyogni?</p>
					<p>Most és mindig és örökké ott lebegett lelke előtt a tüneménnyé vált ideál. Azt
                  látta ott a gyűlés asztalánál ülni, és óhajtott elveszni sóvár bámulatában, de
                  úgy, hogy az ne láthassa. Őt látta felkelni maga előtt, s előre sejtett csengő
                  tiszta szóval hallá az áldomást ajkairól, és elgondolá, hogy milyen szép volna, ha
                  az összekoccantott pohár méreggel volna telve, és azt kiinni az utolsó cseppig, és
                  meghalni, és ő ne tudná azt meg soha. Őt látta maga mellett futtatni sebes
                  paripán, a széltől kigyulladt arccal, sebesen, sebesen, és elgondolá, hogy milyen
                  szép volna, ha egyszerre ővele elbuknék a ló, s leesnék, meghalna előtte, és az
                  ifjú sohase tudná meg, miért halt meg. Őt látta itt és ott és mindenütt, bárhova
                  gondolt, bármire vezeté figyelmét, csak a névtelen kép állt mindig előtte, és
                  követte azon gondolat, hogy milyen jó volna meghalni.</p>
				</div>
				<div type="chapter">
					<head>
                  XVIII. Szegény asszony!
               </head>
					<p>Szegény asszony!</p>
					<p>Értjük alatta Kárpáthynét.</p>
					<p>Férjével éktelen nagy gazdagságot és egy roppant nagy nevet kapott. Mindkettő
                  nagyobb teher, mint áldás.</p>
					<p>Hisz a gazdag számára sem jön fel kétszer egy nap a hajnal, s a világ minden
                  kincsei birtokosának sem árulnak örömet, megelégedést, szívbeli boldogságot,
                  szerelmet, nyugalmat, édes öntudatot.</p>
					<p>És az előkelő név?</p>
					<p>Az egész világ tudja, mint jutott ő e névhez. Egy bolondosnak ismert öregúr, hogy
                  bosszút álljon unokaöccsén, nőül vett egy rossz hírű családból eredett leányt, kit
                  ez máskint tán elcsábított volna.</p>
					<p>Az öregúr vagy nagylelkű volt, vagy bolond. A leány okvetlenül hiú és
                  nagyravágyó... Várnak reá.</p>
					<p>Mindenki kész ragadománynak hiszi.</p>
					<p>Csak hadd jelenjen meg azokban a magas körökben, mikbe feltolakodott.</p>
					<p>A hölgyvilág előre számít a mulatságra, melyet ügyetlenségei, ismeretlensége,
                  balfogásai, hiúsága, tán majd később kalandjai, sőt botrányai szolgáltatni fognak;
                  a gavallérvilág szinte oly biztosan számít mindezekre; a hölgy veszendő portéka,
                  fiatal, szenvedélyes, hiú, teli vággyal, könnyelműséggel, legalább minden arra
                  mutat, semmi sem lesz könnyebb, mint őt elejteni, s egyszer megbuktatva nem marad
                  számára egyéb hátra, mint elveszni mások gyönyörűségére.</p>
					<p>Nincs senki, akitől egy őszinte szót várhasson, akire egy őszinte szavát
                  rábízhassa, akitől tanácsot kérjen, akiben bízzék, akihez ragaszkodjék, aki
                  pártját fogja, vezesse, utasítsa. Férje legkevésbé.</p>
					<p>János úr minden kötelességét teljesítni véli, amidőn neje kényelméről gondoskodik,
                  midőn a világ minden részeiből összehordja azt, amiben asszonyok gyönyörködni
                  szoktak, a piperétől kezdve egész az imádókig.</p>
					<p>Igen, az imádókig.</p>
					<p>Mert amint a kortyondi fráterek elmaradoznak a kárpátfalvi háztól, a régi dáridók
                  megszűntével, helyettük más, új világ kezd odaszokni, kiket többé nem a nábob jó
                  bora és rossz tréfái, ripőkjei és menyecskéi csalnak oda, hanem a szép nő, az
                  elhírhedett, a csodára állított szép nő, ki iránt kétszeres oka van mindenkinek
                  érdekes reményeket táplálni: egyik a férj, másik saját híre. Hozzá egy lépéssel
                  közelebb van minden ember, mint egyéb úri hölgyekhez.</p>
					<p>Csaknem mindennap megfordulnak a kárpátfalvi kastélyban a környék legelső
                  arszlánai:</p>
					<p>Az ifjú Darvay Jenő, kit a megyei szabadelvű párt vezérének tart a közvélemény,
                  mert hosszú szakálla van. Van-e egyéb oka is e véleményre, azt bizonyosan nem
                  tudom.</p>
					<p>A szép Csendey Rezső, ki nem restelli, hogy a világ által szépnek neveztetik. Én
                  részemről nagyon boszontónak hiszem azt egy férfira nézve. Kicsicsomázott arc,
                  középen szétválasztott haj megkenve, megbodorítva. Két okos szót sem lehet vele
                  beszélni.</p>
					<p>A szőke báró Berky Tivadar, aki különcöt játszik, nyergelve ül a székre,
                  félszemüveggel pislog, inggallérát az orráig ereszti, s maga is azt hiszi magáról,
                  hogy különös ember.</p>
					<p>Az ünnepelt Csepcsi Aladár, minden bálban patentírozott előtáncos, aki nem
                  emlékezik rá, hogy találkozott volna nővel, aki utána ne bolondult volna, vagy
                  férfival, aki úgy táncolja a mazurt és keringőt, ahogy ő.</p>
					<p>Egy hosszú, öles gróf, aki maga is megvallja magáról, hogy rútabb embert nem
                  látott magánál, de azért mégis tagadja, hogy ha valaha egy vetélytársa megelőzte
                  volna. Tán azért, mert lábai elég hosszúak, hogy keresztül-kasul lépjen
                  akárkin.</p>
					<p>Egy halavány fiatalember, ki abban a gyanúban áll, hogy álnév alatt verseket ír.
                  (Sietünk kimenteni, e gyanú annyira alaptalan, hogy még az is kétségbe vonható,
                  vajon tud-e egyáltalában írni.)</p>
					<p>És azután egy csapat szemét ember, aki üres léhaságokat beszélni, hírt hordani,
                  émelygős hízelgéseket, sztereotip bókokat vágni, táncolni, szelet kergetni mind
                  igen alkalmas és jó; meg egy másik csoport léhűtő, mely ábrándozik, sóhajtozik,
                  eped, romantikus képeket vág, s amellett csak úgy iszik és kártyázik, és fut a
                  szobaleányok után, mint a többi; és még egy harmadik légió apró ember, aki igazán
                  meg van őrülve a szép asszony iránti szerelmében, csak azt nem tudja, hogy mi fán
                  terem az az alma, amitől az is viszontszerelmet érezhetne, s efölötti
                  tépelődéseiben vékonnyá szárad, mint egy tőkehal; íme, ezekből áll az új télikert,
                  mely Kárpátfalván virul, amióta a parasztmenyecskéket ideálszépségű delnővel
                  váltotta fel a nábob.</p>
					<p>Szegény asszony!</p>
					<p>Mennyire keresne menekülést e nyomasztó, szomorító, untató, boszontó környezet
                  elől. De hol, de kinél? Egy szív sincs hozzá közel, mely őt megértené. János úr
                  nagyon lekötelező magaviseletet vél neje iránt tanúsítani, midőn őt e vidám
                  társaságokban a kétségbeesésig engedi mulatni.</p>
					<p>Milyen törpék, ostobák, ízetlenek, fajankók ezek mind az ő ideáljához képest, akit
                  alkotott magának szívében!</p>
					<p>Milyen önzők, üres lelkűek, haszontalanok, hiúk ezek mind azon férfival
                  összehasonlítva, kinek képét lelke szentélyében őrzi!</p>
					<p>Miért nincs legalább egy nő, egy jó barátnő közel, kit lelkébe hagyna pillantani,
                  ahol az őrzött kép senkitől nem sejtve pihen?</p>
					<p>A közelgő társulati ünnepély már nem messze volt.</p>
					<p>János úr összehívott nagy csomó úrnépet az adandó vigalomra, s a meghívottak
                  neveit feljegyeztetvén egy hosszú lajstromra, azt beküldé Varga uramtól nejéhez,
                  hogy nézze át, s ha történetesen kifelejtett volna valakit a névsorozatból, akit
                  ott látni óhajtana, jegyezze fel.</p>
					<p>E különös gyöngédség mutatja, mily előzékeny János úr neje iránt.</p>
					<p>Varga uram elhozá a lajstromot, sorba kopogtatott minden ajtót, s ki nem nyitott
                  egyet is, amíg rá nem kiáltottak, hogy “Szabad!” Megpillantva úrnőjét nagy
                  tisztelettel állt meg a küszöbben, s nagyon szerette volna, ha most egyszerre
                  olyan hosszú keze lenne, hogy onnan az ajtóból a pamlagig nyújthatná az írást.</p>
					<p>Fanny különösen vonzódott ez öreg emberhez. Némely embert azzal jutalmaz meg a
                  sors, hogy becsületes tiszta lelkét arca vonásaiban engedi láttatni, hogy első
                  tekintetre mindenkinek bizalma támadjon hozzá. Fanny nem várta, hogy Varga uram
                  közelebb jöjjön, hanem felkelt, és eléje ment, megfogá kezét, s dacára az öregúr
                  azon törekvésének, miszerint minden lépésnél meghajtsa magát, előrehúzta,
                  leültette egy karszékbe, s hogy fel ne állhasson, gyermeteg kedélyesen átfogta
                  karjaival, ami a jó öregurat a lehető legnagyobb zavarba hozta. Természetesen,
                  amint Fanny elereszté, és leült, ő azonnal felállt.</p>
					<p>– Ugyan édes Varga bácsi, maradjon ülve, vagy különben én
                  is felállok.</p>
					<p>– Pedig nem volnék érdemes e különös tiszteletre – rebegé a jószágigazgató, szép
                  óvatosan bocsátva magát vissza a karszékbe, mintha attól is bocsánatot akarna
                  kérni, hogy elég vakmerő beleülni, s előrehajlott, hogy nagyon nehéz ne legyen
                  neki.</p>
					<p>– Hát mit hozott nekem, édes jó Varga bácsi? – kérdé mosolyogva Fanny. – Ha semmit
                  sem hozott, annál jobban szeretem, mert akkor magát hozta. Lássa, én úgy örülök,
                  mikor önt látom.</p>
					<p>Varga úr olyasvalamit rebegett, mintha meg nem foghatná, mivel adott okot e
                  rendkívüli kegyeletre, s egyszersmind sietett átnyújtani a küldött iratot,
                  elmondva hozzá János úr izenetét, s azután iparkodott búcsút venni.</p>
					<p>De Fanny észrevevé az előkészületekből, hogy menni akar, s megelőzte benne.</p>
					<p>– Maradjon kérem, némi kérdeznivalóim lesznek.</p>
					<p>Ez parancs volt. Varga úrnak le kellett ülni. Ily gonoszul semmi examen előtt sem
                  érezné magát. Vajon mit akar tőle kérdezni a nagyságos asszony? Bárcsak más ülne
                  most itt az ő helyén!</p>
					<p>Fanny kezébe vevé a névsorozatot, s végigolvasá azt. Szíve elszorult bele. Mennyi
                  idegen név, akikről ő csak annyit tud, hogy azok mind előkelő, nagy emberek, magas
                  állású férfiak, feddhetlen delnők nevei; egyetlenegy ismerőse nincs e nők között,
                  sejteni nem képes; kihez vonzódjék, kitől féljen? Férje, mint mindenben bizarr,
                  úgy itt is azt gondolá, hogy a szokásos bemutatások nagyon sokáig fognának
                  tartani, s ehelyett azt találta ki, hogy mindazokat, kikkel ismeretséget akar
                  tartani, egy nagy ünnepélyre összehíva, nejét ott fogja bemutatni. Azt hivé, hogy
                  e nő, ki a finom világ estélyén Kecskereynél annyi
                  önbizalommal, annyi diadallal tudott fellépni, itt is fel fogja találni azon
                  helyet, azon szerepet, melyre szépsége, szíve jogosítja. Ah, de az egészen más
                  helyzet volt. Ott tudta jól, hogy ellenei közé lép, tudta, hogy azokat meg fogja
                  szégyeníteni, senki sem volt jelen, aki előtt bármi okból is le kellett volna
                  sütni szemeit; míg itt komoly, erényeikre büszke s állásukat jól érző hölgyek
                  társaságában úgy fog ő megjelenni, mint aki nem maga választja szerepét többé; ha
                  bátran, biztosan lép fel, megtörik, ha megalázza magát, kigúnyolják, erényeiben
                  nem hisznek, szépségeért gyanúsítani fogják, akárki szóland hozzá, bárminő édes
                  nyelven, a nyájas szavak háta mögött titkos célzás, bántó kiszámolás van rejtve.
                  Jaj neki, ha el nem érti azt, jaj neki, ha elérti, és el nem tudja titkolni. Jaj
                  neki, ha vissza nem tudja adni, és jaj neki, ha visszaadja. – Szegény asszony!</p>
					<p>Az előtte álló nevek során végig-végig hordja szemeit.</p>
					<p>Hogy azok között igen sok jószívű, kegyes, szelíd indulatú hölgy van, kiket úgy
                  tekinthetne, mint édesanyját (nem Mayernét, hanem egy ideális édesanyát,
                  amilyennek képzeli azt az ember) és sok érzelemdús lyánka, ifjú, rokonszenvű
                  hölgy, kiket testvérei gyanánt szerethetne (ismét nem az igaziakat értve), arról
                  világos sejtelmei vannak.</p>
					<p>De hogyan ismerhessen azokra, hogy közelítsen hozzájok, mi által nyerje meg
                  szíveiket, bizalmukat? Hátha éppen az előtt tárja fel lelkét, aki gúnyt fog űzni
                  belőle? Hátha visszautasító, hideg tekintettel találkozik, ahol meleg, résztvevő
                  kebelre vélt találni?</p>
					<p>Újra meg újra átolvasta a névsorozatot, mintha a nevek hangzásából akarná megtudni
                  a személyek jellemét, majd felsóhajtva tevé azt le maga elé, s kérő tekintetét a
                  jószágigazgató felé fordítá.</p>
					<p>– Édes Varga bácsi, megbocsásson, ha egy kéréssel terhelem.</p>
					<p>Varga uram sietett felelni, hogy parancsoljon vele, legalázatosabb
                  szolgájával.</p>
					<p>– De e kérés nagy, igen nagy.</p>
					<p>Varga uram bizonyítá, miszerint ő mindenre kész a világon, akár e percben leugrik
                  az ablakon, ha a nagyságos asszony úgy kívánja.</p>
					<p>– Egy kérdést akarok önhöz intézni, de amire igen őszinte választ várok.</p>
					<p>Varga uram el volt szánva mindenre.</p>
					<p>– De nagyon őszintének kell önnek irántam lenni; úgy vegye ön e kérdést, mintha ön
                  édesatyám volna, s most nekem mint leányának, tanácsot adna, mielőtt a világba
                  lépek.</p>
					<p>E szavak oly érzékeny, oly szívből jövő hangon voltak mondva, hogy Varga uram meg
                  nem állhatá, miszerint dolmánya belső zsebéből egy kockás gyapot zsebkendőt
                  elővonva, azzal szemeit meg ne törülgesse.</p>
					<p>Fanny közelebb voná hozzá székét, s a névjegyzéket egész hosszában kiterjeszté
                  előtte.</p>
					<p>– Lássa, kedves barátom – monda Fanny, leírhatlan szeretetreméltósággal fektetve
                  szép gömbölyű karját az öregúr vállára –, ezek itt mind idegen nevek előttem,
                  egyet sem ismerek azok közül, akik fel vannak írva. Nem tudom, kitől féljek, kihez
                  ragaszkodjam, kit nevezzek barátomnak, barátnémnak, s ki előtt zárjam el szívemet?
                  Én tudom, hogy nehéz, nagyon nehéz szolgálatot kérek öntől, de önnek ismerni kell
                  mindezeket; ön legjobban tudhatja, mit akarok!...</p>
					<p>Varga uramat nagyon elérte a titkos köhögés; a tarka gyapot zsebkendő ismét
                  előkerült, ezúttal a homlokát kellett megtörülni véle, mert nagyon izzadt.</p>
					<p>– Méltóztatik parancsolni? – kérdé olyan hangon, mintha minden szótag lábára éppen
                  olyan szűk csizmák volnának húzva, mint az övére.</p>
					<p>– Azt a szívességet várom öntől, hogy akik e névsorozatba fel vannak jegyezve,
                  vegye sorba, és mondja el őszintén, nyíltan nekem: “Mit tart felőlük, milyen
                  jelleműeknek ismeri őket ön, milyennek a világ. Kiket tart szeretetre, kiket
                  hidegségre méltóknak?”</p>
					<p>Jó Varga uram sem volt ilyen rigorózumba fogva soha.</p>
					<p>Ha azt kívánta volna tőle Kárpáthyné, hogy hívjon ki párbajra ötöt-hatot azok
                  közől, akik ott fel vannak írva, vagy hogy menjen el külön mindegyikhez gyalog
                  valamely izenettel, avagy hogy valamennyinek a legrövidebb idő alatt teljes és
                  tökéletes genealógiáját készítse el, az mind csekély lett volna ahhoz képest, amit
                  most kért tőle.</p>
					<p>Ő, a legalázatosabb, emberségtudó szolga, ki olyan szertelen nagy tisztelettel
                  viseltetik mindenki iránt, aki a magasabb köröknek tagja, hogy boldogtalannak
                  tartaná magát, ha vagy egyszer beszéd közben valakinek a nevét úgy mondaná ki,
                  hogy elöl-hátul meg ne címezze, magyarországi uraknál így:
                   méltóságos ez és ez őnagysága, erdélyi uraknál
                  pedig így: nagyságos ilyen és ilyen
                   őméltósága; és most ő mondjon bírálatot, úgyszólván ítéletet ennyi nagy
                  uraság felől, akiktől már az is elég szép tisztelet, hogy megengedik egy olyan
                  csekély embernek, mint ő, hogy neveiket kimondja.</p>
					<p>Varga uram kétségbeesetten zsúrolta talpaival a padlót, s a tarka gyapot
                  zsebkendővel fényes homlokát. Nagyon meg volt akadva mai nap a köhögéssel, s
                  valami olyanforma óhajtásnak kezde helyet adni szívében, mintha igen föltehető
                  esetnek tartaná azt, hogy most őt, amint ott ül, egyszerre kicseréljék az
                  ezeregyéjszakai szellemek, s valaki mást ültessenek a helyébe, őt pedig eldugják
                  egy hombár alá, ahol senki rá ne találjon.</p>
					<p>Végre zavara és kétségbeesése tetőpontján úgy tetszek neki, mintha Kárpáthyné
                  szólt volna ismét.</p>
					<p>– Tessék.</p>
					<p>– Nem szóltam, édes barátom – felelt Fanny, és mosolyogva tekintett a becsületes
                  öregre.</p>
					<p>Ez látta, hogy valami módon hozzá kell fogni feladatához, s vevé a lajstromot,
                  melyet Fanny eléje tolt, majd közel, majd ismét messze tartó szemeitől, mintha
                  azzal kecsegtetné magát, hogy hátha az idő alatt, amíg ott ül, elfelejtett
                  olvasni. Azután meg a túlsó felére nézett a papirosnak, oda, ahol már semmi sem
                  volt írva, mintha azt gondolná, hogy sympathetica tintával mindenkinek a neve mögé
                  van írva az a felelet, amit őneki kell elmondania.</p>
					<p>Fanny észrevevé a jó öreg zavarát, s buzdító nyájassággal fordult ismét hozzá.</p>
					<p>– Édes barátom. Tekintsen engem úgy, mintha atyám volna, kitől egyedül kérhetek
                  tanácsot ebben az ismeretlen világban. Én nem tehetek róla, hogy önt úgy tekintem,
                  mint atyámat. Miért volt ön hozzám olyan jó, olyan kedves?</p>
					<p>E szavak való, mélyen érzett jelentősége által megerősödve érzé szívét a jó öreg,
                  s még egyet bátran és elhatározottan köhintett, mint végső adieu-t a gyávaság
                  kísérteteinek, s azzal megkeményítve lelkét, válaszolt.</p>
					<p>– Nagyságos asszonyom, engemet érdemeim felett megtisztel nagyságod határtalan
                  kegyelme, és én kimondhatatlan boldognak és szerencsésnek érzem magamat, amidőn
                  nagyságodnak bármi csekély szolgálatot is tehetek. És ámbátor gyűlöletes dolog egy
                  olyan csekély embernek, mint az én személyem, olyan nevezetes férfiakról és
                  asszonyságokról ítéletet és véleményt mondani, mint akiknek a nevei itt előttem
                  állnak, de mégis a nagyságod iránti szeretet – engedelmet kérek! –
                  tisztelet...</p>
					<p>– Csak hagyja szeretetnek, maradjon, ahogy elébb mondta.</p>
					<p>– Igenis. Azt mondám, amit valóban érzek. Nekem is volt egy leányom. Régen, nagyon
                  régen. Éppen ilyen idős, mint nagyságod, nem ilyen szép, de igen jó volt, nagyon
                  jó. Meghalt régen, fiatalon. És az nagyon szeretett engem; bocsánatot kérek, hogy
                  őróla szegényről beszélni voltam bátor.</p>
					<p>– Úgy, úgy, majd többet is fogunk beszélni róla. Az ő arcképe függ kegyed
                  szobájában az íróasztal felett?</p>
					<p>– Hogyan? Nagyságod lett volna olyan kegyes, az én szegény házamnál lenni?</p>
					<p>– Elárultam magam. Folytassuk a felvett tárgyat.</p>
					<p>– Nem, nem, nagyságos asszonyom, bocsánat szavaimért, nem addig, amíg határtalan,
                  kimondhatlan hálámat ki nem fejezem nagyságod iránt. Most már kezdek rá emlékezni,
                  hogy midőn hagymázbeteg voltam, legnehezebb óráimban egy szép delnő, egy nem ezen
                  világból való angyal virrasztott ágyam előtt; akkor hagymázos ésszel azt
                  képzeltem, hogy rég megboldogult leányom áll mellettem, most már emlékezem jól;
                  óh, nagysád! nincs szavam kifejezni, amit érzek.</p>
					<p>– Térjünk ügyünkre, öreg barátom – szólt Fanny, attól tartva, hogy az öreg
                  elárasztandja hála- és magasztalással.</p>
					<p>– Tehát, nagyságos asszonyom, vegye úgy, mint a legjobb szándékból, a legtisztább
                  akaratból eredendő tanácsot azon csekély észrevételeket, mikkel én az elém adott
                  kérdésre felelni próbálok. Nem tartom legelőször is szükségesnek, hogy azon
                  személyekről beszéljek nagyságodnak, akik iránt – hogy is fejezzem ki magamat? –
                  akik iránt nem lehet nagyságodnak teljes bizalmat érezni; mert, ámbátor isten
                  őrizzen engemet azon gondolattól, hogy ilyen nagyúri emberek és asszonyságok
                  életében valami kifogást találnék, mindazáltal lehetnek okok, miknél fogva nem
                  éppen kívánatos nagyságod személyére nézve a hozzájok való ragaszkodás.
                  Ellenkezőleg, ki fogom keresni azon személyeket e sorozatból, akik nagyságod
                  jóságát, érzékeny szívét hasonló jósággal, hasonló érzékeny szívvel tudják és
                  fogják visszafizetni. Akiket azután alázatosan elhallgatok, azok iránt
                  méltóztassék azon megnyugvással lenni, hogy becses személyeikben minden elismert
                  jó tulajdonságaik mellett sem találtam olyanokat, melyek nagyságod előtt
                  kívánatosak volnának.</p>
					<p>– Helyesen, nagyon helyesen, édes barátom. Ön csak azokat ismerteti meg velem,
                  kiket szeretnem kell, a többiekről hallgat. Ah, önnek jól kell ismerni a világot.
                  Ez bölcs tanács.</p>
					<p>Varga uram kérő tekintettel fordult Fannyhoz, mintha instálná, hogy ne dicsérje
                  nagyon, mert megint zavarba jön, s elfeledi, hogy mit akart mondani.</p>
					<p>Azután vevé is a hosszú lajstromot, és elkezde rajta végigmenni, ujját végighúzva
                  rajta, de úgy, hogy a nevekhez ne értesse, nehogy e tiszteletlen érintéssel
                  megbántsa azoknak tulajdonosait.</p>
					<p>Hm, hm. Egyet köhintet, és lábaival súrolta a padlót.</p>
					<p>Nagyon sok olyan név volt egymás után, akiket kívánatosnak talált éppen semmi
                  észrevételekkel nem kísérni.</p>
					<p>Hm, hm. Néha már megállt a neveket kísérő ujj, s Varga uram feltekintett, hogy
                  valamit szóljon, de amíg köhögött, hogy hangjának tisztaságot adjon, s még egyszer
                  visszatekintve a névre, melyet ujjával megbökve tartott, ismét csak mást gondolt,
                  s jónak találá azt illedelmesen azok közé sorozni, kiknek elismert jó
                  tulajdonságait nem találja eléggé ajánlatra méltóknak.</p>
					<p>Pedig, amint vesszük észre, már mindjárt a vége felé fog járni, s maga is ijedten
                  veszi észre, mennyit mellőzött már hallgatással. S homloka a legőszintébb
                  izzadságcseppjeit gyöngyözi, midőn mindig újabb nevek kerülnek mutatóujja alá, kik
                  iránt ugyan ő mind rettenetes nagy tisztelettel viseltetik, de ha leánya volna,
                  egyiket sem rekommendálná bizodalmába.</p>
					<p>Pedig Fannyt most úgy tekinti, mintha tulajdon leánya volna. A nagyságos asszony
                  maga is úgy kívánta ezt, és mikor ő hagymázbeteg volt, azt képzelé, hogy megholt
                  leánya áll előtte a nagyságos asszony képében.</p>
					<p>Kénytelen volt atyai szívének megbocsátani ezt az illúziót.</p>
					<p>Ah, végtére valahára kigömbölyödnek arca vonásai.</p>
					<p>Keze reszket a papíron, amint e névhez ért. Talált végtére valakit, akit
                  megnevezhet, akit magasztalásival elhalmozhat, akit leánya – a nagyságos asszony
                  bizalmába, szeretetébe ajánlhat.</p>
					<p>– Íme nagyságos asszonyom! – szól odanyújtva a névsorozatot. – E derék hölgy
                  bizonyára egy lesz azok közől, akikben nagyságod bizodalmát helyezheti, és
                  csalatkozni nem fog.</p>
					<p>Fanny olvasá a mutatott nevet.</p>
					<p>– “Szentirmay Eszéki Flóra.”</p>
					<p>Emlékezék rá, hogy midőn a névsorozaton magától végigfutott, mikor e névhez ért,
                  mintha valami öntudatlan sejtelem megkapta volna figyelmét, mintha meg lett volna
                  afelől győződve, hogy e név tulajdonosnéjának nem lehet gyűlöletes jellemmel
                  bírni.</p>
					<p>– Milyen e nő? – kérdé a jó öregtől.</p>
					<p>– Valóban nagy ékesenszólással kellene bírnom, hogy őt leírhassam hozzája méltón.
                  Amiket egy nőnél erényekben lehet keresni, azokban ő mind gazdag. Szelídség
                  okossággal párosulva jár ővele, minden szűkölködő, minden ügyefogyott titkos
                  pártolójára talál benne, ő ugyan titokban tartja jótéteményeit, de a háládatos
                  nyelveket ki kötheti le, hogy róla ne beszéljenek! Nemcsak azokkal érezteti ő
                  szíve jóságát, akik éheznek, fáznak, szűkölködnek és sínyledeznek, kenyeret,
                  ruhát, orvosságot és jó szót osztva közöttük; nemcsak azt cselekszi, hogy a
                  törvény által elítélt bűnösökért a kegyelemosztó magas helyeken esdekel, hanem
                  pártul fogja azokat is, akik lelkileg szűkölködnek, betegeket, kiket a világ ítél
                  el; szegény elcsábított leányok, kiket botlásuk szerencsétlenné tett, házaséletök
                  keresztjét nehezen tűrő asszonyok benne pártolóra, védőre találnak, ki azt is fel
                  tudja keresni, mi baja van a szenvedőnek a szívében. Engedelmet kérek, hogy ezt a
                  szabadságot veszem magamnak, noha elismerem, hogy más nagyúri személyek is sok jót
                  tesznek a szegényekkel, de azoknak voltaképpen csak a szegények testi szükségeire
                  van gondjuk, míg ez úrhölgy őket lelkökben is ápolja, s ilyenformán nemcsak a
                  kunyhókban, hanem gyakran a palotákban is talál szűkölködőket, akik segítségére
                  vannak szorulva. Ezer bocsánatot kérek, hogy így bátorkodom beszélni.</p>
					<p>– Csak folytassa! – inte Kárpáthyné érdekelten.</p>
					<p>– És valójában így ismerik őt mindenütt. Méltóztassék másoktól is kérdezősködni,
                  ha nem azt fogják-e egy szívvel, egy szájjal állítani, hogy boldogságot és
                  megelégedést terjeszt ez úrhölgy maga körül, s áldást visz minden házhoz, melybe
                  belép, mert családi boldogságot és erényeket honosít meg azokban, amikre maga adja
                  a legjobb példát; én valójában csak egy úrnőt ismerek, akit méltó helyre
                  állíthassak mellé, s nem volna rám nézve nagyobb öröm, mint ha e kettőt egymással
                  egyetértésben látnám.</p>
					<p>Fanny megilletődött arca tanúsítá, hogy elérté a vasfejű öregnek e gyöngéd
                  célzatát.</p>
					<p>– Ezerszer bocsánatot kérek ezen szavaimért, de meg kellett magamnak engednem,
                  hogy ezeket elmondjam.</p>
					<p>– Fiatal e nő?</p>
					<p>– Éppen nagyságod korából való.</p>
					<p>– És házassága boldog? – mondá inkább magában, mint kérdezé Fanny.</p>
					<p>– Valóban az – felelt Varga. – Igaz, hogy nem is látni messze földön oly egymáshoz
                  illő párt, mint ő és gróf Szentirmay Rudolf úr őnagyméltósága; óh, az nagy ember!
                  Mindenki bámulja eszét és nagy lelkét, az egész ország dicsérve, magasztalva
                  beszél felőle; sokat utazott külföldön, nejét is ott ismerte meg; mint mondják,
                  addig nagyon életunt ember volt, s hazájával is keveset törődött, de amint nejét,
                  még akkor gróf Eszéki Flóra kisasszonyt megismeré, egyszerre egészen megváltozott,
                  visszajött vele Magyarországba, s a dicső **István gróf után, kit isten segítsen
                  minden törekvéseiben, alig ismerhetni hazafit, ki annyi jót tett volna kevés idő
                  alatt a hazával és az emberiséggel. De meg is jutalmazá őt érte Isten, mert ami
                  legfőbb kincs, a családi boldogság, oly mértékben jutott neki, hogy szinte
                  példabeszéddé vált, és ha valaki együtt látja őket, hinni fogja, hogy számukra még
                  ezen a földön elkezdődött a paradicsom.</p>
					<p>Fanny kebléből önkénytelen, öntudatlan sóhaj emelkedett e szavakra.</p>
					<p>E percben kocsirobaj hallatszott az udvaron; alkalmasint vendég érkezett. Künn
                  nagy sürgés-forgás hallatszott, közben János úr sztentorhangja, mintha valakit
                  nagy örömmel fogadna s rá egy pillanat múlva Marci, a komornok lépett be
                  Kárpáthynéhoz, jelentve:</p>
					<p>– Őnagysága gróf Szentirmay Eszéki Flóra asszonyság!</p>
					<p>– – – – – – – – – – – – – – – – – –</p>
					<p>Fanny az öröm, a meglepetés reszketegségével várta bejelentett vendégét. Mintha
                  csak jelszóra érkezett volna, amidőn éppen róla beszéltek, amidőn magasztalásával
                  volt elfoglalva minden szív, midőn ő lelkében a hallottak szerint egy
                  képzeletalakot iparkodott idomítani... Minő leend e képzelt arc a valóban?</p>
					<p>Úgy dobogott az ifjú nő szíve, midőn a léptek mind közelebb jöttek ajtajához, s
                  hallá, hogy Kárpáthy mily élénken beszél valakihez; most nyílik az ajtó.</p>
					<p>És belép rajta – nem azon arc, azon alak, mit Fanny képzeletében alkotott, hanem
                  egy magas, száraz, meghatározhatlan életkorú delnő, hamis vuklikkal, hamis
                  arcszínnel, hamis fogakkal és hamis szemekkel, viseletében a legdivatosabb
                  tarkaság.</p>
					<p>Szörnyű kalapja nagy virágbokrokkal egészen elveszi a kilátást mindenről, ami háta
                  mögött van.</p>
					<p>Köpenye fél válláról le van csúsztatva, ami hősi, amazoni tekintetet ad alakjának;
                  neveli e hatást a mélyen kivágott öltöny mely az ijedelemig engedi láttatni a
                  sovány vállakat és a nyakperec kiülő csontjait; összefüggésben áll vele a két
                  rendkívül sovány kéz, melyek csuklóban, nem tudom mi okbul, szörnyű hattyúprém
                  karmantyúkkal vannak felékesítve, s miután kezeit nem tudja megmozdítani anélkül,
                  hogy valamit ne beszéljen hozzá, s ha beszél, akkor szokott mindég mosolyogni, és
                  ha mosolyog, akkor nemcsak az egész felső sor fogait (raktár: Paris, Rue Vivienne
                  Nr. 11. Dr. Legrieux-nél), hanem egyúttal az egész ínyét is megmutatja, ennélfogva
                  a társaság figyelmét folytonosan képes lekötve tartani könyöke, ínye és
                  vállperecei iránti borzalommal.</p>
					<p>Egy percre szinte megrettent Fanny, ki egy kedves, szeretetre méltó alak
                  elfogadásához készült, aki elé őszinte örömmel fog futni, megölelni, megcsókolni;
                  ah ez nem az.</p>
					<p>Hátul jön ő, nagynénje, a tiszteletőr háta mögött, kit előrebocsátott, s maga
                  enyelegve hátul maradt Kárpáthyval.</p>
					<p>– Gróf Szentirmay Marion kisasszony! gróf Szentirmay Rudolfné! – nőm... – sietett
                  János úr a hölgyeket egymásnak bemutatni.</p>
					<p>Gróf Szentirmay Marion kisasszony a legtökéletesebb s minden kifogáson felyülálló
                  bókolattal üdvözlé a háziasszonyt, aközben figyelmesen tekintve rá, vajon hogyan
                  tudja ő e bókot viszonozni; biz az ügyetlenke volt szegény. Alig tudott mit
                  mondani, oly zavartnak, oly elfogódottnak látszék, s annyira el volt merülve
                  Marion kisasszony ínyének bámulatában, hogy Flórát alig jutott ideje láthatni.</p>
					<p>De nem is volt itt arra nagy szükség, hogy akár ő, akár másvalaki a társaságban
                  nagyon keresse a szavakat, sőt inkább, ha volnának is azok valakinél, el kelle
                  dugni, mert Marion kisasszony hord magával mindig annyit, amennyi elég egy igen
                  népes társaságnak.</p>
					<p>Azt is meg kell pedig adni a jeles kisasszonynak, hogy amit ő beszél, az sohasem
                  üres fecsegés, mendemonda, szószaporítás, amint más korabeli ifjú amazonoknál
                  szokott lenni, hanem az mind jól kiszámított célszerű és célba találó lövés, vágás
                  és szurkálás, mellyel egy egész társaságot képes oly jelesül elmulattatni, mintha
                  külön-külön mindenkit egy-egy hangyafészekre ültettek volna.</p>
					<p>S ezen tekintetben tehát csak annyiban nem hasonlít az érdemes kisasszony a
                  csalánhoz, amennyiben a csalán csak azokat csípi meg, akik hozzáérnek, míg ő
                  szíveskedik fölkeresni még a legtávolabb rejtezkedőket is, s a ruhán és a páncélon
                  és a szíven keresztül képes csípni.</p>
					<p>– Tessék helyet foglalni tisztelt úrnőim. Flóra nagysád ide a nőm mellé, ide, ide.
                  Marion kisasszony – ezerszer bocsánat...</p>
					<p>János urat egy tekintet a delnő arcára meggyőzte arról, miszerint ő sokkal jobban
                  tudja, hova kell ülnie, mint hogy azt mondassa magának. Egy mellékfotelbe
                  bocsátkozék le, amelyből embertől észre nem vehető módon sikerült Varga uramnak
                  eltűnni.</p>
					<p>Az is meglehet különben, hogy szemünk láttára ment el a jámbor, meglehet, hogy
                  legalább hatszor meghajtotta magát, és igen alázatosan köszönt is személy szerint
                  mindenkinek. Ki venne ilyesmit észre?</p>
					<p>– Megbocsát, kedves szomszédnő – kezdé a félbehagyott szót Marion kisasszony
                  valami oly mesterséges hangon, melyet a szónoklattan még nem határozott meg, s
                  mely örökké azt a gyanút gerjeszti az emberben, hogy a beszélő valamit forgat a
                  szájában, amit restell lenyelni. – Megbocsát kedves szomszédnő, chère voisine –
                  mert mi itt lakunk a Kárpáthy-család jószága mellett (értsd: ez nem a te jószágod,
                  nem férjedé, hanem a Kárpáthy-családé), hogy oly bátrak valánk önt becses
                  foglalkozásiban háborítni (mivel tudnál te foglalkozni?); mert ámbár nekünk be
                  kellett volna várnunk, hogy Kárpáthy János úr mutassa be nálunk előbb
                  szeretetreméltó nejét, ez a rendes szokás (ezt te talán nem is tudod, hogyan
                  tudnád?); minthogy azonban utunk éppen erre vezetett (tehát ne gondold hogy ide
                  indultunk), nekem különben is egy régi perem van Kárpáthy János úrral (tehát nekem
                  köszönöd, hogy bennünket látsz és a pernek, nem Rudolfné jóságának, ahogy
                  gondolod) – bizony régi per már, még én akkor fiatal voltam, alig gyermek, haha.
                  Tanácsolták, hogy úgy vessünk véget a pernek, hogy én menjek nőül Kárpáthyhoz, de
                  még fiatal voltam, csaknem gyermek, haha, nem vehettem rá magamat, haha; hibáztam,
                  milyen gazdag volnék most, jó parti! (értsd: János úr már akkor is vén ember volt,
                  mikor én a te idődben voltam, de én nem adtam el magamat gazdagságért, mint te).
                  No de ön is szerencsés kópé, Kárpáthy, valóban önnek semmi panasza sem lehet a
                  sors ellen. Ily szeretetreméltó nő, mint az öné, oly kincs, aminőt ön sohasem
                  érdemelt meg. (Bizd el magadat ostoba! Ne gondold, hogy azért dicsérjük
                  szépségedet, mintha az érdem volna; szégyelld magadat, hogy szépséged tett
                  úrnővé.)</p>
					<p>Itt egy kicsinyt elszalasztá a beszéd fonalát Marion kisasszony, mely alkalmul
                  szolgált Flórának odahajolhatni Fannyhoz, s gyöngéd, biztató hangon fülébe
                  súghatni:</p>
					<p>– Én régen óhajtottam kegyeddel találkozhatni, s naponként készültem ide.</p>
					<p>Fanny hálásan szorítá meg a kezébe tévedett gyöngéd kezet.</p>
					<p>Egy jótékony köhögési roham meggátlá Marion kisasszonyt a beszéd fonalát újra
                  felvehetni, mely alatt János úrnak ideje maradt tréfásan évődhetni szép
                  vendégnőjével. (Lehető félreértés kikerülése végett megjegyezzük, hogy Flórát
                  értettük itt.)</p>
					<p>– Amilyen nagy az örömöm szép kis szomszédnőmet házamnál láthatni, éppen akkora az
                  aggodalmam, hogy önt csak egyedül látom, Rudolf nélkül. Úgy hiszem, ez oly
                  rendkívüli eset, aminőre aligha emlékezik valaki, s én hajlandó vagyok attól
                  tartani, hogy Rudolf barátomat valami szokatlan nagy bajnak kelle érni, hogy
                  kedves nejét nála nélkül látjuk; vagy elfogták, vagy párbajban
                  megsebesítették.</p>
					<p>Flóra jóízűen nevetett e vidám és hízelgő gyanúsításokra, s a legkellemesebb édes,
                  kedves, csengő hangon iparkodott azokat megcáfolni.</p>
					<p>– Nem, nem; de el kellett utaznia Bécsbe hirtelen.</p>
					<p>– Ah, gondoltam, hogy messze kell lennie; ezt nagyon sajnálom, mert nekem
                  megígérte, hogy tartandó ünnepélyünkön megtisztel jelenlétével.</p>
					<p>– Óh, akkorra meg kell jönnie. Nekem szavát adta, hogy akkorra itthon lesz.</p>
					<p>– Úgy minden kétségen kívül megjön. A szép hölgyeknek adott szót megszegni
                  lehetetlen. Akit oly mágnes vonz, mint őt, annak igen sebesen kell utazni. Ha a
                  léghajósok még nem találták fel a léggömb kormányozhatásának titkát, én megmondom
                  nekik; ültessék bele Rudolfot, és őt szívénél fogva mindenütt oda fogja vonni a
                  magnetikus erő, ahol neje van.</p>
					<p>A fiatal hölgyek nevettek a tréfán. János úrtól jó néven kellett venni az
                  ilyesmit, ő ugyan vastag és nehézkes élceket szokott használni mindenki ellenében,
                  de legalább nem is volt azoknak sem élök, sem hegyök, hogy szúrjanak,
                  vágjanak.</p>
					<p>Marion kisasszony ezalatt magához tért a köhögési intermezzóból, s magához ragadta
                  ismét a kormányrudat.</p>
					<p>– Már azt valóban el kell ismerni, hogy oly gyöngéd, művelt, szeretetreméltó férj
                  nincs is több az ég alatt, mint Rudolf. Bocsánat, édes szomszéd; érzem, hogy önt
                  nagyon megsértem, amidőn azt mondom, nincs! de igaz; ön is igen kedves, előzékeny
                  férj, de Rudolfnak nincsen párja; ő valóságos angyal a szeretetben, egy kerubim,
                  nem is férfi a neje mellett, olyan férj, aminő csak csodára születik egy században
                  egy.</p>
					<p>(Értsétek meg belőle mind a hárman: Rudolf nem azért jó férj, mert neje
                  megérdemli, hanem azért, mert ő kerubim. Rudolf nem olyan férj, mint egy és más
                  férfi, teszem föl János úr, és te szegény, szerencsétlen asszony sírhatsz, amidőn
                  ilyen példás szeretetet hallasz magad előtt emlegetni, más boldogságának látása,
                  hallása megannyi tőrszúrás lehet a szívedben.)</p>
					<p>Flóra nem tűrheté, hogy más irányt ne adjon a beszélgetésnek.</p>
					<p>– Kegyedet mindenütt reméltem feltalálni; mi itt környékbeli ismerősök meglehetős
                  eleven társaságban élünk, s előre örültünk, hogy társnéink száma ismét eggyel
                  szaporodott, de mindeddig nem találkozhattunk kegyeddel, pedig egészen
                  összeesküdtünk már ellene, hogy közöttünk igen jól érezze magát.</p>
					<p>Marion kisasszony sietett e buzdító gyöngédség hatását lehűteni szúró
                  észrevételével:</p>
					<p>– Kárpáthy úr persze hogy rejtegeti nejét, eldugja a hamis, hogy más ne is
                  láthassa. (Félti a vén bolond, van oka rá.)</p>
					<p>– Óh, férjem igen előzékeny – sietett őt kimenteni Fanny –, de megvallom, némi
                  tartózkodást, mondhatni félelmet érezék magamban ily magas körökben megjelenésem
                  előtt. Én igen egyszerű emberek közt nevelkedtem, s szerfelett hálásnak érzem
                  magamat nagysádtok ezen kegye által, mely egészen felbuzdít.</p>
					<p>Nem használt az. Hiába felelt ily magát megalázó hangon, hiába iparkodott azt
                  állítani, hogy köszöni, amit egyrészről nincs oka köszönni; ügyes vívóval volt
                  dolga, aki szüntelen megtalálja ellenfele védtelen gyöngéit.</p>
					<p>– Persze, persze! – viszonza Marion kisasszony – ez nagyon természetes, ez nem is
                  lehet máskülönben. Egy fiatal nőnek a legnehezebb állása van, midőn legelőször a
                  világba lép, kivált egy esetben, midőn azt kénytelen nélkülözni, ami rá nézve
                  legszükségesebb, a legbiztosabb támaszt, az anyai
                  tanácsadást, az anyai vezérletet; ah, egy
                   anya őrködő gondja megbecsülhetlen egy fiatal nőre nézve.</p>
					<p>Fanny szemeit érzé kiégni; nem rejté el, arca bíborvörös lett. Ah, őelőtte anyáról
                  beszélni a legiszonyúbb fájdalom, a legsértőbb szégyenpirítás, a legnagyobb
                  kegyetlenség.</p>
					<p>Flóra görcsösen szorítá meg az ifjú hölgy kezét, s mintha ugyanazt a beszédet
                  folytatná, mondá:</p>
					<p>– Való. És az anyát nem pótolja ki senki.</p>
					<p>Azokból a sötétben rászegzett szemekből nagyon jól megérté Marion kisasszony, hogy
                  ez elég vágás volt őellene, s a következő battéria már most egyenesen Flóra ellen
                  lőn elgyújtva.</p>
					<p>– Óh, abban igazat adok önnek, kedves Flóra! Kivált olyan derék, jó szelíd anyát,
                  mint néhai Eszékiné volt, bizonyára nem pótolhat senki. Senki. Senki. Megvallom,
                  hogy én sem. Óh, énbennem sok kellemetlen szigorúság van; az engedékenység jól
                  illik az anyáknak, az őket ékesíti, de már a nagynénék sokkal kellemetlenebb,
                  sokkal hálátlanabb szerepre vannak utasítva, nekik pörölni, zúgolódni, gáncsot
                  keresni, ügyelni, teherré válni szükséges. Hiába, ez a mi sorsunk. S ebben igaza
                  van önnek, kedves Flóra.</p>
					<p>És ezt oly hangon mondá el, mintha őneki rettenetes sok oka lenne Flórával
                  pörölni, zúgolódni, gáncsot keresni.</p>
					<p>– Ad vocem pörölni! – vágott közbe János úr, ki maga is észrevette nejének
                  zavarát. – Nagyságod pöre végett méltóztatott azon tiszteletben részesítni, hogy
                  házamnál elfogadhassam; ha talán nem gondolná célszerűnek az ifjú hölgyekkel
                  aktáinkat megismertetni...</p>
					<p>– Óh, nem, nem, nem! Értem, értem! Hagyjuk őket magukra! Sok beszélnivalójok lesz.
                  Kárpáthy úr, mondhatom, hogy két fiatal hölgynek mindig elég beszélnivalója van
                  egymással. Ha önnek úgy tetszik, mi értekezhetünk a családi archívumban.
                  Reménylem, Kárpáthyné asszonyság, kedves szomszédnő, hogy ön nem fog rám féltékeny
                  lenni Kárpáthy úr miatt. Óh, kérem! az régen volt, nagyon régen, még én akkor igen
                  fiatal, mondhatni kicsiny kis gyermek voltam.</p>
					<p>János úr karját nyújtó az amazonnak, ki még egyszer megmutatva az ott maradóknak
                  mosolygásra kész ínyét, csontkezeit a nagy karmantyúkkal a nábob karjába ölté, s a
                  legtökéletesebb, hibátlanabb libegéssel átszárnyalt a családi archívumba, hol a
                  fiskális és Varga uram tiszteletteljes állásba vártak reá. Varga uram olyasmit
                  gondolt, hogy ennek a nevét is átugrotta az imént, mint egyikét azoknak, kik sok
                  jó tulajdonságaik mellett éppen azzal nem bírnak, amiért valakinek oka lehessen
                  társaságukat óhajtani.</p>
					<p>A két ifjú nő egyedül maradt.</p>
					<p>Alig zárult be az ajtó Marion kisasszony mögött, midőn Fanny a legszenvedélyesebb
                  hevességgel ragadá meg egyszerre mindkét kezével Flóra kezét, s mielőtt annak
                  ideje lett volna őt meggátolni, ajkaihoz szorítá a parányi kis kezet, és
                  csókjaival forró, szívtől szakadt csókjaival borítá el azt, és ismét csókjaival
                  halmozá el, és nem bírt egy szót szólani.</p>
					<p>– Ah, istenem, mit cselekszik ön? – szólt Flóra, s azután, hogy megakadályozza
                  Fannyt e tettében, odaölelte őt magához, és arcát csókolta meg, és kényszeríté őt
                  is arra. Olyan szép, olyan legendai szép volt e két nő együttlétében, amint
                  egymást átölelve tarták, egyiknek szemében könny, másikéban mosoly, ez mosolyg,
                  hogy társnéja ne könnyezzen, amaz örömkönnyeket sír, hogy őt mosolyogni látja.</p>
					<p>– Mondja ön – szólt édes vonzalomtól reszkető hangon Fanny –, mondja ön: ugyebár
                  nem egy hideg ügy hozta e házba, hanem hallotta ön, hogy van itt egy szegény
                  magára hagyott nő, ki néhány nap múlva egyedül, ismeretlenül pártolatlanul fog
                  tévedezni a világban, és gondolá magában, gyerünk el hozzá, adjunk neki egy jó
                  szót, egy buzdítást, tegyünk jót vele.</p>
					<p>– Óh, istenem... – Flóra nem tudott mit felelni, hiszen Fanny valót mondott.</p>
					<p>– Óh, én tudom azt jól, hogy ön jótékony szelleme a vidéknek. Éppen midőn
                  megérkezett ide, önrül hallottam beszélni, s azokból, amiket hallottam, képzeltem
                  önt magam elé. Ön sejti azt, hogy bennem is egy szegényre talált, kit
                  jótéteményeiben részesítnie kell, de e jótét nagyságát csak én tudom, csak én
                  érzem.</p>
					<p>Az indulat beszédessé varázsolá e nőt, ki különben oly méla, oly hallgatag
                  volt.</p>
					<p>– Ne mondja ön, hogy nem úgy van; engedjen e boldog hitben maradnom – engedje,
                  hogy önt szerethessem úgy, ahogy az első pillanattól megszerettem, hogy
                  fenntarthassam magamat ennél a gondolatnál: “Van egy áldott lény, ki rám gondolt,
                  megszánt és boldoggá tett.”</p>
					<p>– Óh, Fanny – monda Flóra szelíd reszketeg hangon. Valóban sajnálta e nőt.</p>
					<p>– Úgy, úgy! Nevezzen engem úgy! – szólt Fanny hevesen, túlboldogan szorítva
                  szívéhez Flóra kezét, melyet egy percig sem bocsátott el kezéből, mintha attól
                  tartana, hogy a kedves vízió eltűnik előle.</p>
					<p>Flóra helybenhagyásul szép ajkát nyomá Fanny homlokára. Kedves hitelesítő pecsét!
                  Boldog okirat, mely benne részesül.</p>
					<p>Fanny keble alig bírta örömeinek terhét. Életében először talált arra, ami után
                  sóvárgott: egy szívre, mely megérti, egy oly őszinte, salaktalan lélekre, mint a
                  magáé; óh, jobb még mint a magáé, mert Flóra jósága öntudatos, eszmélő, mások
                  által is érezett. Ezt ő jól átgondolta, s örült neki, hogy magánál jobb, szebb
                  lélekre akadt; annyi rút, önző piszok lélekkeli érintkezés után milyen jól
                  eshetett ez neki; amit egy tiszta, vágyó szív érez magas, nemes szellemekkeli
                  találkozásakor, ez valami a menny, az üdv érzeményei közül.</p>
					<p>– Tegye önt oly boldoggá az ég, mint amilyen boldoggá tett ön engemet!</p>
					<p>– Ah Fanny, én már önt nevén szólítom, szólítson ön is.... szólíts te is engem
                  Flórának!</p>
					<p>Csak a legnagyobb elővigyázattal sikerült Szentirmaynénak meggátolhatni, hogy
                  Fanny lábaihoz ne boruljon; amit hogy nem tehetett, odaborult Flóra keblére, és
                  sírt, és sírt, és mikor olyan nagyon sírt, akkor igen-igen boldog volt.</p>
					<p>Flóra pedig mosolygott, és mosolygott, és úgy örült neki, hogy ezen nő az ő
                  keblére borulva zokog.</p>
					<p>– De már most kedves Fanny, ennek vége van, ezen átestünk. Ha megígéred, hogy
                  erről nem beszélünk többé semmit, hát akkor én itt maradok nálad egy egész – egy
                  egész hétig!</p>
					<p>Ez annyit tett, mint Fannyt kényszeríteni, hogy újra kezdje az örömkönnyeket.</p>
					<p>– És azután segítek neked a közelgő ünnepélyre, amit férjed adni szándékozik, az
                  előkészületekben. Óh, úgyis annyi dolgod lenne, hogy nem győznéd magad, aztán meg
                  nagyon meg is unnád; ha pedig ketten leszünk, majd meglátod, mennyi tréfa lesz
                  azzal, mennyit fogunk nevetni azon a sok apró bajon, ami előfordul.</p>
					<p>És előre is sokat nevettek rajta; óh, az nagyon víg, nagyon mulatságos dolog
                  lehetett.</p>
					<p>Fanny valami érzékeny észrevételt akart tenni, de nem juthatott hozzá barátnéja
                  vidám arca miatt; amint rátekintett, kénytelen volt ő is nevetni.</p>
					<p>– Óh, ezt ne gondold, hogy nem önzésből teszem – monda Szentirmayné óvást teve
                  mindennemű hála és köszönet ellen –, a legkiszámítottabb önzésből teszek mindent;
                  férjem most főispánnak neveztetett ki **megyébe, két hónap múlva foglalja el
                  helyét, a beiktatási lakomán azután te fogsz majd nekem ismét segíteni, s egy
                  hétig te leszesz nálam. Látod, milyen előre számító, milyen ravasz vagyok én!</p>
					<p>Ah, ezen ismét nagyon sokat lehete nevetni. Fanny sohasem hallott ilyen mulatságos
                  dolgokat; legalább életében soha ily jóízűn nem nevetett.</p>
					<p>Ez a Szentirmayné egy valóságos kis bohó, hogy meg tudja az embert nevettetni!
                  Egyet szól, és akkor sír az ember, másikat szól, és akkor meg nevet.</p>
					<p>Fannynak eközben nagy gyönyörűsége telt benne, Flórától elszedni kalapot, köpenyt
                  és minden zálogba vehető portékát, amiket el szokás szedni lefoglalt vendégektől,
                  nagyobb biztonság okáért, hogy el ne szökhessenek.</p>
					<p>A kalaplevételkor természetesen szemébe ötlött Fannynak Flóra gyönyörű hajzata,
                  mely oldalválasztékaiban szép recés hullámzatokat képezett. Erre majd meg fogja
                  tanítani Fannyt, neki az még jobban fog illeni; ilyenformán szerencsésen átment a
                  társalgás a piperére, női munkákra, kézművekre s egyéb apróságokra, amik hölgyeket
                  szoktak érdekelni, úgy, hogy mire visszajött Marion kisasszony Kárpáthy úrral az
                  archívumból, már akkor semmi nyoma sem volt a két delnő között az elébbi
                  szenvedélyes érzelmes jelenetnek, úgy beszélgettek egymással, mintha régi-régi jó
                  ismerősök volnának.</p>
					<p>– Ah, ah! – szólt Marion kisasszony felkapva fejét, amint Flórát kalap és köpenyke
                  nélkül látta. – Ön egészen kényelembe tette magát!</p>
					<p>– Igen, nagynéni, még egy kis ideig itt maradok Fannynál.</p>
					<p>Marion kisasszony meglepetve tekinte körül a szoba minden szegletébe, azután fel a
                  plafonra a festett múzsákra, mintha nem tudná, hogy ki az a Fanny.</p>
					<p>– Ah, mille pardons! madame. Most jut eszembe, hogy ez a kegyed keresztneve,
                  egészen confuse vagyok a sok családi névtől, amivel Kárpáthy úr jurium directora
                  teleolvasta a füleimet; valójában ez a Kárpáthy-család roppant összeköttetéssel
                  bír, női ágon az ország minden előkelő családjával rokonságban van; úgy hiszem, a
                  naptárban létező minden nevek feltalálhatók benne.</p>
					<p>(Értsétek: csupán csak a te családod kellett még ide a Kárpáthy-családfa
                  dicsőítésére.)</p>
					<p>De nem fogott többé a fegyver. Flóra jókedvűen elnevette magát:</p>
					<p>– Most már “Fanny” is van a nagyon tisztelt
                  Kárpáthy-naptárban.</p>
					<p>Fanny maga sem állhatta meg, hogy ezt igen jó gondolatnak ne találja, s egészen
                  őszintén nevetni kezde rá, s miután a nevetés ragadós – engedelmet kérünk
                  nagysádtól, Marion kisasszony –, maga János úr is annyira belejött a jókedvbe,
                  hogy le kellett ülnie egy karszékbe magát kinevetni, állva már nem győzte.</p>
					<p>Marion kisasszony pedig elbámulva állt hosszú nyelű parazoljával hosszú kezében,
                  mint Diána, mikor a kutyáját lőtte meg nyúl helyett. Meg nem foghatta, hogy hol
                  vettek ezek az emberek annyi jókedvet, mikor ő olyan szorgalmatosan dolgozik a
                  bosszantásukon.</p>
					<p>– S meddig fog – tartani – azzz – a – kis idő? – kérdé piquant, szaggatott
                  hangoztatással Flórától, kockáztatott tekintélyét vetve a latba.</p>
					<p>– Bagatell, nagynéni. Csak egy hétig!</p>
					<p>– Csak egy hétig! – szörnyedt el Marion kisasszony. – Csak egy hétig?</p>
					<p>– Ha ugyan ki nem vertek innen – viszonza tréfásan Szentirmayné, amiből az lett,
                  hogy Fanny érzékenyen ölelte át, mintha örökké ott akarná tartani.</p>
					<p>– Ah, úgy? – monda kicsinylőleg Marion kisasszony. – No jó. Fiatal hölgyeknél
                  hamar kész a barátság. Nagyon örülök rajta, hogy önök oly egyszerre megszerették
                  egymást; ez arra mutat, hogy természeteik egyeznek, ami nagyon örvendetes. Meg
                  fogja azonban nekem engedni, kedves húgom, hogy visszamehessek Szentirmára?</p>
					<p>– Ámbár Fanny igen nagy szerencséjének tartaná tovább is élvezhetni kedves néni
                  kellemes társaságát...</p>
					<p>– Óh, kérem, kérem! Semmi okot sem adtam e rendkívüli szerencsére.</p>
					<p>– Kegyed úgy fut tőlünk – szólt közbe Fanny –, várjon, majd ha mi Szentirmára
                  megyünk, mi is úgy fogunk sietni haza.</p>
					<p>Marion kisasszony nem tagadhatott meg magától egy méltóságteljes tekintetet, annak
                  napvilágra hozatalául, miszerint észrevette, hogy ővele bizonyos emberek komázni
                  akarnak. Minden felelet helyett komoly redőkbe szedett arccal (volt ott sok
                  mindenféle redő) fordult János úrhoz:</p>
					<p>– Reménylem, hogy ön nem szedte ki a kerekeimet, mint más vendégeinél szokta.</p>
					<p>– Nagyságod kerekeit? – kiáltá János úr. – Engem uccse én csak a kocsikerekeket
                  szoktam kiszedetni, de arra nem volt még eset, hogy a vendégeim kerekeit szedtem
                  volna ki. Hahaha! Hahaha! óhhaha!</p>
					<p>János úr úgy el tudott nevetni ezen a bolond ötleten, hogy a könnyei csorogtak
                  bele, sőt utoljára a nagy nevetés miatt egészen elbújtak a szemei az orcájába, s
                  midőn ismét napvilágra jöttek, már akkor Marion kisasszony útban volt az ajtó
                  felé, vissza sem tekintve az őt kar-karban kísérő két ifjú delnőre, ámbátor azok
                  minden kitelhető erőszakot elkövetének magukon, hogy szép arcaikat meglett
                  komolyságra kényszerítsék.</p>
					<p>János úr hirtelen észre térve elgondolá magában, hogy milyen nagy illetlenséget
                  követett el, s törte magát a távozó kisasszony után, és sikerült is neki azt
                  megállásra bírni, mégpedig olyan egyszerű módon, hogy futtában olyat gázolt a
                  sleppjére, hogy az érdemes dáma szinte hanyatt bukott bele.</p>
					<p>János úr most igazán nem tudta, hogy engedelmet kérjen-e vagy bocsánatot.</p>
					<p>– Nem tesz semmit – suttogá nagy lassúsággal a derék kisasszony megbocsátani kész
                  szívvel –, az ilyen apró szeleskedéseket meg kell bocsátanunk – fiatal
                  házasoknak.</p>
					<p>Azzal nagy prozopopeával kísérteté magát végig a lépcsőn, s minthogy rangján alóli
                  dolognak tartá a lába alá nézni, a tornácban úgy lépett egy ott nyújtózkodó
                  agárnak a farkára, hogy az ijedtében az ablakon ugrott ki.</p>
					<p>Maga is megijedt pedig Marion kisasszony, de mint a kígyónak még ijedtében is
                  eszibe jut a sziszegés, mint a macska, mely akkor tüsszög, ha megrémült,
                  odafordula János úrhoz.</p>
					<p>– Bocsánat, hogy akaratlanul revánsot adtam ön egyik protezséjának az iméntiért.
                  Nem akartam e nevezetes személyt megbántani. Tudja ön már,
                  hogy ama nagy agarászgyűlésen ön elnöklete alatt egy derék elmés férfiú indítványt
                  fog tenni, hogy ezentúl az agarak ne számíttassanak a kutyák közé? Valóban
                  emancipáció az agarakra nézve. Ajánlom önnek figyelmes pártolásába. Vajon nem
                  lépek-e valahol ismét egy agárra?</p>
					<p>Már ekkor csak egy lépést kellett tennie a hintó hágcsójáig.</p>
					<p>Ámde e lépéshez még nagy teketória kellett. A sleppet lebegő állapotba helyezni,
                  hogy a bokáig érő salavári fodrai az illedelmen túl el ne árultassanak, s azzal
                  egy lebbenéssel a hintóba, melyet valamennyi hozzá közel levő kéz iparkodott
                  mentül könnyebbé tenni.</p>
					<p>Ott ült már közörvendezésre, de még onnan is jónak látott egy duplavágást mérni a
                  hátramaradtak fejére.</p>
					<p>– Reménylem, hogy húgomat jó gondviselés alatt hagyom, ámbár nem tudom, hogy
                  Szentirmay féltékenysége miatt nem gyűl-e meg a Kárpáthy-kastély baja? Adieu,
                  kedves szomszéd, chère voisine, adieu chère nièce, adieu!</p>
					<p>Értsd e sok adieu alatt akár azt a gúnyt, hogy Kárpáthy János irányában bizony
                  nemigen ébred fel bárkiben is a féltékenység, akár azt a rágalmat, hogy a
                  Kárpáthy-kastély rossz hírű termeiben eltöltött napok nemigen mozdítják elő egy nő
                  jó hírnevét.</p>
					<p>– Adieu, adieu. Te kocsis vigyázz, nehogy elgázolj vagy egy agarat. Lassan hajts,
                  míg a kárpátfalvi határból ki nem érünk, mert nem tudod, hogy hol méltóztatik
                  éppen egy-egy kedvencnek déli nyugalmát tartani. Adieu!</p>
					<p>Megy már.</p>
					<p>János úr még most is hajlong, és bókokat hány utána az udvar közepén, a hölgy
                  hosszú napernyőjével int vissza, bizonyosan azt mondja, hogy “Régen volt már az,
                  én még akkor gyermek voltam!”</p>
					<p>A két fiatal hölgy pedig, amint a nyűg eltávozott, dévaj jókedvvel veszi kétfelül
                  karjára a jámbor János urat, s dalolva táncolva viszi fel magával a lépcsőkön.</p>
					<p>János úr arca ragyog, nevet, vidám; elgondolja magában, milyen derék dolog volna,
                  ha e két asszony az ő két leánya volna, s hívnák őt atyámnak.</p>
					<p>Az ősi termek visszhangoznak a két szelíd delnő jókedvű, tiszta örömének eleven
                  zajától. Oly hang ez, melyet rég nem hallottak e falak.</p>
					<p>A vén Varga uram áthallja azokat az archívumba, s úgy megjön-megy, úgy megjárkál
                  örömében alá és fel kezeit összevissza dörzsölve, hogy szinte táncba elegyednék,
                  ha volna kivel, s csak az esik neki nehezen, hogy nem mondhatja el senkinek, hogy
                  miért örül. Ott van ugyan a fiskális, de az nem arra való ember. Neki elég
                  bosszúság az, hogy mindennap meg kell mosdani.</p>
				</div>
				<div type="chapter">
					<head>
                  XIX. A barátné
               </head>
					<p>Szentirmayné célt ért.</p>
					<p>Egy heti ott mulatása a kárpátfalvi kastélyban képes volt Fanny állását a világ
                  előtt egészen megváltoztatni. Minden elővélemény kedvezőbb lett azon nő felől, kit
                  Szentirmayné barátságában részesíte. A büszke delnők, kik eddig nagy leereszkedést
                  véltek tanúsítani, ha az ünnepélyen megjelennek, ahol egy polgárleányból lett úrnő
                  játssza a háziasszony szerepét, oly szerepet, mely minden valaha színpadra
                  kerültek között a legtöbb és legszigorúbb kritika alá esik, most kezdtek róla
                  gondolkozni, hogy a leereszkedéshez kevesebb előkészülettel járuljanak; szigorú,
                  erényes asszonyságok, kik kételkedtek magukban, ha illendő lesz-e a fiatal
                  lyánkáikat a kárpátfalvi kastély eleuszi misztériumokkal teljes labirintjába
                  vezetni, most minden aggodalom nélkül rendelék meg a divatárusnőknél a ruhákat.
                  Szentirmayné jelenléte a legnagyobb biztosíték erény és illedelem felől; az
                  agarásztársulat ügye is új fázisba lépett ezáltal, a részvényes korifeusoknak egy
                  okkal több volt társulatuk megszilárdítására; a kortyondi fráterek, az eredeti
                  fickók tanultak okosabban beszélni az ő jelenlétében, s a divatvitézek, a szelíd
                  arszlánok tanultak okosabban hallgatni.</p>
					<p>Mindenki előtt emelkedett azóta Fanny erkölcsi értékében, hogy Flóra barátságát
                  megnyeré, magában saját házi körében egészen más szemmel tekinték, s úgy tetszék,
                  mintha János úr maga csak most kezdené felfogni, mit bír nejében. Ő maga is
                  százszorta szebbnek, jobbnak és kedvesebbnek képzelte őt e delnő nimbuszától
                  körülsugározva.</p>
					<p>Egész nap együtt lehete őket látni nagy, nehéz munkával elfoglalva; ne tessék rá
                  mosolyogni. A munka nagy és nehéz. Könnyű a férjnek azt mondani, én holnap vagy
                  egy hónap múlva nagy ünnepélyt adok, hivatalos lesz rá az egész környék, akiket
                  ismerek és olyanok is, akiket sohasem láttam. A többi az asszony gondja.</p>
					<p>Neki kell mindenre emlékezni, ami szükséges, hogy fény és megelégedés legyen
                  minden részről; neki kell ismernie vendégei ezerféle igényeit, kívánatait,
                  szeszélyeit, tudni, ki mi által lesz kellemesen meglepve, mi által érezhetné magát
                  mellőzve, megbántva, ki mit és kit szeret, kik nem szeretik egymást.</p>
					<p>Nem volna csoda egy új asszonynál, ha azt sem tudná, hol kezdjen mindezekhez.
                  Flóra ügyelete mellett mindez a legszebb rendén ment. Ő már jártas volt az
                  ilyesekben. Mindenre emlékezett, s ha kellett valamit végezni, úgy tett, mintha ő
                  kérdené azt Fannytól: “Ugye, most ezt és ezt kell tenni? Ma nemde ezt végezzük
                  el?” Úgyhogy ha Fannynak elég finom érzése nem lett volna barátnéja gyöngédségét
                  észrevenni, könnyen azt hihette volna, hogy ő maga az, aki mindenhez ért, legalább
                  János úr abban a meggyőződésben élt, hogy felesége otthonias mindezen dolgokban,
                  mintha örökké grófi házakban nevelkedett volna.</p>
					<p>És mikor eljött az est, midőn egyedül maradtak, s volt idő beszélgetni, mennyi
                  szépet, mennyi okosat hallott akkor Fanny barátnéjától. Ő csak hallgatott, ő csak
                  nézte e finom beszédes ajkakat, e még beszélőbb, ragyogó szemeket, miktől
                  boldogságot kezde tanulni. Olyankor szobaleányaikat kiküldék, s egymásnak
                  kölcsönösen segítének az esti toalettnél, s azután szabadon, vidáman beszéltek a
                  világ bohóságairól.</p>
					<p>Egyszer elővevék azt a névsorozatot, mely Varga uramnak annyi izzadást és
                  szorongattatást okozott. – Fanny nem hallgathatá el az öreg tisztviselő
                  magasztalására, miszerint ő volt az, ki Flórát előtte oly lelkesülten magasztalá,
                  hogy ő már képzeletében is olyannak hitte Szentirmaynét, mint minő valóban.</p>
					<p>– Aha! Ti tehát szemlét, bírálatot tartottatok vendégeitek felett.</p>
					<p>– Tartottunk volna, de a jó öreg abban alkudott meg velem, hogy csak azokat fogja
                  velem megismertetni, akiket okom lesz szeretni; egész odáig, ahol a te neved áll,
                  mind olyanokat talált, kiknek sok jó tulajdonságaikból csupáncsak az az egy
                  hiányzik, hogy nem szeretetreméltók.</p>
					<p>Szentirmayné kedélyesen kacagott.</p>
					<p>– No, tehát jer ide, szóljuk meg a többieket is.</p>
					<p>Fanny odaült mellé. Flóra odavonta a barátné szép fejét, s azután elővették a
                  lajstromot, hogy megszólják a világot.</p>
					<p>De elébb annyit kellett ezen a gondolaton kacagniok, hogy ők most teljes
                  elszántsággal és hozzákészüléssel elkezdjék a világot rágalmazni.</p>
					<p>Ez igazán különös tréfa.</p>
					<p>Ámde különbség van rágalom és rágalom között. Valaki felől álhíreket terjeszteni,
                  rejtettebb hibáit felkapni, továbbadni, ismerőseinél jó hírét aláásni, árulkodni,
                  ezek bizonyosan mind nemigen szép foglalatosságok, ez nemtelen rágalom; de ismerni
                  a világ gyöngeségeit, s azokat ártatlan téveteg lelkekkel megismertetni, óvni,
                  figyelmeztetni valakit, aki különben nagyon érzékeny, nagyon esendő, az útjában
                  fekvő tövisekre, kavicsokra, sikányokra, békákra és vermekre, ez már ismét helyes
                  dolog, ez nemes rágalom. (Ámbár lesznek, akik e szót ismét
                  nonszensznak fogják nevezni.)</p>
					<p>Tehát fogjunk hozzá a nemes rágalomhoz.</p>
					<p>Legelőbb is a férfiak.</p>
					<p>A tény nem az enyim, hanem azé a két hölgyé, aki az értekezés folyamát viszi; ha
                  rajtam állna, én bizonyosan a hölgyeken kezdeném.</p>
					<p>– Ezek itt felyül mind nagyságos és méltóságos urak. A nagyságos és méltóságos
                  urakat sokkal nehezebb kitanulni, mint más embereket, mert nekik a közönséges
                  emberi tulajdonságokon kívül még nagyságos és méltóságos erényeik és hibáik is
                  vannak. Itt van egy mindjárt legfelül; ez ha közönséges ember volna, azt mondanók
                  róla, illetlen magaviseletű, minden nőről rosszat gondol, kivéve a magáéról, mert
                  azzal éppen nem gondol, amellett heves, szenvedélyes; ha indulatba jön, nem
                  válogatja a szót, nem nézi, férfiak vannak-e körüle vagy nők; a legtarkább
                  társaságban, akárhány fiatal leány legyen jelen, olyan furcsa anekdotákat mond el,
                  hogy még az érzékenyebb férfiak is elpirulnak bele; hanem nagy hazafi, neve
                  ismerve és bámulva van, tehát tisztelni kell, tehát nem lehet vele úgy bánni, mint
                  más emberrel; hanem éppen ez a tisztelet a legjobb fegyver ellene, ő bizonyosan
                  erősen fog neked udvarolni, és te nem utasíthatod őt el, hanem ehelyett magasztald
                  őt országos erényeiért. – Ez mindig sakkban tartja őt; én próbáltam, és sikerült.
                  – Valahányszor könnyelmű, csapongó vagy hetyke, alacsony célzatokkal közelít, a
                  nagy tisztelet mindannyiszor kényteti őt országos renoméjának érzetére, s a lehető
                  legkényelmetlenebbül érzi magát oly asszonyokkal szemben, akik mindig nagy tetteit
                  emlegetik előtte, mindig országgyűlési beszédeit magasztalják, mikor ő meleg
                  nyilatkozatokra készül, s mikor legtüzetesebben ostromolna, akkor úgy bámulják,
                  mint a Nelson szobrát, aki négyszer magasabb más embernél, s akinek nem szabad
                  onnan az oszlop tetejéről leszállni. Ezért ő tégedet nagyon együgyűnek, ostobának
                  fog tartani, hanem az rád nézve jó.</p>
					<p>– Kicsoda is ez? – szólt Fanny megnyálazva irónjának hegyét. – Szépkiesdy Imre
                  gróf. – S utána írá: – Nagy és tiszteletre méltó férfiú.</p>
					<p>Valami mulatságos helyzet volt ez; a hölgyek titkosrendőrsége, kik jegyzeteket
                  raknak az emberek nevei után, hogy előre tudják, kivel van dolguk.</p>
					<p>– Itt jön egy másik nagyságos úr. Ezen cím nélkül nem tudom, hogy ismerné-e őt
                  valaki a világon. Semmiféle tulajdonságát sem ismerem, pedig minden hónapban van
                  hozzá szerencsém. De egyet mégis megjegyeztem róla: azt, hogy fölséges étvággyal
                  bír, és mindig azon panaszkodik, hogy nem tud enni. Nagyon kellemetes ember; ebéd
                  előtt azon panaszkodik, hogy nincs étvágya, ebéd után, hogy megterhelte magát; ha
                  nem kínálod, megharagszik, és éhen marad. Ezzel legkevesebb baj van.</p>
					<p>– Írjuk utána: báró Málnay Georges (nem György) – kellemetes ember.</p>
					<p>– Itt van egy kedves bohó, gróf Erdey Gergely. A legkellemesebb fiú valamennyi
                  között, ki tréfás ötletével az egész társaságot mulattatni bírja. Produkálja a
                  világ minden nemzeteit ellesett alaktalanságaikkal, kalapja föltevésével angolt,
                  spanyolt, franciát és zsidót állít elé. A legkevésbé veszélyes ember, éppen azért,
                  mert olyan bohó, éppen azért, minthogy oly szeretetreméltó, nem lehet félteni
                  senkit, hogy beleszeret. Képtelen volna egy tapasztalatlan tizenhat éves lyánkát
                  elcsábítani; minden nagyravágyását abban látszik helyezni, hogy másokat
                  megnevettessen. Mondhatni, olyan ártatlan, mint egy gyermek, úgyhogy bátran el
                  lehetne küldeni fiatal lyányokkal bálba mint garde des dames-ot, senki sem szólná
                  meg őket érte. A nevetők mindig az ő részén vannak.</p>
					<p>– Gróf Erdey Gergely – jegyzé Fanny. – Kedves bohó.</p>
					<p>– Menjünk tovább: gróf Louis Karvay. Nem is lehet őt képzelni másképp, mint így
                  megfordított névvel: Louis Karvay. Tökéletes világfi Talleyrand korából.
                  Mindenkire figyelmez, és követeli, hogy mindenki figyelmezzen rá, kérdést csak
                  azért intéz hozzád, hogy lássa, mennyire nem tudsz neki megfelelni; valóságos
                  kísértet, melyről sohasem tudhatod, hogy mivel bántod meg. És azután elharagszik
                  esztendőkig, és nem mondja meg, hogy miért; egy levélboríték, melyen Louis helyett
                  Lajosnak van fordítva, elég arra, hogy elduzzogjon érte holtig; ha valaki jön
                  hozzád, midőn ő nálad van, s azon valaki nálánál rangra alábbvaló, és te azon
                  hibát találod elkövetni, hogy az etikett szabályai ellen felkelsz helyedről, midőn
                  csak meg kellene magadat hajtanod, vagy éppen eléje mégy, Louis megharagszik, és
                  azt mondja, hogy őt megbántottad. Az asztalnál kit ültess mellé és vele átellenbe?
                  Ez meg éppen kétségbeejt, mert meglehet, hogy valami ismeretlen oknál fogva
                  valamelyikre haragszik, s akkor azt hiszi, hogy kiszámított álnokságból ültetted
                  mellé, és férjednek ellensége lesz. Utasítást pedig senkinek sem ad afelől, hogy
                  neki mi tetszik és mi nem. Hanem tessék azon másoknak törni a fejöket, hogy az ő
                  agyafúrt szeszélyeinek titkaiba behatoljanak.</p>
					<p>– Ennek a neve után írjuk azt, hogy tüskés gentleman. (Megint nonszensz.)</p>
					<p>– Most jön gróf Sárosdy főispán. Derék, jó érzelmű ember, de rettenetes
                  arisztokrata. Parasztokkal, szegény emberekkel örömest tesz jót, de azt nem
                  kívánhatják tőle, hogy őket embereknek ismerje el. Jobbágyainak bizonyosan legjobb
                  dolguk van az egész Magyarországon, de nem nemesembert még csak irnokai közt sem
                  szível. Ez egy kissé feszesen fogja magát irányodban viselni, de szerencsére szíve
                  jó, s a jó szívhez vannak kulcsaink. És nem volna utolsó vállalat őt szabadelvűbb
                  eszmék számára meghódítani, s úgy hiszem, hogy ha mi szövetkezünk ellene, a diadal
                  annyi, mint bizonyos.</p>
					<p>Itt egy kissé meg kelle állapodni azon vitakérdés felett, hogy melyike a két
                  hölgynek bír nagyobb előnyökkel és hatalommal e győzelemre; s miután mind a kettő
                  a másikra iparkodott hárítani az elsőbbséget, a kérdés eldöntetlen maradt.</p>
					<p>És azután még egy csomó nagyságos és méltóságos úr következett, kik kisebb-nagyobb
                  mértékben szintén igénybe vették Szentirmayné figyelmét, különben nagyobbrészint
                  olyan emberek, akiket egyszer látunk, s azután elfelejtünk, mint valami üstökös
                  csillagot.</p>
					<p>Most jöttek a tekintetes és tiszteletes urak, természetesen ezek már mind meglett
                  férfiak, mert azon időkben nemigen osztogatták fiatal embereknek a tekintetes
                  címet.</p>
					<p>Óh, ezek a tekintetes urak mindig a legkönnyebben bánható osztálya voltak a
                  társadalomnak; a tekintetes urak sohasem szokták azon törni fejeiket, hogy mikor
                  haragudjanak meg valamely etikettszabály elmulasztása miatt. Derék, becsületes
                  emberek, akik mindenkit meghallgatnak, mindenkinek igazat adnak, senki címét el
                  nem felejtik, és a magukéval meg vannak elégedve; a tréfát felveszik, s örömest
                  visszaadják, nem csinálnak komoly képet, ahol mindenki vigad, s nem nevetkéreznek,
                  ahol más figyelmez. Kiken harminc esztendő óta köszörüli a napi és heti sajtó
                  fegyvereit, tarkabarka képeket festve a tekintetes világ konzervativizmusa,
                  csökönössége, nagy pipájú, kevés dohányú volta felől, kiket csak egy regényíró is
                  munkájából ki nem felejt, ha azt akarja, hogy abban magyar elem és nevetnivaló
                  legyen, és ami a legsajátságosabb, ezek a bohó táblabírák, ezek a tekintetes urak
                  maguk azok, akik e könyveket vásárolják, és olvassák, mert ha ők nem vennék, nem
                  tudom, hogy kinek a számára gyakorolná a betűvetés nemes foglalatosságát a magyar
                  Helikon.</p>
					<p>– Most jön a sor az eredeti fiúkra.</p>
					<p>– Óh, már ezeket jobban ismerem náladnál. Többet tudok róluk, mint kellene.</p>
					<p>– Végül a finom gavallérok. Ezeket is ismerheted.</p>
					<p>Kárpáthyné nem állhatá meg, hogy ne ásítson.</p>
					<p>– Felelet volt ez arra, amit mondtam? – kérdé Szentirmayné nevetve.</p>
					<p>– Csak visszaemlékezés a mulatságosan eltöltött órákra.</p>
					<p>– E szavakkal be van rekesztve a szemle a férfiak fölött.</p>
					<p>Fannyt egyszerre valami komolyság lepte meg. Eléje tűnt ideáljának képe újra.
                  Tehát ő nincs sehol? Tehát őt nem fogja soha látni ez életben többé? Vagy tán ő is
                  ott van e névsorozatban, hisz Pozsonyban többször látta őt Kárpáthy Jánossal
                  karöltve sétálni, tehát ismerősök, s talán csak Flóra nem vette észre őt, vagy
                  azok közé számítá, akikben sem jó, sem rossz tulajdon nincs, amiért megemlékezzék
                  róluk. Az nem lehet; e nemes arcnak nemes szívet kell képviselni, e tiszta szép
                  szemekben csak tiszta szép lélek lakhatik, hisz minden vonás férfierényt, magas,
                  fennkölt szellemet árul el.</p>
					<p>Félig habozva, félig tréfásan kérdezé Flórától:</p>
					<p>– És – nem hagytál ki senkit?</p>
					<p>– De igen! – szólt Flóra nevetve, s gyermeteg játszisággal ragadta fel az
                  asztalról a hosszú iratot, s a pamlagvánkosra vetve magát, maga elé tartá azt
                  kiterjesztve s onnan kandikálva elő mosolygó arcával, mint egy leskelődő
                  amourette. – Kihagytam egy nevet. Pedig nagyon érdekes név. Nem találod ki?</p>
					<p>– Nem én! – szólt Fanny egészen elhalaványodva.</p>
					<p>– Ah, be bohó vagy te! Ez egy igen jeles, szép, nemes lelkű fiatalember. Legalább
                  én legszebbnek tartom őt az egész világon, s nem ismerek férfit, ki vele nemes
                  lélekben, szeretetreméltóságban versenyezhetne. Valahányszor arcát látom, a lelkét
                  is látom magam előtt, s imádom mind a kettőt. Mégsem ismersz rá?</p>
					<p>Fanny fejét rázta. De igen. Ráismert ő valakire. Csakhogy ez az ő névtelen ideálja
                  volt, kit ő szinte legszebbnek, legnemesebbnek tartott minden férfiak között, s
                  arra gondolt e percben.</p>
					<p>– Tehát igazán azt kívánod, hogy megnevezzem őt előtted? – kérdé tréfás
                  bosszúsággal Flóra.</p>
					<p>– Igen, igen – suttogó Fanny, s iparkodott belenézni az iratba, melyet barátnéja
                  kötekedve vont el szemei elől, s nagy komolysággal olvasá belőle.</p>
					<p>– E jeles, szeretetreméltó férfiú, gróf Szentirmay Rudolf.</p>
					<p>– Ah – sóhajta Fanny, lángra gyúlt arccal. Most értette át a tréfát, s elszégyenlé
                  magát, hogy oly együgyű volt magától ki nem találni, hogy más név nem maradhatott
                  ki onnan az övénél, melyről még nem szóltak.</p>
					<p>Flóra azt hivé, hogy e tréfa után át kell ölelni barátnéját, és őt megcsókolni; az
                  ideál ismét eltűnt a szívből, Fanny lemondott azon reményről, hogy őt valaha
                  lássa, s iparkodott barátnéja jókedvét osztani, s maga is kacagott
                  szórakozottságán.</p>
					<p>– Most szóljuk meg a hölgyeket.</p>
					<p>– Jó lesz, szóljuk meg a hölgyeket.</p>
					<p>– Úgyis csak kölcsönbe esik.</p>
					<p>– Persze, aztán mi csak igazat mondunk róluk.</p>
					<p>– És az nem emberszólás, és mi csak egymás előtt beszélünk, nem adjuk tovább, amit
                  hallunk.</p>
					<p>– Annyi, mintha nem is szólnánk, csak gondolkodnánk. No, lesz most mindjárt
                  csuklás az országban... </p>
					<p>Galambcsípések!</p>
					<p>– Legfelyül áll az arisztokrata főispánné neve. Nem tudom micsoda előszeretetből
                  írta ide a magasra a jó szomszéd? Talán inkább előfélelemből. Ez egy elégületlen,
                  elkényeztetett dáma, akinek annyi elájulni, mint más embernek egyet sóhajtani.
                  Mintha izzó parázsra tennék, aki előtte áll, mert bizonyos lehet róla, hogy amit
                  tesz, mond, még amit gondol is, az neki mind nem tetszik. Lássa meg, hogy valaki
                  keresztbe tette a lábát, elájul; ha egy macska téved a szobába, görcsöket kap; ha
                  a kés a villára van téve, le nem ül az asztalhoz; ha künn a kertben rózsák vannak,
                  kettős ablakon keresztül megérzi a szagát és elájul, úgyhogy abban a szobában nem
                  lehet virágot tartani, ahol ő van. A vajas szarvastól iszonyodik, fél tőle, mint
                  valami öklelő vadállattól, s ha meglát egy férfit, akinek jobbfelől van
                  elválasztva a haja, kétségbeesik. Ahhoz az asztalhoz, melynél ő ül, ne ültess
                  senkit, akinek kék ruhája van, mert az rettenetes szín előtte, görcsöket kap, ha
                  látja; senkije felől ne tudakozódjál, mert akárkit kérdeznél tőle, elájul. Az őrá
                  mind rettenetesen hat; általjában iparkodjál semmit sem beszélni előtte, mert őt a
                  legcsekélyebb dolog is alterálja. Vigyázz amellett, nehogy a jó szomszéd minden
                  elájulásnál sajtár vízzel támogassa fel, hanem tarts hozzá közel valami üveget,
                  akár van benne valami, akár nincs, ettől felocsúdik.</p>
					<p>– Ezt jól megismertük. A neve után: repülő só.</p>
					<p>– Ah, itt jön gróf Kereszthyné. Ez jeles asszonyság. Magas, vaskos, férfias alak
                  széles, vastag szemöldökkel; sohasem beszél alantabb hangon, mint ha egy
                  zászlóaljat vezényelne; “Mit? Micsoda? Ha? Hogyan?” – így beszél örökké a
                  legmélyebb hangon más szavába, hogy holmi gyönge szívű embert százszor belezavar a
                  beszédjébe, s mikor elkezd nevetni, szinte reng bele a ház. Megregulázza az egész
                  társaságot, s ha valakire megharagszik, annak jobb lett volna vakon születni;
                  ezeket az apró fiatalembereket már előre leli a hideg, mikor meglátják; mert úgy
                  rájok ijesztget, mint akármely professzor, és amellett folyvást beszél diákul,
                  ismeri a törvénykönyveket, kidisputálja a legkörmösebb prókátort, iszik
                  hatalmasan, és gyönyörűen dohányzik; a lovakat ugyan nem hajtja, de megesik rajta,
                  hogy ha a kocsis rosszul hajt, kiveszi kezéből az ostort, s a nyelével jót rak a
                  hátára. Különben a legjobb szívű teremtés a világon, aminőt csak kívánni lehet, s
                  igen könnyű kegyébe jutni. Csókolj neki kezet, s nevezd asszonynénémnek, azontúl
                  aztán ne félj tőle, s csak te magad ne adj ellenkezőre okot, szeretni fog, és
                  kardot ránt melletted, s ha valahol hátad mögött az ő jelenlétében mások
                  rágalmazni találnak, olyan lármát csinál érted, hogy mind szétszaladnak.</p>
					<p>Fannynak előre is nagyon megtetszett ez asszonyság. Mégis milyen jó ez a kis
                  emberszólás, enélkül nagyon félt volna a harcias külsejű delnőtől.</p>
					<p>– Ennek a neve után nem írunk semmit, könnyű lesz ráismerni.</p>
					<p>– Tovább lássuk nagyságos Körtvélyiné asszonyságot. Ennek egy gyöngéjét ismerem:
                  van egy kedves fiacskája, mintegy húsz-huszonegy éves gyermekese lehet a lelkem.
                  Anyja mindig őróla beszél. Tiszteletre méltó szenvedély. Dezsőnek hívják a
                  parányit; tudakozódjál felőle. Véghetetlenül sokat fog róla beszélni, s ha azt
                  mind végighallgatod, téged tartand a legderekabb hölgynek az országban. Azt persze
                  nem szükség tudnod, hogy Dezsőcske egy iszonyú haszontalan fiú a földön.</p>
					<p>– Ah, te Flóra, milyen ravasz vagy te!</p>
					<p>– Ugye, hogy elrontalak!</p>
					<p>– Azt ugyan jól teszed! Csak én tudnék úgy az emberekre figyelmezni, de én le nem
                  tudnék egy embert írni, hogy milyen.</p>
					<p>– Vénülj csak meg, mint én.</p>
					<p>Ezen természetesen nagyon sokat kellett nevetni.</p>
					<p>– Nohát kedves anyókám, jó öregem, kit ismerjünk még meg?</p>
					<p>– Itt van még Szépkiesdyné neve. Csendes, hallgatag asszonyság, akit semmivel sem
                  lehet megbántani; férje hozzászoktatta már, hogy semmi se fájjon neki, de viszont
                  örömet sem lehet neki okozni, az egész arc, egész alak egy vágyat, egy óhajtást
                  látszik kifejezni, azt, hogy mennyire szeretne a föld alatt lenni.</p>
					<p>– Szegény asszony!</p>
					<p>– S még az a kín járul hozzá, hogy minden csinos arcú nőnek tudnia kell azt,
                  miszerint őneki önkénytelen fájdalmat fog okozni, mert férje az ő jelenlétében is
                  udvarol mindenkinek. Valaha nagy szépségnek tartották, s tíz év alatt egészen
                  megvénült a bánat és gond miatt.</p>
					<p>– Szegény asszony! – sóhajta Fanny. (Tehát vannak, kiket még ő is sajnálhat.)</p>
					<p>– Bemutatom még Málnay Georges nejét. Őrizkedjél tőle. Örökké hízeleg, csak azért,
                  hogy valami titkot, valami gondatlanul kiejtett szót ellessen tőled. Valóságos
                  Mefisztó női alakban. Mindenkinek ellensége, akit csak ismer, de ha összejön vele,
                  öleli, csókolja, azt hinnéd szerelmes bele; hiábavaló dolog vele nyíltan
                  összeveszni, holnap már megint úgy tesz, mintha semmi sem történt volna, ölel,
                  csókol, és el van ragadtatva. Legjobb, ha fel sem veszed. Egyenesen hideg,
                  visszautasító arccal fogadd. Ezért, hátad mögött gorombának, neveletlennek fog
                  mondani, hanem ez a legszelídebb rágalom, amit tőle várni lehet.</p>
					<p>Fanny háladatosan szorítá meg Szentirmayné kezét. Nélküle mennyit kellett volna
                  botlania! Mennyit okulni saját kárán! Vagy tán szenvedni és mégsem okulni, mert
                  hiszen ő nem tudott figyelni, nem embereket kiismerni. Lelke nagyon kevés
                  önállósághoz volt szokva.</p>
					<p>– Van még valaki említésre méltó a sok között?</p>
					<p>– Marion kisasszony.</p>
					<p>– Valóban?</p>
					<p>– Olyan, amilyennek láttad. Mindig olyan. Ez természet nála és nem szokás.</p>
					<p>– Hát még ki?</p>
					<p>– Még egy árulkodó, mindenkit megszóló, rágalmazó asszony van itt a több között,
                  aki gonosz felfedezéseket tesz az emberek legtitkosabb hibáiban, de akitől azért
                  nem kell félned, mert téged igazán szeret, s téged soha elárulni, rágalmazni,
                  bántani nem fog. Hát ezt kitalálod-e?</p>
					<p>Fanny félig nevetve, félig sírva borult barátnéja keblére, őt összeölelve,
                  csókolva, és azután még sokáig nevettek, vigadtak afölött, hogy ők most hogy
                  megszólták a világot.</p>
				</div>
				<div type="chapter">
					<head>
                  XX. Az ünnepély
               </head>
					<p>Egyik hintó a másik után gördült a kárpátfalvi kastély udvarára, mindenféle fajai
                  és nemei a négykerekű állatoknak voltak e napon láthatók a népes kastély kapuin
                  belől; gömbölyű, sárga mázú hintók magas, peckes rugókra helyezve, miket bűnei
                  bűnhődéseül vett magának valami tekintetes úr; széles, üveges, salugádoros
                  batárok, ki tudná, hány emberre és lóra számítva, hátul két álló bakkal és kettős
                  fogantyúkkal, oldalt egymás vállára boruló kettős címerekkel, minden ezüst rajtok,
                  ami másutt csak réz. Ezek a nagyságos és méltóságos urak földi mozdonyai. Amott
                  látni egy nagyon megviselt hintót, melyet rögtön megleptek a verebek az egész úton
                  elhullatott kalács- és kuglófmorzsák miatt, ezen valamelyik esperes úr jött élete
                  párjával. Amott egy szerény cséza, paraszttengelyre kötött hintócím. Furcsa angol
                  járművek, mik köznapi embert zavarba hoznának, miután az egészen csak két ülés
                  van, egyik a kocsis, másik az inas ülése; mármost melyik illeti meg magát az
                  urat?</p>
					<p>Lehete látni ezek között cifra parasztszekereket, miken sallangos, csengős öt
                  lóval jöttek az eredeti fickók kivarrott szűrben, subában, sőt egy rettentő
                  társzekeret is, melyen Horhi Miska utazott ide nyolc ökörrel és hat agárral; hat
                  cigány ott ült a szekéroldalon, s végigmuzsikálta valamennyi falun.</p>
					<p>Maguk a vendégek már azalatt keresztülmentek azon a kémiai procedúrán, miszerint a
                  hölgyek és férfiak különváltak, azonban még nincsenek abba a kényelembe helyezve,
                  hogy egymással mind megismerkedtek volna, s csak úgy meredeznek egymásra, mikor
                  két ismeretlen találkozik. Az különös, hogy nagy társaságban az ember úgy szokott
                  haragudni arra, akit nem ismer. Természetesen nem hölgyeket értünk. Mennyivel
                  szerencsésebb mindenkinél maga a háziasszony, ő már mindenkit ismer, tudja jól
                  hibáit, erényeit, gyönge és erős oldalait vendégeinek, s magát azokhoz alkalmazva
                  viseli. Szépkiesdy grófot mint legtiszteletreméltóbb hazafit, a legkomolyabb
                  tisztelettel fogadja, s biztosítja róla, hogy mint nagy szónokot, mint nemes keblű
                  férfiút régóta tanulta bámulni. A gróf szitkozódik magában, hogy megint akadt
                  valakire, aki őt óriásnak nézi. Gróf Erdey Gergelynek már messziről nyújtja
                  mosolygó üdvözletét, mit ez azzal hálál meg, hogy egyik kezében a kalapjával,
                  másikban a parókájával köszön neki, ami óriási kacajt idéz elő a vendégsereg
                  között. A bohó fiú leborotváltatta mind a haját, hogy erősebben nőjön, s most
                  kopasz fejével rémíti a gyenge szívűeket. Gróf Sárosdy főispán és neje előtt
                  alázatos hallgatagan hajtja meg magát az ifjú háziasszony, mi az arisztokrata
                  hazafinak nagyon megtetszik benne. Elismeri, hogy a polgárleányok sem rút
                  asszonyok, ha egyszer nemesi családba emeltetnek fel; azután cselédjeit sürgeti
                  Fanny, hogy untalan a nagyságos asszony körül legyenek, s kívánalmait teljesítsék,
                  ami viszont az ő tetszését nyeri meg, mert hozott bár magával két szobalyánt, de
                  az neki sohasem elég. Gróf Kereszthyné megérkeztére őszinte örömmel fut eléje
                  Fanny, s mielőtt azt meggátolhatná, megcsókolja kezét, amivel azt nyeri, hogy a
                  harcias asszonyság elébb megfogja két vaskos markával, s eltartja magától messze,
                  sűrű fekete szemöldeit leráncolva, mintha keresztül akarna rajta nézni, azután
                  odaragadja magához, s megveregeti nagytenyerével, mély gordonkahangon mondva:
                  “Tetszünk egymásnak édes öcsém, tetszünk egymásnak”.</p>
					<p>Kárpáthyné tehát az első órában megnyert, meghódított mindenkit. – A férfiakat
                  szépsége, a hölgyeket eszes magátviselete nyerte meg, csak a villásreggeli
                  hiányzott még, hogy mindenki elragadtatva legyen, mind a pompa és ízlet, mind az
                  ügyes elrendezés fölött, senki sem érzé magát feszesen, senkinek sem volt oka
                  neheztelésre; Louis Karvay két fiatal hölgy mellé jutott, ahol teljes pályatere
                  nyílt Talleyrand korából való udvaronci tehetségeit legnagyobb ragyogásukban
                  kitüntethetni. A kortyondi fráterek külön szobába, külön asztalhoz jutottak, mely
                  felett kimondhatatlanul meg voltak elégedve, s általában azt imádták legjobban a
                  háziasszonyban, hogy olyan keveset háborgatja őket. Málnay Georges pedig magához
                  sem térhetett a sok kínálás miatt, s az egész reggeli alatt esküdött égre-földre,
                  hogy ő ma képtelen lesz ebédelni, s szerette volna látni azt az embert, aki még
                  egy falatot képes volna valamiből enni, habár csupán ambrózia lenne is; s amellett
                  akármi került az asztalra: “De már abból eszünk!” Végül minden pástétom és
                  sütemény után, miken az érdemes úr keresztül késvillázta magát, az esperes úr
                  személyes meglepetésére, kinek e gyöngeségét a tisztelendő asszonytól tudakolta
                  meg Fanny, került az asztalra – sült burgonya. Az egész társaság kacagott, mert
                  mindenki tudta, hogy azt az esperes úr nagyon szereti. – “Mi az? – kiálta Málnay –
                  krumpli? – De már abból eszünk!”</p>
					<p>Ilyen módon jó hangulatba hozva, felkelt a társaság a terembe átvonulandó, a
                  gyűlés, a tanácskozmányok megkezdésére. És ez valóban nem rossz gondolat a
                  terített asztaltól járulni a zöld asztalhoz, így az ember sokkal könnyebben
                  beszél, és könnyebben hallgat.</p>
					<p>A Kárpáthy-család nagy ősi terme volt felnyitva e célra, a hosszú karzatos terem,
                  mely az inszurrekció óta most először tárult fel emberi szemek előtt, körül nagy
                  ősi képek, csoportba rakott csodás fegyverek, zászlók és más diadaljelek, miket
                  nagyban megbámult egypár falusi fiatalember, akinek még nem volt annyi esze, hogy
                  inkább a karzatot elfoglaló szép hölgyeket bámulta volna; pedig bizony lett volna
                  ott mit bámulni, annyi szépség, annyi báj közepett egymás mellett a vidék legszebb
                  két ifjú delnője: Kárpáthyné és Szentirmayné; ha török poéta volnék, azt mondanám:
                  két gyémánt aranyfoglalatban. Úgy, hogy éppen nem lehet rossz néven vennünk
                  Gergely gróftól, hogy ő, mielőtt valaki egyet szólt volna, mindenek előtt
                  indítványba tevé, hogy ő a gyűlés részéről hódolatnyilatkozatot kíván szavaztatni
                  a jelenlevő szépségek tiszteletére, ami annál jelesebben ütött ki, mert azt a
                  társaság egyhangúlag megszavazta, s e határozat legeslegvégül, minden paragrafus
                  és statútum elejébe jegyzőkönyvileg beiktattatott.</p>
					<p>Csak ezután került a sor a tárgy meritumára, az agarakra, melyek hogy maguk is
                  nagy számmal voltak jelen a gyűlésteremben, azt, úgy vélem, senki sem fogja
                  különösnek találni, aki a “Nihil de nobis sine nobis” (“Semmit rólunk nélkülünk”)
                  alapelvét tiszteletben kívánja tartani. Az ő bőrükről volt szó, illendő, hogy
                  hallgathassák ők is, és nyilatkozhassanak.</p>
					<p>Milyen nagy előnyt ád egy gyűlésnek, ha hölgyek is vannak jelen, azt, úgy hiszem,
                  a még most élő nemzedék előtt nem szükség fejtegetnünk. Egészen más ízt, más fényt
                  ad ez a komoly férfiak tanácskozmányainak; mindenki iparkodik több szépet és
                  okosat mondani, mert szép szemek néznek reá, s ugyanezen szép szemek jótékony
                  befolyása alatt hallgatni kényszerül a durvább szenvedély s az unalomgerjesztési
                  törekvés.</p>
					<p>A gyűlés komoly bevezetésen kezdődött. Kárpáthy János mint elnök megnyitó beszéde
                  által roppant hatást gerjesztett; különösen ezen pontok általános tetszésben
                  részesültek:</p>
					<p>“– Van-e nemesebb és férfiakhoz illőbb foglalkozás az agarászatnál, mely
                  kebleinket nemes önbizalommal tölti el, mely nagyra törekvő, buzdító hatással van
                  szellemünkre, s bennünket a haladás korszerű eszméire tanít? (Helyes! éljen!)
                  Uraim, nagyságos, méltóságos, tisztelendő és tekintetes urak, az eszme
                  megfontolást érdemel! (Halljuk! halljuk!) Van-e valaki közöttünk, akinek agara ne
                  volna? (Nincs! senki!) Ismerünk-e csak egy nevezetesebb magyar házat, melyben e
                  nemes állatok (hang a karzatról: “Személyek!” – Marion kisasszony hangja).
                  Köszönöm alássan a helyreigazítást. – Ez állati személyek meghonosulva ne
                  volnának? És íme, eddigelé senkinek sem jutott eszébe, hogy annyi millió és millió
                  főre terjedő osztálynak érdekeit felkarolja, egy olyan osztálynak, mely velünk egy
                  szobában hál, velünk egy asztalnál eszik, mely unalmas óráinkban velünk
                  barátságosan együtt ásítozik. (Ennél a szónál az érdekelt osztály két jelen levő
                  tagja elkezde egymásra morogni és csaholni; Gergely gróf hangja az asztal mellől:
                  “A hallgatóság csendre intetik, az ilyen nyilatkozatok kikéretnek.”) Uraim!
                  nagyságos, méltóságos, tisztelendő és tekintetes urak, korunk a haladás kora.
                  Mindenféle egyletek keletkeznek részint a hazában, részint másutt; vannak, kik a
                  kisdedek megóvását vevék feladatul, ismét, akik könyveket terjesztenek, vannak,
                  melyek betegek ápolásával foglalkoznak, és mások, melyek a juhokat vevék
                  pártfogásuk alá, sőt olyanok is vagynak, melyek a selyembogarak tenyésztését
                  óhajtják, és én mindezeket nagyon helyeslem, s magam is részvevő vagyok
                  valamennyiben, meg nem vonnám csekély tehetségeimet sem a kisdedektől, sem a
                  tudósoktól, sem a juhoktól, sem a betegektől, sőt még ama kukacoktól sem, melyek a
                  selymet fújják, kiket pedig utálok; de kérdem egyszersmind, kérdem és újra kérdem,
                  mi ok tarthatna engemet vissza attól, hogy midőn mindezen osztályai számára az
                  emberi és nem emberi társaságoknak vannak pártfogó egyesületek, én egy oly állati
                  személyzet pártfogására indítványt ne emeljek, mely maga felyülmúlja számra
                  mindazon élő elemeket, kiket ez országban kisdedekben, tudósokban, juhokban és
                  selyembogarakban bírunk, mert maguk az agarak bizonyára nagyobb számmal vannak,
                  hogysem valamennyi kisdedei, tudósai és egyéb gondviselésre szorult egyéniségei az
                  országnak. Mi ok tarthatna engemet ettől vissza?”</p>
					<p>Miután ilyen okot senki sem bírt felfedezni, folytatá a nábob:</p>
					<p>“– Úgy hiszem uraim, nem szükség önök előtt említenem, s hiszem is, hogy
                  mindenkinek van szíve, és átlátandja, miszerint az általunk tárgyalt állatosztály
                  hűsége, ragaszkodása mindent felyülmúl, ami e tekintetben várható. Avagy tud-e rá
                  valaki esetet, hogy egy agár régi gazdáját hűtlenül elhagyta, megcsalta, meglopta
                  volna? Ismeretes-e az agarak között az árulás szörnyű bűne, van-e rá példa, hogy
                  mint a bosszúálló macska, álmában megfojtotta volna egy agár az urát?
                  Ellenkezőleg, nem pszichológiai igazság-e az, hogy bármily keményen megfenyítse is
                  törvényes ura az agarat, ha azon pillanatban egy idegen ember urát meg találná
                  támadni, a még súlyos korbácsütésektől jajveszékelő agár nem az idegennek, hanem
                  urának fogná pártját? Sőt ellenkezőleg, ki ne tudná azt a praktikus életből, ha
                  valaki egy agarat elad, bárha új gazdája tejben-vajban füröszti is, nem találja
                  kedvét, hanem visszaszökik az régi gazdájához, bárha mérföldek is volnának közben?
                  Kivel ne történt volna közülünk ily érzékeny eset?”</p>
					<p>E felhívásra általános zsibaj támadt a gyülekezetben, mindenki emlékezni akart
                  hasonló esetre, mindenki számtalan mérföldekről látott vagy hallott hazaérkező
                  kutyákat, s valamennyin diadalmaskodott Berki Lőrinc, akinek egy agarát zsákba
                  dugva vitték el Horvátországba, s fél esztendő múlva a Dráván, Dunán, Tiszán és
                  mind a három Körösön keresztül szökött haza Püspökladányba.</p>
					<p>“– Végül szabad legyen megemlítenem uraim, azon esetet, midőn egy agár gazdája
                  meghalálozik, mit cselekszik a hű eb? Elveszti étvágyát, nem érdekli semmi többé,
                  kimegy a gazdája sírhalmához, ott lefekszik, nem eszik és nem iszik többé, s
                  hetednapra – – (itt elkezdé homlokát dörzsölni János úr, nem tudva, hogy mint
                  mondja: “meghal” vagy “megdöglik”), s hetednapra elpatkol”.</p>
					<p>Sokan nevetni kezdtek.</p>
					<p>“– Uraim, én nem frivol tréfából beszélek. Saját szomorú tapasztalásom ez; midőn
                  halálos beteg voltam, cselédeim, barátaim elhagyának, ott feküdtem egyedül, mint
                  halálra szánt áldozat, melynek már előre megküldték a koporsót, csak egypár hű
                  barátom nem hagyott el és az agaraim. Odajöttek azon szoba ajtajához, melyben
                  feküdtem, ott kapartak, ott sírtak, ott szűköltek, s ha beszökhetett egy, azt az
                  ágyam alól ki nem lehetett verni, és a többi ordított az udvaron egész nap,
                  keserűségében.”</p>
					<p>– Uram, ne mondja tovább! – kiálta le a karzatról Marion kisasszony –, a nagyságos
                  főispánné egyszerre elájul!</p>
					<p>Hirtelen alkalmazott illatszerek szerencsésen megelőzék a nagyságos asszony görcse
                  rohamait, kinek idegeire rendkívül izgató hatással volt az agárhűség ez érzékeny
                  rajzolása.</p>
					<p>János úr fel is hagyott a pátosszal, s indítványa formulázására tért át.</p>
					<p>– Minélfogva bátor vagyok azon szerény indítvánnyal járulni a két haza minden
                  agárkedvelői elé, miszerint egyesülnénk az állatország ime tagjainak méltó sorsa
                  emelésében, melyet is én e következő pontokban látok jónak meghatározni: 1-ször is
                  az ekként összegyűlt érdemes társaság nyilatkoztassa magát megalakultnak,
                  választván saját kebléből egy bizottmányt, mely a statútumokat kidolgozza, és
                  azokat ismét egy hatvantagú választmány elé terjeszti, mely legyen permanens. –
                  2-szor határoztassék meg, hogy a részvények ára mennyi legyen. Én magam elvállalok
                  ezer részvényt. (Általános éljen!) 3-szor alapíttassanak a társaság pénzerejéhez
                  képest a következő célra vezető intézmények: egy agáriskola, melyre a megkívántató
                  telket és épületet én bármelyik jószágombul ingyen átengedem (hosszas éljen!),
                  aholott az agarak hozzáértő oktatók által kellőleg neveltessenek; továbbá
                  alapíttassék egy nyomtatott orgánum, egy agarászati lap, mely a tudományok ezen
                  ágazatában tett haladásokat és felfedezéseket ismertesse, egyszersmind a társulat
                  érdekeit a közönség előtt képviselje. (Gyér helyeslés. Minek az?) Hirdettessenek
                  jutalmak az agarászatról írandó legjobb könyvekre. (Zúgás; egy hang: “Hisz így nem
                  az agarak, hanem a firkászok kedvéért egyesültünk!”) Végül tartassék minden évben
                  egyszer közgyűlés és legalább egyszer versenyfuttatás, mely alkalommal a győztes
                  agár aranybillikomot fog nyerni. Ami ki nem telik a társaság pénztárából, azt a
                  hiányt én magam fedezem.”</p>
					<p>János úr a társaság éljenzése között ült vissza helyére.</p>
					<p>Mint szokás és rendes dolog, rögtön oppozíció is támadt ellene, az eredeti fickók
                  protestáltak mindennemű fizetés ellen, mint amelyben nagy romlás magját sejtik;
                  néhány közbirtokos orrolni kezdé, hogy miért tartassék gyűlés és iskola Kárpáthy
                  jószágán, miért nem az övén. Nagy ellenszenvre talált minden nyomtatandó betű, s
                  ámbár utoljára János úr mindent a maga költségére vállalt is, indítványának e
                  részét nem vihette keresztül, mert Szépkiesdy gróf utoljára beszédébe vágott.</p>
					<p>– Hagyja el méltóságod azt az egész irodalmi pereputtyot, elég nyomorúság a hazára
                  nézve, hogy a politikai világba is befúrták magukat; ne hagyjuk őket még az
                  agarászatban is grasszálni; minden haszontalanság tőlük ered, nekik köszönhetjük,
                  hogy egészen kiforgatják a magyar jellemet ősi sajátságaiból, s megrontják
                  nyelvünket, hogy utoljára magunk magunkat sem értjük, mert ha nem tekinteném azt,
                  hogy méltóságos barátom Szentirmay Rudolf úr is megalázza magát könyveket és
                  hírlapokat írni, őt is pedig csak jelenlevő gyönyörű neje iránti hódolatból
                  kímélem, azt mondanám, hogy utálom és gyűlölöm az egész éhenkórász fajt, s nem
                  tartom érdemesnek rá, hogy agarainkkal egyérdekűvé tegyük.</p>
					<p>Flóra egészen elpirulva a haragtól fordult el a beszélőtől, legyezőjével takarva
                  el lángra hevült arcát, s szeretetre méltó ingerültséggel súgá Fannynak:</p>
					<p>– Volna csak itt Rudolf, majd megfelelne az neked.</p>
					<p>Kárpáthy János kevéssé rejtett bosszúsággal vonta hátra magát, midőn a társaság
                  nagy része éljent kiáltott a jeles hazafi beszédére.</p>
					<p>A jeles hazafiaknak az a kitűnő szabadalmuk van, hogy akármit mondanak, az mind
                  jeles és derék dolognak tartatik.</p>
					<p>A vita azonban nagyon ingerültté válhatott volna, ha eközben Horhi Miska kedvenc
                  agara holmi illetlen vonatkozásokkal meg nem bántja János úr kedvenc agarát, mire
                  a felgyulladt pártszenvedély miatt az utóbb érintett agár annyira megfeledkezék a
                  vendégi jogokrul, hogy ellenfelének nyakán megragadá a bőrt, és leteperné a
                  földre; erre a többi pártfelek is, agár-guelfek és ghibellinok egyszerre egymásnak
                  rohantak, s a tanácskozók lábai közé keveredének, míg a pecérek beavatkozása el
                  nem csillapítá az ingerült vitát.</p>
					<p>Volt azonban kacaj, szitkozódás és mennykőemlegetés; e heveskedése az érdeklett
                  feleknek könnyen megzavarhatta volna a gyűlés tekintélyét, ha Gergely gróf azon
                  komolysággal és lélekjelenléttel, melyet semmi körülményben el nem vesztett, meg
                  nem dorgálja a még folyvást egymásra morgó és csaholó pártokat.</p>
					<p>– Uraim! önöknek odakinn szabad marakodniok, idebenn csak nekünk.</p>
					<p>E rendre igazítás ismét jó kedélyre hangolá a társulatot, az agárhallgatóság
                  kiveretett a teremből, s a társulat a kérdéses pontok kihagyásával elfogadá az
                  indítványt. János úr általános felkiáltással megválasztatott elnöknek, a nagy
                  hazafi alelnöknek; választatott egyleti jegyző, aljegyző, fiskális és orvos,
                  hatvan választmányi tag és tizenkét tagú bizottmány, s mindez annak rendi szerint
                  protokolláltaték. </p>
					<p>Az alapkő le volt téve, a nagy és nevezetes társulat megalakult, s nekünk nincsen
                  egyéb hátra, mint azon őszinte óhajtásunkat csatolni efölötti örömünkhez, vajha
                  mindezen igen tisztelt hazafiak a más közérdekű ügyekben is hasonló buzgóságot
                  fejtsenek ki, s azzal mi is csatlakozhatunk azon számtalan éljenekhez, melyekkel a
                  társulat tagjai egymást kölcsönösen és méltán megtisztelik.</p>
					<p>A gyűlésteremből megválva a nagy társalgási teremben gyűltek össze a vendégek; a
                  viták és tanácskozások délutáni négy óráig tartottak, s Málnay Georges, kivel csak
                  találkozott, mindenkinek elmondá, hogy ő meg nem foghatja, hogy csepp étvágya
                  sincs.</p>
					<p>Karöltve sétált együtt a két szép delnő; mindenki, aki látta így őket, megvallá,
                  hogy nehéz volna választani, melyik szebb közőlök.</p>
					<p>Az asszonyságok, a szigorú úrnők szívességgel, bókokkal halmozák a háziasszonyt, a
                  szegény polgárleányt, ki ez órában érezé legjobban, minő istentől adott ajándék rá
                  nézve e nemes barátnő, ki őt nimbuszával körülfogja, ki – hogy az igazi szót
                  alkalmazzuk – divatba hozta a szalonokban az irántai
                  nyájasságot.</p>
					<p>Az elegáns ifjak, a szalonok arszlánjai, mint bolygócsillagok rajzották körül a
                  társaság e két napját; maga Szépkiesdy gróf úr is őket látszott keresni szemeivel,
                  s bár jól látta, hogy Flóra mindig bosszúsan elfordítja tőle arcát, ez csak annál
                  erősebb ok volt az obligát ostromlásra.</p>
					<p>– Tudja-e ön azt, gróf – szólt Flóra az útjokat álló nagy férfiúnak –, hogy én
                  önre haragszom? Igen komolyan haragszom.</p>
					<p>– Annak csak örülni tudok – felelt a nagy ember öntudattal sugárzó orcával –, mert
                  akire az asszonyok haragusznak, az bizonyos lehet arról, hogy szeretni fogják.</p>
					<p>– Nagyon helytelen fogalmai vannak önnek az asszonyok haragtartása felől; ha mi ön
                  ellen egyesülünk, mi megbuktathatjuk önt, s ön elveszti népszerűségét az egész
                  országban.</p>
					<p>Ez egy jó naiv tréfa volt, mely nem rosszul hangzott egy olyan kis eleven,
                  mosolygó hölgy rózsaajkairól, mint Flóra, s erre bármelyikünk is azzal felelne,
                  hogy megadná magát, s kézcsókolva kérné irgalmas felfüggesztését ez
                  ellenségeskedésnek; ámde a nagy férfiú jobbnak látta erre mindjárt buzogánnyal
                  felelni. Olyan képpel és állással, mintha a zöld asztalnál ülne, viszonza, elébb
                  végiggondolva a frázist, melyet mondani fog:</p>
					<p>– Asszonyom! Próbálták ezt már velem mások is. Én asszonyokkal szerelmeskedni
                  szoktam, őket meghódítom, de velök nem harcolok, és tőlök nem félek.</p>
					<p>Ily mondások után szokása volt a nagy férfiúnak megfordulni, és tovamenni, mintha
                  nem hinné képesnek ellenfelét, hogy még furcsábbat tudjon mondani. Egypár buzgó
                  bámulója a derék hazafinak hirtelen plajbásszal tárcájába jegyzé e felejthetetlen
                  mondatot.</p>
					<p>Fanny egészen el volt bámulva, Flóra pedig nevetett.</p>
					<p>– Ettől örök időkre meg vagyunk szabadulva. Olyan gyöngéjét találtam érinteni,
                  amit soha meg nem bocsát. Neki a népszerűség az aranybornyúja, s aki azt meri
                  állítani, hogy ebben megingatja, az mindennemű jóindulata ellen biztosítva
                  van.</p>
					<p>Nemsokára ebédre csengettek; a társaság nagy zajjal és kedvvel elfoglalá az
                  asztalokat, miknek leírásától lelkiismeretesen megtartóztatom magamat, először és
                  másodszor azért, mert az ilyenek csak természetben mulattatók, leírva pedig
                  véghetlenül unalmasak. Gazdagság, pompa, fény, pazarlás volt amennyi kellett, s
                  amennyi a nábob hírének megfelelt, a magyar konyhától kezdve a francia
                  szakácsművészet minden mesterséges teremtményéig kapható és élvezhető volt minden,
                  s borokban nem volt mód választani. Az ebéd vége egész a késő éjszakába nyúlt be,
                  amidőn már nagyon hangos kezdett lenni a társaság; a nagy hazafi elővette szokott
                  sikamlós, kétértelmű anekdotáit, nemigen törődve vele, hogy nők is vannak jelen,
                  mondani szoká: castis sunt omnia casta, a tisztáknak minden tiszta, s aki már
                  tudja, hogy miért kell elpirulni, azon úgysincs mit elrontani többé. A hölgyek
                  pedig úgy tettek, mintha oda sem hallgatnának, szomszédjaikkal kezdve beszédet, s
                  nem törődtek vele, hogy az eredeti fickók, a nagy hazafi obligát közönsége, a
                  frázisok claqueurjei, min kacagnak olyan gégeszakadtából.</p>
					<p>Azonban mindenki lehetőleg jól iparkodott magát érezni.</p>
					<p>Ki volt boldogabb, mint a nábob?</p>
					<p>Eszébe jutott, hogy alig egy év előtt itt, azon a helyen, melyen most ül, minő
                  iszonyú jelenet érte őt, és látta most maga mellett ülni a szép, a bájoló nőt és
                  víg, eleven társaságot, mosolygó, derült arcokat körül.</p>
					<p>Majd megzendült az előszobákban Bihari hegedűje, vígan, szomorúan; egy-egy eredeti
                  fiú felrúgta a széket, s kiment a cigányok közé, s táncolt egymagában; benn
                  azalatt a szózatosabb hazafiak ittak sorba minden vendég egészségeért,
                  kiváltképpen a háziúrért és háziasszonyért, s azután mindenféle absztrakt
                  tárgyakért, egyesületekért, vármegyékért, kollégiumokért, ennek meg amannak a
                  korszerű eszmének szerencsés sikerüléseért. Gróf Szépkiesdy tartott egy hosszú
                  beszédet, melybe igen szépen bele volt szőve minden megéljenzett frázis, ami egy
                  esztendő alatt a zöld asztaloknál elmondatott; voltak, akik már ezt a beszédet
                  negyedszer hallották, egyszer az országgyűlésen, másodszor egy főispáni
                  beiktatáson, harmadszor egy megyegyűlésen és most az agarásztársulat
                  keresztelőjén, ami azonban senkit sem akadályozott abban, hogy rettenetes
                  éljeneket ne kiáltson rá; a jó annál jobb, mentül többször hallja az ember. Maga
                  János úr is kifogyhatatlan volt a tósztivásokban, s ha e részben egy igen tisztelt
                  dámának, gróf Kereszthynének nem kellene adnunk az elsőbbséget, azt mondanók, hogy
                  mind élces mondatokban, mind poharak ürítésében ő volt a társaság hőse. Azért
                  azonban mindenesetre kiválólag meg kell őt dicsérnünk, hogy annyi ivó között neki
                  jutott legelébb eszébe, miszerint két jelen nem levő férfiúért poharat emeljen,
                  kiknek egyike István gróf, másika Rudolf, s elmagasztalván mind a kettőnek
                  érdemeit, rájok köszönté a poharat, miáltal oly lelkesülést idézett elő, hogy még
                  a hölgyek is poharat ragadtak, s kocintottak vele.</p>
					<p>A sugárzó öröm e pillanatában egy szolga lépett oda Szentirmaynéhoz, s egy levelet
                  adott, melyet gyorsfutár hozott Szentirmáról.</p>
					<p>Flóra repeső szívvel ismeré meg a borítékon férje kézírását, azonkívül is szokás
                  volt még azon időkből a levelek borítékára is kiírni a cím alá: “Kedves nőmnek,
                  legnagyobb szeretettel”, hogy még a posta is gyöngédebb kezekkel nyúljon hozzá.
                  Tehát ő írja azt! Pestről írta. Szentirmayné engedelmet kért, hogy
                  félrevonulhasson a levelet elolvasandó. Felkelése jel és felszabadítás volt az
                  egész társaságnak az asztal elhagyására, az amalgamizált tömeg szétoszlott a többi
                  termekbe. Flóra és Fanny észrevétlenül félrelopták magukat hálószobájukba, ott
                  egész nyugalommal elolvasandók a kedves levelet. Azt persze Fannynak is meg kelle
                  tudni, hogy mi van bele írva.</p>
					<p>Felszakítá a hölgy örömtül remegő kézzel a pecsétet, miután elébb szívéhez szorítá
                  a levelet, s e nehány sort olvasák belőle:</p>
					<p>“Holnap Kárpátfalván leszek. Ott találkozunk. Rudolf. 1000.”</p>
					<p>Ez az ezer azt jelenti, hogy “ezer csók”.</p>
					<p>Milyen öröme volt a kedves nőnek, összevissza csókolá a helyet, hova a férj neve
                  volt írva, mintha legalábbis 100-at előlegezni akarna e küldeményből, s azután
                  elrejté keblébe, mintha a többi 900-at még későbbre kívánná eltenni, azután ismét
                  elővette, és újra elolvasá, mintha nem emlékeznék egészen a levél tartalmára, s
                  újra el kellene azt olvasnia, hogy tökéletesen megértse, és azután újra meg újra
                  összecsókolá azt úgy, hogy utóbb maga sem tudta már, mennyi hiányzik belőle.</p>
					<p>És Fanny is teljesen osztá barátnéja örömét, az öröm oly ragadós. Holnap
                  megérkezik Rudolf, milyen jó kedve lesz azontúl Flórának! Látni fogja a legnagyobb
                  boldogságot, amit szerető szív képzelhet, és nem fogja azt irigyelni; nem! örülni
                  fog más örömének, legjobb barátnéja boldogságának, ki bírja, magáénak mondhatja
                  azt a férfit, akiről mindenki annyi jót, annyi szépet beszél, és az holnap ide fog
                  jönni, s hogy addig is nejének örömet szerezzen, megírja jövetele napját. Nem jön
                  ólálkodva, meglepve, mint aki féltékeny, hanem előre tudatja jöttét, mint aki
                  bizonyos róla, hogy nagyon, nagyon szerettetik. Oh, e boldogságot látni mily öröm
                  lesz!</p>
					<p>A két hölgy örömsugárzó arccal tért vissza a társaság közé, mely éjfélig együtt
                  mulatott, azután mindenki szobáiba távozék. János úr zeneszóval kíséré vendégeit
                  nyugalomra, azután valami altató szimfónia zengése mellett hordá ablakrul ablakra
                  a cigányokat. Azután az utolsó hang is elhalt, és azután aludt mindenki, és
                  álmodott szép dolgokat. Rókákrul az agarászok, gyűlésekről a szónokok,
                  pástétomokról Málnay úr, férjét ölelte álmában a szűz keblű delnő, és Fanny
                  álmodott arról a szép mosolygó arcról, kiről annyit gondolkozott, s ki oly
                  szelíden tekinte rá beszédes kék szemeivel, s oly csodás, oly édes hangon tudott
                  beszélni hozzá. Hiszen álmodni mindent szabad!</p>
					<p>– – – – – – – – – – – – – – – – – –</p>
					<p>Tehát holnap!</p>
				</div>
				<div type="chapter">
					<head>
                  XXI. A vadászat
               </head>
					<p>Másnap korán reggel vadászkürtök ébreszték a vendégeket; sokan, kik a vadászatról
                  gondolkozva aludtak el, kik a vadászatról álmodtak is, egyszerre talpra ugrottak
                  ez édes hangokra; mások, kik szerettek volna megalkudni magukkal még egy
                  félórácskában, s csak egy kicsi kis álmocskát ajándékoztak volna még örömest nehéz
                  szempilláiknak, e föltételökben erősen akadályozva voltak a nőttön növekedő zsibaj
                  által, mely a Kárpáthy-kastélyt egyszerre fölveré; jövő-menő léptek, ismerős
                  hangok kiáltozása a tornácokon, az udvaron csaholó ebek, ostorkongatások, nyerítő
                  paripák fölverték volna még a hétalvót is édes nyugalmából. Ki várhatna a vadász
                  emberektől diszkréciót, kíméletet? A legfinomabb szalonember is, mikor vadászni
                  készül, más csizmát húz, más sipkát tesz, s azzal azt hiszi, hogy ez mármost őt
                  feljogosítja iszonyúan kopogni, mikor megy, és egészen más hangon beszélni, mint
                  egyébkor. Sőt még ez sem volt elég, hanem ha valaki még ki nem nyitotta az
                  ajtaját, azt felénekelték, s nehogy történetesen valamely mélyen alvó még erre se
                  ébredjen fel, kisütögettek egynehány puskát az udvaron.</p>
					<p>A vadászat szenvedélye különben ragadós; én még nem ismertem embert, akinek e
                  mulatsághoz ellenszenve lett volna, s közös ez a gyermekekkel, úgy mint a
                  vénekkel, s a nőkkel, mint a férfiakkal.</p>
					<p>Hajnal alig hasadt még, midőn a felöltözött vendégek kijöttek a tornácokra,
                  megmutatni magukat és megnézni az időt.</p>
					<p>Az eredeti fickók lobogós ingujjakkal, pitykés mellénnyel, darutollas kucsmával
                  voltak nekikészülve a vadászatnak; feszes dolmányokban, pörge kalappal az elegáns
                  ifjúk, csak a bohó Gergely gróf volt angolnak öltözve piros, kurta farkú frakkban,
                  s nagyon kért minden embert, hogy magyarázzák meg a kutyáiknak, hogy nem ő a
                  róka.</p>
					<p>A delnők többnyire mind vadászköntösökben voltak; pompásan illett az amazoni
                  termetekre e testhez simuló viselet hosszú uszályával, melyet kézbe kellett
                  emelni, hogy a sarkantyús vitézek rá ne gázoljanak.</p>
					<p>S ki lett volna most is szebb, mint a mi két kedvenc hölgyeink? Flóra szép akart
                  lenni, igen szép – mert Rudolfot várta. Hajfürtei fonadékát ügyesen választá
                  arcához, finom lengeteg termetét gyönge zöldet játszó halavány veres tafota
                  spencer szorítá, elöl nyitva, csipkefodrozattal, a hasonszínű uszály balfelől
                  smaragd kapoccsal volt felakasztva, láttatni engedve a fehér viganó legalsó
                  hímzetét; arasszal átérhető derekát fehér, arannyal áttört, keleti sál ölelé,
                  pálmákkal hímzett végeit ölébe hullatva; fején gömbölyű ezüstfényes kalapka volt,
                  lengő marabutollakkal; keblén elöl három rubingomb tartá össze a sűrű
                  csipkefodrozatot. Mi jogon meri azt valaki megszámlálni: egy, kettő, három? Pedig
                  aki csak látja, mindenki megszámlálja: egy, kettő, három.</p>
					<p>Fanny egyszerűen volt öltözve. Habos fekete selyem volt uszálya és dolmánya, mely
                  nyakig fedé termetét, csak a szép karcsú nyak volt piros szalaggal átkötve, mely
                  vékony csipkebodrot szorítá, s elöl egyszerű gyémántcsattal volt megtűzve; fejét
                  fényes fekete kalap födé, mely alul két hosszú tömött rendben omlottak alá
                  éjfekete hajfürtei, félig eltakarva a kalapra kötött fátyol által.</p>
					<p>Mennyi új bájt, eddig ismeretlen varázsat ad egy ily lovagviselet a hölgyeknek,
                  aki eddig csak szerelmes volt beléjük, most megőrülhet miattok!</p>
					<p>Azonban megszólalt a csengettyű. Reggelire hívattak a vendégek. Korhelyleves,
                  villás étkek s megfelelő szeszes kortyok vártak rájok a teremben; senki sem
                  kényeskedett most, hiszen vadászok voltak mind. A kedves szép hölgyek sem
                  tagadhaták meg bámulóiktól azt az élvezetet, hogy rózsaajkaikat néhány csepp
                  rosztopcsinnal vagy harmincéves szilvóriummal meg ne nedvesítsék; ma minden
                  szabad. Ma erős szívűnek kell lenni. Mindenki más hangon beszél, még az éltesebb
                  nők is kocsin fogják kísérni a vadászatokat; a főispánné asszonyság is elmegy,
                  pedig előre tudja, hogy igen sokszor el fog ájulni, mert őt minden rendkívül
                  alterálni fogja; bárcsak valaki leesnék a lórul, hogy ő megmutathatná, milyen
                  szépen el tud ájulni olyankor.</p>
					<p>Azonban senki sem esett le a lórul.</p>
					<p>Gyönyörű nyári reggel volt, midőn a pompás menet kivonult a kárpátfalvi kastély
                  udvarából; elöl a delnők, a karcsú, lengeteg amazonok, lejtő paripákon,
                  körülrobogva délceg ifjaktól, kik lovaikat táncoltatva szökelltek választottjaik
                  mellett; hátrább a sallangos eredeti fickók jöttek mokány lovaikon, végül a
                  hintókban ülő éltes urak és hölgyek; maga János úr is nyeregbe ült, s megmutatá,
                  hogy ő sem utolsó a lovaglásban, s valahányszor nejére tekintett, húsz évvel
                  látszott fiatalabbnak; arca ragyogott azon gondolattól, hogy ez a szép asszony az
                  ő felesége.</p>
					<p>A bohó Gergely gróf eközben mindenféle ügyetlen lovasokat produkált, pedig ő maga
                  a leggyakorlottabbak egyike volt; mint lovagolnak a vasárnapi boltoslegények a
                  Práteren: szétvetett lábakkal, élethű kifejezésével azon aggodalomnak, mintha egy
                  szál deszkán kellene balanszírozniok mélységes tengerek felett; azután hogy
                  lovagol a porosz paraszt: hanyatt vetve magát a nyeregben, térdeit felhúzva, s
                  mind a két kezében lóbálva a felemelt kantárt. Mutogatta lord Ychswichset, mint
                  kapaszkodik a nyeregbe, mikor a lova felrúg, és a lova nyakába, mikor az
                  ágaskodik. Azután a debreceni cívist, hogy lötyögteti magát a lovon a talyiga
                  előtt; végül a zsidó kupecet, akit a vásáron elkap a próbálgatott ló, s beleviszi
                  a ménes közé, ez alkalommal emberfullasztó kacajt támaszta Gergely, az eredeti
                  fiúk közé tévedve lovával, s majd leverte Horhi Miskát a nyergéből. Szidták az
                  anglus születésit!</p>
					<p>Három jutalom volt kitűzve a három legjobb agárra. Első egy aranybillikom a már
                  említett felirattal, másik egy ezüst vadászkürt, harmadik egy szép medvebőr. Ezt
                  az utolsót alkalmasint legjobban meg fogja köszönni a diadalmas agár.</p>
					<p>A versenyfeleket párosával összefűzve vezetik pórázon a pecérek, a kedvenc
                  agarakat ki-ki szekéren hozatja, féltve, nehogy megrúgja valami ló.</p>
					<p>Lőfegyver természetesen egy sincs a társaságnál. Ilyesmit agarászatra nem szokás
                  vinni.</p>
					<p>Amint az egész vidám társaság a hosszú olaszjegenye sétányon végigvonul, a sétány
                  túlsó oldalán egy szemközt jövő lovagot látnak bekanyarodni.</p>
					<p>Már messziről megismeri mindenki lovaglása módjáról, s mint a futótűz terjed el
                  egyszerre az egész társaságban: “Ah valahára mégis eljött!”</p>
					<p>Ki jött el? Hát ki más, mint a legdaliásabb lovas, a legmerészebb udvarló, kinek
                  egy perc jönni, látni és győzni – Kiss Miska.</p>
					<p>A pünkösdi király.</p>
					<p>Egy perc alatt a társasághoz ér, siet magát rögtön kimenteni a hölgyek előtt, hogy
                  eddig elmaradt; apró célzásokból engedi gyanítani, hogy komoly ügyei voltak,
                  hihetőleg párbaj, azután a férfiak előtt menti ki késedelmét; lehet sejteni az
                  okát, gyöngéd ügyek, hihetőleg légyott.</p>
					<p>Amióta nem láttuk, meglehetős gömbölyűséget vettek fel arcvonásai, mint olyan
                  emberéi, ki soha sem testi, sem lelki bajokkal nem vesződik, kinek a feje sem fáj
                  soha, a szíve még kevésbé.</p>
					<p>Miután egy perc alatt a társaság valamennyi tagját sorban köszöntötte, még az
                  agarakat is neveiken szólongatva, itt kezet csókolva, amott kezet szorítva, végre
                  visszakerül az egymás mellett lovagló két hölgyhez, s különös ügyességgel sikerül
                  neki mindazokat, akik őket környezik, úgy félretáncoltatni, hogy közvetlenül
                  Kárpáthyné mellé juthasson, kit azonnal elkezd minden tétovázás nélkül
                  istenasszonynak és lovon ülő angyalnak nevezni.</p>
					<p>Szerencsétlenségére Fanny őt félreérti, s mindazt, amit neki beszélni szokott,
                  kapitális bohóságoknak tartja, s érdemeiken felül nagyokat nevet rajtok.</p>
					<p>– János úr, János úr – szól hegyesen, élesen Marion kisasszony a hintaja mellett
                  lovagló Kárpáthyhoz –, ha én önnek volnék, nem tartanék olyan házibarátot, aki
                  ellenállhatlanság hírével bír.</p>
					<p>– Nem vagyok féltékeny, nagyságos kisasszony. Ez az egyik kerék hiányzik az
                  organizmusomból; bizonyosan kivette belőlem valaki, hahaha!</p>
					<p>– Akkor meg ha önnek volnék, nem jönnék parforce vadászatra attól tartván, hogy
                  agaraim Actaeonnak nézhetnek.</p>
					<p>– Adtam volna talán rá okot, hogy nagyságod úgy viselje magát irányomban, mint
                  Diána?</p>
					<p>Marion kisasszony ajkpittyesztve fordítá el fejét. Ez az ember olyan ostoba, hogy
                  semmit sem akar elérteni, amivel valaki boszontani kívánja.</p>
					<p>Fanny jókedvűen kacag a pünkösdi király beszédein. Ha tudná, hogy ezt udvarlásnak
                  nevezik, nem kacagna. De hiszen mellette lovagló barátnéje éppen olyan jókedvvel
                  társalg Gergely gróffal, és ma mulatság napja van, kissé hangosabb lehet a jókedv,
                  mint egyébkor.</p>
					<p>Miska legjobban érzi magát, mikor a mesterségéről beszélhet; figyelmes szemmel
                  vizsgálja, hogy tartja magát Fanny a lovon; ez szabadságot ad neki megjegyezhetni,
                  miszerint termetét nem hajtja eléggé előre, a derekát könnyű hullámzásban kell
                  tartani a paripa lépéseivel egyezve; a nyereg alkalmasint félre van csúszva, mert
                  a jobb térd igen alacsonyan áll, nem, nem az a baj, a kengyel igen hosszú, a bal
                  lábacska alig ér bele a hegyével. Ho! meg kell állani! Ebből nagy baj lehet; a
                  futtatásban könnyen kicsúszhatik a kengyel a talp alól. Meg kell állani. A
                  nagyságos asszony számára magasabbra kell csatolni a kengyelszíjat.</p>
					<p>Egyszerre öten-hatan ugrottak le lovaikról e kellemes szolgálatot megteendők,
                  legelső volt a pünkösdi király; Fanny azonban egészen elpirulva körülforgatá
                  lovát, visszatartóztatva kengyelétől a szolgálatra kész szeladonokat. </p>
					<p>– Nagyon jól van így, nem szükség megigazítani.</p>
					<p>E pillanatban, senki sem tudja honnan termett oda, Varga uram ugrott Fanny lova
                  mellé, s szíves készséggel ajánlá, hogy ha valami baj van a nyeregszerszámon,
                  parancsoljon a nagyságos asszony ővele, legalázatosabb szolgájával.</p>
					<p>Fanny háládatos mosollyal köszöné meg az öreg hivatalnok készségét, ki ezáltal
                  azon zavarból menté ki, hogy kengyelvasához e fiatalemberek egyikét engedje
                  nyúlni, mire az öreg lehajolt, kérve úrnőjét, hogy addig tegye vállára a lábát, s
                  nagy tisztelettel feljebb csatolá a szíjat.</p>
					<p>– Köszönöm, édes barátom – szólt édes hangon a delnő megszorítva az öreg kezét,
                  míg Kiss Miskának kedve lett volna őt hátba ütni.</p>
					<p>Az öreg ismét eltűnt észrevétlenül, alázatos semmivélétellel; hihetőleg valahol
                  hátul egy csézában rejtőzködik. Ha figyelmezne rá valaki, észrevehetné, miszerint
                  az öreg nem dől a bal felére. Ball vállán úrnője lábnyoma könnyű porfoltot hagyott
                  maga után. A világért le nem dörzsölné azt onnan, s mihelyt hazamegy, leveti azt a
                  mentét, elcsukja és soha fel nem fogja venni többé.</p>
					<p>A társaság vígan robog tova.</p>
					<p>A menet a helységen kívül egy mulatólak előtt állapodott meg. Itt fognak majd a
                  jutalmak kiosztatni. A nem lovagló hölgyek és férfiak is leszálltak felhágva a
                  magas torony alakú teraszra, mely a mulatólak közepéből emelkedett, s honnan az
                  egész síkságot be lehete látni, melyen csak itt-ott látszott egy-egy folt erdő, a
                  többi mind sásos, csátés avar, rekettyés berek, egészen rókáknak való ország.
                  Innen a mulatólak tornyából legjobban meg lehete látni az egész versenyt, melyhez
                  pompás látcsövek voltak előre készítve.</p>
					<p>Egy egész tábora az agaraknak követte a vadászokat. Gyönyörű volt ellátni,
                  egyetlen ismerős füttyentésre hogy válnak külön egyes csapatok a többi közül,
                  gazdáik körül seregelve, a kedvenc agarakat is leszedték a szekérről, a pórázokat
                  eloldozták, mire azok nyihogva ugráltak fel gazdáik kezei után, ahol lehetett,
                  egyet nyalva rajtok. Különös, hogy az emberi szenvedélyek hogy ragadnak el az
                  állatra.</p>
					<p>János kiválaszta a többi közül két tiszta hófehér agarat, s egy füttyöt vetve
                  nekik két ujjával, odavezeté nejéhez.</p>
					<p>– A két legszebb és legderekabb agár az egész csapatban.</p>
					<p>– Ismerem már őket, az egyik a Cicke, a másik a Rajkó. – A két agár, nevét hallva
                  említeni, víg szökdécseléssel ugrált fel a lóra az úrnő kezei után kapkodva.</p>
					<p>János urat nagyon kellemetesen lepte meg, hogy neje agarait név szerint ismeri, s
                  annak is igen örült, hogy az agarak is ismerik úrnőjöket; hiába, mindenkit meg tud
                  hódítani, embert és állatot!</p>
					<p>– Hát a Matyi hol van? – kérdé Fanny széttekintve.</p>
					<p>– Azzal magam fogok menni.</p>
					<p>– Hogyan uram? Ön futtatni akar? Ne tegye azt!</p>
					<p>– Miért ne? Nem tartasz engem jó lovasnak?</p>
					<p>– Én elhiszem, hogy az, de tegye meg a kedvemért, hogy ne bizonyítsa be azt.</p>
					<p>– A te kedvedért? Rögtön leszállok a lórul.</p>
					<p>Flóra súgva mondá a mellette lovagló Gergely grófnak:</p>
					<p>– Szeretném tudni, hogy a jelenlevő férjek közöl hány tenné meg azt a neje
                  kértére, hogy a vadászatból elmaradjon.</p>
					<p>Marion kisasszony is súgott valamit a mellette ülő Kereszthynének.</p>
					<p>– Félti az öreget az ifjú menyecske. Az ilyen majorátusi jószágok birtokosát
                  nagyon erős okai vannak a nyaktöréstől félteni a hitvestársnak; vannak esetek,
                  midőn kellemesebb nőnek lenni, mint özvegynek.</p>
					<p>– Mindenesetre kellemesebb, mint vénleánynak – felelt rá Kereszthyné mérgesen,
                  gorombán, hogy Marion kisasszony majd elszédült ijedtiben.</p>
					<p>Annyi gyöngédség volt János úrnak ezen tettében, miszerint neje kértére lemondott
                  egy oly kedvenc mulatságáról, melynek hónapok óta előre örvendett, hogy Fanny
                  egészen elérzékenyülve nyújtá neki kezét.</p>
					<p>– Ugye, ön nem haragszik ezért rám, én úgy féltem önt.</p>
					<p>János ajkaihoz szorítá a nyújtott kezet, és sokáig kezében tartva azt kérdé:</p>
					<p>– Hát én ne féltselek téged?</p>
					<p>Fanny önkénytelenül barátnéjára tekinte, mintha azt kérdezné tőle, vajon ne
                  maradjon-e ő is itt?</p>
					<p>Kárpáthy elérté a tekintetet.</p>
					<p>– Nem, nem. Azt nem kívánom, hogy elmaradj. Eredj, mulass. De vigyázz magadra! Ti
                  fiúk, úgy vigyázzatok nőmre, mint a szemeitek fényére!</p>
					<p>– Óh, vigyázni fogunk – felelt Kiss Miska, megpödörintve hetyke bajuszát.</p>
					<p>– Majd vigyázok én rá! – monda Szentirmayné, erős
                  hangnyomatékot vetve az “én”-re, miután észrevette, hogy Fannyt férjének jóakaratú
                  felhívása zavarba kezdi hozni.</p>
					<p>A túlsó oldalon ezalatt az eredeti fickók is elkészültek az agaraikkal, s miután
                  azt az egyetlenegy szójátékot, mely a magyarban létezik, s mely
                   rókafogások alkalmával el nem szokott maradni, eléggé megviselték, s
                  különféle tajtékpipákba számtalan fogadást tőnek, elkezdik a kürtök és ostorok
                  segedelmével sürgetni a hajsza megindulását.</p>
					<p>A paripák, agarak nyugtalan szökelléssel kezdenek mozogni a kürtszóra, a társaság
                  három külön csapatra oszlik, melyek, mint egy tábor, derekat és szárnyakat
                  képezve, indulnak meg a csalitos rónának, az agarakat előrebocsátják, a hölgyek
                  kendőikkel, a férfiak kalapjaikkal integetnek egymásnak a mulatóka tornyából és
                  vissza, azután a nyargaló csoportok elszéledeznek minden irányban, itt-amott
                  eltűnve a sűrű bokrok között, másutt a berekből csak a lovaglók feje látszik elő,
                  de mindenütt látni a két ifjú delnő lobogó fátyolát, őket kíséri legtöbb szem, és
                  gyönyörködik bennök. Most egy árokhoz érnek. Szentirmayné merészen nekivágtat, és
                  keresztülszökell rajta, egy perccel később ugratja át az árkot Kárpáthyné; karcsú
                  termete úgy hajlik, úgy hullámzik a szökés közben; utána kísérőik, Gergely gróf, a
                  pünkösdi király és néhány lovász. Az erkélyről tapsolnak nekik.</p>
					<p>Csak Kárpáthy nyughatatlan. Nem találja helyét. Lemegy lovászaihoz, s ott találva
                  az öreg Pált, aggodalommal mondja neki:</p>
					<p>– Úgy féltem ezt az asszonyt; ha valami baj találná érni! Nem bokros-e az a
                  ló?</p>
					<p>– A legjámborabb. Talán jó volna mégis, ha utána mennék.</p>
					<p>– Igazán mondod. Ülj fel saját lovamra. Vigyázz rá, hogy a mocsár felé ne
                  tévedjenek, figyelmeztesd őket, ott könnyen oda lehet veszni.</p>
					<p>Palkó rögtön felugrott János úr lovára, s Kárpáthy felment ismét az erkélyre,
                  utána nézni, ha utól fogja-e őket érni.</p>
					<p>A csapat szélsebesen haladt előre. Az agarak felverték már valahol a rókát, de még
                  mind nagyon messze voltak, s az űzés tétova irányából ki lehete venni, hogy a
                  ravasz állat nyomot iparkodik veszteni. El-elbukik a buckák között, s el hagyja
                  maga mellett rohanni üldözőit, s akkor egyszerre oldalvást csap ki. De hasztalan
                  minden furfangossága, ott ismét új ellenségre talál, hasztalan búvik, hasztalan
                  fordul vissza futtában, nincs hova menekülnie, a sűrű ostorpattogás minden
                  oldalról tudatja vele, hogy irtóharc van izenve fajának, s azzal rászánja magát a
                  futásra, s a legelső dombra felkapva, ott egy percre megállt, széttekint, honnan
                  jön az ellen, s azzal nekiveti magát az avarnak.</p>
					<p>– Ni a róka! – kiáltják egyszerre üldözői, amint megpillantották a dombon. A
                  következő percben már eltűnt onnan.</p>
					<p>De annyit mégis láttak, hogy gyönyörű állat volt. Vénnek kell lennie. Ez dolgot
                  fog adni a legjobb agárnak is.</p>
					<p>Utána!</p>
					<p>A hajhászó csoport vágtatva rohan az agarak nyomában, a két hölgy arca úgy ég a
                  vadászat szenvedélyes örömétől. Fannynak eszébe jut e percben, amiről ábrándozott
                  egykor, ha most ő – a névtelen ideál – mellette nyargalna sebes paripán, és látná
                  őt vágtatva rohanni mindig előre, míg leomlana előtte, és meghalna ott, és senki
                  sem tudná, miben halt meg. Flóra pedig arra gondolt, ha most Rudolf csak egyszerre
                  szemközt jönne, és őt meglátná – és újra belészeretne.</p>
					<p>Most egyszerre a rétre ért ki a róka; egy több ezer holdnyi kaszáló terült a
                  vadászok előtt, melyen még rajta állottak a sorba rakott kalangyák. Itt kezdődött
                  még a vadászat érdeke. A róka gyönyörű egy példány volt, akkora, mint egy
                  fiókfarkas, csakhogy jóval hosszabb; nagy bozontos farka, mint egy seprű húzódott
                  utána; bukdácsolva baktatott előre, nem mintha gyorsabban futni nem bírna, de hogy
                  erejével gazdálkodjék, miközben szüntelen csavarogva, félrecsapva, ellenfelei
                  kifárasztására törekedett. – Fél szemmel szüntelen hátratekingetett üldözőire,
                  miket mintegy száz lépéssel előzött meg, s midőn vevé észre, hogy a távolság
                  fogyni kezd, oly gyorsan iramodott előre, míg azokat ismét megelőzte.</p>
					<p>Pedig János úr legjobb agarai, a Cicke, Rajkó, a két fehér, Matyi, a nagy Ordas,
                  Kiss Miska Fecskéje s Gergely gróf Armidája voltak nyomában, a többi sereghajtót
                  nem is számítva.</p>
					<p>A róka meg-megállt. Sajnálni látszott a berket, melyből kiugrasztották, s
                  neki-nekifutott egy-egy boglyának, mintha azt hinné, hogy amellett elbújhatik,
                  azután mérgesen makogva baktatott újra tovább: a távolból is lehete látni, hogy
                  vicsorítja éles fogait elleneire, mikor visszanéz.</p>
					<p>Rossz dolog volt rá nézve ide a síkra kiszorulni, ahol sem búvóhely, sem folyam
                  nincs, mely üldözőitől megmentse. Volt ugyan oldalvást egy kiszakadása a
                  Berettyónak, melyet rákászati tapasztalataiból s nyári fürdések után ismert mint
                  jó mély és széles vizet. Jó volna most, ha ez a víz közte és az agarak közt
                  lehetne, mert az agár nem úszik örömest; de odáig megkerítik, s lehúzzák a
                  bundáját, mielőtt megázott volna.</p>
					<p>Már a kaszáló közepe táján észre lehet venni, hogy futása lassúdik, nemsokára
                  körül lesz fogva.</p>
					<p>– Hajrá Fecske! Hajrá Rajkó! Hajrá Armida! – hangzik minden oldalról.</p>
					<p>Az agarak megfeszített gyorsasággal rohannak utána.</p>
					<p>A két fehér legközelebb éri; mint a szél, úgy vágtatnak utána, karcsú nyakaik
                  előre vannak feszítve, kétfelől közrebocsátják a rókát, még néhány perc és
                  elérték.</p>
					<p>A róka itt egyszerre megáll, farkát maga alá csapja, s összecsattogtatva fogait
                  szembe áll a két agárral. – Azok meghökkenve állnak meg előtte, mérges nyifogással
                  vetve meg lábaikat, s sebesen csóválva felkunkorodott farkaikat. E percet hasznára
                  fordítja az üldözött vad, s egy oldalszökéssel kisikamlik a két fehér közöl, s
                  jobb felé próbál menekülést.</p>
					<p>Újra utána valamennyi.</p>
					<p>Most Gergely gróf Armidája éri legközelebb.</p>
					<p>– Brávó, Armida! Tied a győzelem!</p>
					<p>Még egy szökés. A róka egyszerre lelapul, s Armida keresztülugrik rajta, s csak
                  húsz lépésnyire futtában veszi az észre, hogy a róka elmaradt.</p>
					<p>Ez most egyszerre jobbra fordul.</p>
					<p>– Rajta Fecske! – kiált Kiss Miska. És Fecske csakugyan elkapá a rókát. – A
                  jutalom a tied! – Hanem a róka is elkapta Fecskét, olyat harapott az orrán, hogy
                  menten elbocsátotta ismét. Ez is a tied.</p>
					<p>Ekkor egyszerre teljes erejéből neki a róka a Berettyó-ágnak. Sikerült a ravasz
                  fickónak annyi üldözőjét kijátszani s oldalréshez jutni. Az agarak mind-mind
                  messze maradnak el mögötte.</p>
					<p>Most áll még csak elő Matyi, az ordas, a szóló agár, ez majd megmutatja, hogy mit
                  tud. Eddig meg sem igen erőtette magát, hagyta a többieket vállalkozni, úgyis jól
                  tudta, hogy ezt a rókát egyik sem fogja el, ismerte már a
                  maga emberét! Kettőnek, háromnak meg bír ez felelni. Régi róka! Ismerik már
                  egymást, sokszor találkoztak itt-amott. Most mutassa meg hát, hogy ő ellenében mit
                  tud!</p>
					<p>A róka ismét elővette régi cseleit, félreszökellt, meglapult, fogait csattogtatta;
                  mindhiába, próbált ellenféllel volt dolga!</p>
					<p>Hogy ezt János úr mind nem láthatja! Kérdezzetek meg egy szenvedélyes agarászt,
                  hogy mennyiért adna egy ilyen látványt?</p>
					<p>Most a róka egyszerre a legsebesebb futás közben meglapul, de Matyi nem ugrik
                  rajta keresztül, mint a szeles Armida tett, hanem amint a róka visszafelé fordítja
                  fejét nekivicsorított fogaival, egyszerre túlnan csap hozzá, mint a villám, s azon
                  pillanatban csak azt látni, hogy a róka bukfencet vet a levegőben; Matyi nyakánál
                  fogva felhajította azt, s alig ért vissza a földre, ismét megkapta hátán a bőrét,
                  s egyet rázott rajta a levegőben, s azzal ismét elhajította, hadd szaladjon megint
                  egy kicsinyt.</p>
					<p>– Brávó Matyi, brávó! – hangzott az egész társaság szájáról.</p>
					<p>E kiáltás csak arra buzdítá Matyit, hogy még több bravúrt mutasson nézőinek. Most
                  meg azt követte el, hogy a róka mesterséges sakkfigurái ellenében visszafordította
                  azt a vadászok felé, hogy ott azoknak szeme láttára labdázhasson vele a levegőben.
                  Egy percnél tovább sohasem tartotta szájában a veszedelmes állatot, mert tudta,
                  hogy a másik percben már az is megfogná őtet, s a rókaharapásról igen sajátságos
                  fogalmaik vannak a kutyáknak, azt minden ismeretes harapások közt a legkevésbé
                  szeretik. Ezért addig iparkodott azt hajigálni, földhöz verni, míg kifárasztja. A
                  róka már nem is védte magát, csak futott előre, sántítva, bukdácsolva három lábon.
                  Mindenki azt hitte, hogy már vége van; midőn egyszerre oldalt csap újra, s egy
                  falka ökröt pillantva meg az országúton, egyenesen azoknak iramodik.</p>
					<p>A vadászoknak itt egy meglehetős magas korlátot kellett átugratniok, amidőn ismét
                  alkalma nyílt a két delnőnek gyönyörű ügyességét kitüntetni; szerencsésen
                  átszökellt rajta mind a kettő.</p>
					<p>E pillanatban egy lovagot láttak meg mind a ketten szemközt jönni rájok az
                  országúton, kinek közeledtét részint a bokrok, részint a félrevont figyelem miatt
                  mind ez ideig észre nem vették.</p>
					<p>Ez ő!</p>
					<p>Flóra arca e percben még pirosabbá lesz, Fannyé halavány, mint a halál.</p>
					<p>Ez ő!</p>
					<p>Ráismernek mind a ketten. Ez ő. Egyiknek szerető férj, másiknak szeretett
                  ideál.</p>
					<p>Flóra örömriadva rohan elé szerelmes sikoltással.</p>
					<p>– Rudolf, Rudolf!</p>
					<p>Fanny a kétségbeesés némaságával fordul el, s nyargalni kezd visszafelé.</p>
					<p>– Az istenért! – kiált Rudolf, kinek arca még ég a szerető nő csókjaitól – azon
                  hölgyet elragadta a paripa!</p>
					<p>– Ez Kárpáthyné! – szól ijedten Flóra, s korbácsot ad lovának, hogy őt
                  utolérje.</p>
					<p>Az asszony hanyatt-homlok rohan az avaron keresztül; mindenki azt hiszi, hogy
                  elragadta a mén. Flóra, az öreg Palkó, Kiss Miska és Gergely gróf hasztalan
                  vágtatnak utána, nem bírják megközelíteni, csak Rudolf ér vele.</p>
					<p>Most a mén a keskeny gátra kapott fel, s azon nyargal végig, túlnan hatölnyi
                  mélységben a Berettyó vize. Egy bukás, és vége van. De Rudolf utolérte már; ő
                  mindannyi közt a legjobb lovas. Már egészen mellé jutott. Először látja életében e
                  nőt. Mit tudhatja ő, hogy annyiszor találkozott már vele, ha sohasem vette észre.
                  A paripa tajtékot fúva rohan a delnő alatt; arca oly halvány, és keble úgy
                  hullámzik. Itt van íme a perc, midőn mellette lovagol az ifjú, lélegzete éri,
                  hajfürteinek lebbenése az ő orcáját legyinti, és neki százszor több oka van most
                  azt óhajtani, hogy bár meghalna e pillanatban; ez ifjú, ez imádott ideál a
                  legszebb, legnemesebb hölgynek, legkedvesebb barátnéjának férje.</p>
					<p>Rudolf kénytelen a nekivadított paripa elfogásával felhagyni, ehelyett azon
                  pillanatban, midőn Fanny elszédülten, elaléltan hanyatlik hátra nyergéből,
                  hirtelen megragadja karját, s izmos kézzel odaöleli magához, át a nyeregbe. A nő
                  ájultan borul vállára, a paripa szilajon száguld tova!</p>
				</div>
				<div type="chapter">
					<head>
                  XXII. A kínszenvedés
               </head>
					<p>Kárpáthyné ez eset után igen nagy beteg lett, sokáig kétséges volt életben
                  maradása is. Kárpáthy a világ legelső orvosait hozatta el számára; tanácskoztak,
                  gyógyították, senki sem tudta, mi baja. Az nagy hiba, hogy a szíveket senki sem
                  tudja gyógyítani.</p>
					<p>Sokáig magánkívül volt, beszélt érthetlen dolgokat, mint betegek szoktak, kiknél a
                  meggyulladt agy ábraképekkel van tele. Ki ügyelne az ily beszédre? Nem való az.
                  Rémeket, iszonyatot lát az ily beteg mindenütt, ahol semmi sincs, s elnéz minden
                  ismerőst ismeretlen alakoknak, más jellemet vesz föl, az erős lelkű lesz félénk, a
                  szemérmetes hevült képekről beszél; ki jegyezné fel szavaikat?</p>
					<p>“Távozzál tőlem – hagyj engemet elveszni!”</p>
					<p>Ki tudná, mit tesz az?</p>
					<p>“Paripa, melyet a halál lovának neveznek, azon ülök én; ne jöjj mellém!”</p>
					<p>Mit jelentene ez?</p>
					<p>“Ha te nem volnál boldog, nem volnék én boldogtalan!”</p>
					<p>A forró, égő, homlokon lágy, sima kéz érintése vonul végig, Flóra az, ki ott
                  virraszt a beteg ágya mellett éjről éjre, megtagadva magától az álmot, meg férje
                  látását, dacára Marion ijesztgetésinek, ki azt beszéli, hogy Kárpáthyné
                  meghimlőzött.</p>
					<p>Ha csak ez volna a szegény nő baja, milyen kevés volna az.</p>
					<p>Végre győzött a természet. Az ifjú véralkatnak erős küzdelmei szoktak lenni a
                  halállal, s hamarább elhanyatlik, mint a vén. Fanny megszabadult a haláltól. Midőn
                  legelőször tekinte szét tisztult elmével maga körül, két lényt láta maga mellett
                  ülni. Egyik volt Flóra, a másik – Teréz.</p>
					<p>Amire semmi rá nem vehette volna Terézt, hogy Kárpáthynét meglátogassa, az első
                  hír súlyos betegségéről kényszeríté azt termi. Éppen aznap érkezett, hogy Fanny
                  kórállapotja jobbra fordult, s Flórát felváltotta az ápolásban.</p>
					<p>Azonban Szentirmayné mégsem akart addig eltávozni, míg barátnéját egészen
                  veszélyen kívül nem tudja, s néhány napig még ott szándékozott maradni.</p>
					<p>Fanny visszanyeré az életet, eszméletet; többé nem beszélt értetlen, idegen
                  dolgokat; elcsendesült – meggyógyult, ahogy az orvosok
                  mondák.</p>
					<p>Ki tudja, melyik nagyobb kín? Azon eszmék, mik az őrült égő agyában fogamzanak,
                  vagy amiket a csöndes, hallgatag gondolat a szív fenekére zár? Az szenved-e
                  jobban, aki tombol, és üvölt, akit megkötöznek lánccal, aki fogait csikorgatja, és
                  nehéz tusájában vérverítéket izzad – vagy aki hallgat, és mosolyog, és érzi azt az
                  eszmét, amitől könnyű volna megőrülni.</p>
					<p>Most már hidegen lehetett végiggondolni az egész életen.</p>
					<p>Mi volt ő, mivé lett most, és mi lesz belőle?</p>
					<p>Ivadéka egy szerencsétlen családnak, mely hírét kénytelen szégyenleni, s melynek
                  minden tagja örömest eltagadná egymást; elcserélné önmagát, örömest lenne vén,
                  hogy el lenne feledve ifjúsága.</p>
					<p>E család fátumát elfogták róla isten imádásához szoktatott kezek, megőrizték,
                  megvédték minden veszély ellen, csendes, békés menedéket készítének számára, ahol
                  úgy élhetett volna, mint rejtett fészkén az erdei madár.</p>
					<p>Menedékét el kelle hagyni, hogy egy álomkép után fusson a világban, azon nagy
                  világban, mely reá nézve annyi ijesztő képpel bírt, melyből annyi nyájas szó
                  hívta, amennyi háborító riasztó vissza.</p>
					<p>Egy nőszívet keresett, mely őt megértse, és egy férfiarcot, mely ideálja lőn.</p>
					<p>És megtalálta mind a kettőt.</p>
					<p>A nemes szívű barátnét, ki hozzá jobb, kedvesebb volt, mint minőt remélni tudott,
                  és a bálványozott ifjat, kinek lelkéről, szívéről több jót és szépet beszélt a
                  világ, mint mennyit ő lelkében reá pazarlott. És e nő és e férfiideál a
                  legboldogabb házasok.</p>
					<p>Mi legyen akkor ő?</p>
					<p>Néma tanúja e boldogságnak, melyről neki is oly ragyogó képzeletei voltak? Lássa
                  mindennap a barátnő boldog arcát, s hallgassa édes örömeinek titkait, miket
                  bizalmas suttogások óráiban a nők meg szoktak egymásnak mondani. Hallja dicsőített
                  nevét, lássa magasztos arcát az ifjúnak, kit még imádnia sem szabad, s ne merjen
                  szólni felőle, nehogy arcának elpirulása, hangjának reszketése elárulja, amit soha
                  nem szabad embernek megtudni.</p>
					<p>Vagy szívében áruló legyen az iránt, ki tele szeretettel járult hozzá, ki legelső
                  nyújtá neki kezét, hogy vezesse, hogy pártolja annak boldogsága ellen, mint a
                  házba fogadott tolvaj, terveket készítsen, rosszabb legyen, mint valamennyi
                  testvérei, mint mindazok, akik hozzájok hasonlók, mert azok csak idegen
                  erszényeket halásznak, nem idegen boldogságot.</p>
					<p>És utoljára, ha akarna is, mit érhetne el? Ha akarna oly bűnös lenni, mint az úrrá
                  lett szenvedély kívánja, nyerne-e mást, mint megvetést? Hasonlíthatja-e magát
                  bármi tekintetben azon nőhöz, kinek keblén e férfi a legnagyobb boldogságot
                  tanulta ismerni? Ha meg akarná csalni, megtörni, meglopni e nőt, nem volna-e ez
                  őrült merénylet tőle, midőn amaz oly szép, oly jó, és olyan eszes? Csupáncsak az
                  emberi szeszélyekre építhetné reményét, ha azt hihetné, hogy Rudolf is csak olyan,
                  mint a többi lengeteg férfi, ki megcsalja a legbájosabb, a legkedvesebb nőt, egy
                  másikért, ki annak bájaiból századrésznyit sem bír, csak azért, mert amaz már
                  ismerős, már sajátja, emez idegen és másé, s unalmas kedélye óhajtja a változatot;
                  ha ilyennek képzelhetné Rudolfot, tán akkor várhatna tőle
                  szerelmet. De milyen szerelmet? Nem megvetné-e azt ő maga is?</p>
					<p>Óh, kétségbeejtő, kétségbeejtő!</p>
					<p>És ilyenkor látni maga mellett, ágyánál virrasztva ezt a két nőt, kik
                  mindegyikének annyival tartozik, kik oly részvéttel ülnek ágya mellett, és kezeit
                  kezeikbe tartják, és nem gondolnak arra, hogy ő e részvétet nem érdemli! Hogy
                  vonnák vissza kezeiket, ha tudnák, minő gondolatok azok, miktől kezeinek lázas
                  forrósága támad!</p>
					<p>Milyen boldog volna most, ha soha nem tanulta volna e szenvedélyt megismerni, ha
                  soha nem bocsátotta volna lelkét repülni elérhetlen vágyak után, ha a tisztes agg
                  nőre hallgatott volna, és ülne most is otthon a csendes, nyugalmas mezei lakban,
                  nem törődve mással, mint virágaival.</p>
					<p>Mindennek vége, vége!</p>
					<p>Sem előre, sem hátra menni nincs többé út.</p>
					<p>Csak élni, élni, egyik nap a másik után, s valahányszor egy nap feljő,
                  felsóhajtani: “Ismét új nap!”</p>
					<p>Hát a férj, a jó öreg?</p>
					<p>Kárpáthy csak most érzé, mennyire szereti az asszonyt! Tán ha meghal, túl nem
                  bírta volna őt élni.</p>
					<p>Minden órában tudósítani kellett hogyléte felől, s míg kétséges volt
                  meggyógyulása, addig senkit el nem fogadott magánál. Néha megengedték neki az
                  orvosok, hogy nejét meglátogassa, ilyenkor könnyes szemekkel állt meg a nehéz
                  beteg ágyánál, megcsókolá kitett verítékes kezét, és sírt, mint a gyermek.</p>
					<p>Végre túl volt a nő minden veszélyen. Szentirmayné elbúcsúzott, szívére kötve
                  Kárpáthynak, hogy Fannyra ügyeltessen, korán ki ne hagyja menni a hidegre, orvosai
                  rendeletét szigorúan megtartsa, s minden indulatoskodástól megőrizze; olvasni
                  sokáig nem lesz neki szabad, s majd egy hét múlva, ha szép idő lesz, egy félórára
                  kikocsizhatik, de akkor is melegen öltözzék, s több efféle, ahogy azt a nők
                  legjobban szokták tudni.</p>
					<p>Kárpáthy áldások közt bocsátá útra a kedves szomszédnőt, megígértetve vele, hogy
                  minél előbb meg fogja őket ismét látogatni.</p>
					<p>– A látogatás sora most már önökön van, egy hónap múlva úgy hiszem Fanny képes
                  lesz azon ígéretet beváltani, miszerint férjem beiktatási ünnepélyén a
                  háziasszonyi gondokat velem megosztandja. Egyébiránt nem tudja, hogy én most
                  megyek, nem akartam egy búcsúzási jelenettel felizgatni; jó lesz, ha ön tudósítja
                  eltávozásomról.</p>
					<p>János úr kapott e megbízáson, s elébb megtudva Teréztől, ha Fanny ébren van-e, s
                  nem lesz-e rá nézve alkalmatlan, szép lábujjhegyen besompolyodott hozzá, odalépett
                  ágyához, fejét megsimogatta, kezét kezébe vette, és kérdezé: Hogy van?</p>
					<p>– Igen jól – felelt a beteg, és iparkodott mosolyogni.</p>
					<p>A mosoly rosszul sikerült, de jólesett János úrnak észrevenni a szándékot is.</p>
					<p>– Szentirmayné üdvözöl, most távozott el.</p>
					<p>Fanny nem szólt rá semmit. Csak kezét húzá végig homlokán, mintha el akarná onnan
                  űzni a gondolatot, mely abban támadt.</p>
					<p>Kárpáthy azt hivé, hogy az ő keze tán hűvösebb lesz e forró homlokon, s gyöngéden
                  tapasztá azt oda.</p>
					<p>Fanny megfogá mindkét kezével e kezet, s ajkaihoz voná azt.</p>
					<p>Kárpáthy oly boldognak érzé magát e percben.</p>
					<p>Félrefordult, hogy ne lássák szemeiben a könnyeket.</p>
					<p>Fanny azt hivé, hogy el akar távozni, s még közelebb voná magához.</p>
					<p>– Ne menjen ön el. Maradjon itt. Beszélgessünk.</p>
					<p>Óh, ez nagyobb öröm volt, mint aminőt várni lehete. Neje óhajtja, hogy ő ott
                  maradjon, hogy vele beszéljen! Ez angyali jóság!</p>
					<p>– Lássa, már egészen magamhoz jöttem. Nemsokára fölkelhetek. Nem haragszik ön meg,
                  ha valamit kérek öntül?</p>
					<p>– Ezeret! ezeret! Ne is egyet! – kiálta örömmel János úr, hogy neje is fog tehát
                  valamit kívánni.</p>
					<p>– Lám, a betegek mindig azon törik a fejöket, hogy mivel lehetnének alkalmatlanok
                  gondviselőiknek.</p>
					<p>– Óh, kívánj bármit. Bizonyos lehetsz felőle, hogy rám nézve nem lehet nagyobb
                  gyönyörűség, mint neked örömet szerezni.</p>
					<p>– Ugyebár, elkészült Pesten önnek új kastélya?</p>
					<p>– Kívánsz ott lakni talán? – sietett Kárpáthy megelőzve neje gondolatát. – Minden
                  percben elfoglalhatod, s ha nem tetszik az, és szebbet óhajtasz,
                   télen építtetek egy másikat, aláfűttetve, mint ahogy a moszkvai Kremlt
                  építették.</p>
					<p>– Köszönöm, meg leszek elégedve vele. Lássa, én már előre gondoltam magamban, minő
                  új életet fogunk mi ott kezdeni.</p>
					<p>– Igen; víg társaságokat fogunk körüled gyűjteni, fényes estélyeket...</p>
					<p>– Nem úgy értettem. Komoly, jótékony célokra gondolok most. Óh, nekünk annyi
                  kötelességünk van, miknek betöltését emberiség, közügyek, szenvedők várják
                  tőlünk.</p>
					<p>Szegény asszony! Hogy iparkodik szíve forrósága elől e hideg, magasztos eszmék
                  közé menekülni.</p>
					<p>– Ahogy kívánod. Teljék örömed a könnyek felszárításában. Légy boldog azon áldások
                  által, miket a hála fog nevedre halmozni.</p>
					<p>– Ezt tehát megígéri ön nekem?</p>
					<p>– Boldog vagyok valamit kedvedre tehetni.</p>
					<p>– Ne legyen ön oly engedékeny, mert ezáltal csak arra kényszerít, hogy még
                  követelőbb legyek.</p>
					<p>– Szólj, szólj. Bár vége-hossza ne volna kívánságaidnak. Hidd el, hogy csak akkor
                  vagyok boldogtalan, midőn látom, hogy te semminek sem örülsz, mikor szomorú vagy,
                  mikor semmit sem óhajtasz, akkor én igen-igen szerencsétlen vagyok.</p>
					<p>– Jövő nyárra fördőkre szeretnék menni.</p>
					<p>– Hová? Parancsolj, hol fogod magadat legjobban érezni.</p>
					<p>Fanny gondolkozott. – Akárhová! Csak messze, messze innen! El a szomszédságból,
                  ahol Szentirmayék laknak, és sohasem jönni többé vissza.</p>
					<p>– Mehádia úgy hiszem legkedvesebb hely lesz. (Legtávolabb – gondolá magában.)</p>
					<p>– Még ma előre lefoglalom számodra a legszebb szállást jövő nyárra, az valóban
                  igen kedves hely.</p>
					<p>– Azután még egyet.</p>
					<p>Kárpáthy alig bírt magával az öröm miatt.</p>
					<p>– De ez nagyobb és nehezebb kívánat a többinél.</p>
					<p>– Annál kedvesebb; mit kívánsz?</p>
					<p>– Azt szeretném, ha ön mindenüvé velem jönne, és együtt volna velem, és sohasem
                  hagyna el.</p>
					<p>Ah, ez több volt, mint amennyit emberi szívvel meg lehet bírni! A bohó öregember
                  térdre esett neje ágya mellett, s annak kezét csókjaival, könnyeivel halmozá
                  el.</p>
					<p>– Mivel érdemlem én ez örömöt, e jóságot, tetőled?</p>
					<p>Az asszony szomorúan mosolygott, és sokáig, sokáig nem bocsátá el férje kezét
                  kezéből. Kárpáthy a nap felét ott tölté ágya mellett, nyájas fecsegés között
                  hallgatva a kedves beteg apró kívánatait, s boldog volt, hogy ő nyújthatá neki az
                  orvosságot.</p>
					<p>– Mi ez? – kérdezé magában Teréz, ki figyelemmel kísérte a jelenetet, és kezdé
                  sejteni, hogy mi az.</p>
					<p>Néhány nap múlva már szabad volt Fannynak felkelni ágyából, akkor is férje vállára
                  támaszkodva sétált végig a szobákon; napról napra megtért egészsége, felüdült,
                  magához tért. És azután egész napokat férje közelében tölte, hímzését, olvasmányát
                  az ő szobájába vitte; behítta magához, midőn zongorázott, együtt kocsikázott vele,
                  sohasem hagyta el. Nem vágyott semmi társaság után. Cselédjeinek utasításul adá,
                  hogy ha a régi látogatók keresik, mondják nekik, hogy rosszul érzi magát, és
                  azalatt ott benn ült férjénél, és kényszeríté magát őt boldogítani, örömmel
                  elhalmozni. Mi ez? Ez nem annyit tesz, mint tettetni a
                     szerelmet,ennek neve: szeretni kötelességből.</p>
					<p>Még Terézzel is keveset foglalkozott ez idő alatt. A jó rokon rövid időn búcsút is
                  vett a háztól; Fanny könny nélkül, panasz nélkül vált el tőle. De lelkébe látott
                  Teréz. Midőn megcsókolá néma ajkát, s aztán kocsira ült, önkénytelenül sóhajta föl
                  magában:</p>
					<p>“Szegény leány!”</p>
				</div>
				<div type="chapter">
					<head>
                  XXIII. A kém
               </head>
					<p>Kecskerey úr szállásán vagyunk.</p>
					<p>Nagy hiba volna tőlünk, ha végképpen megfeledkeztünk volna róla; oly
                  egyéniségeket, mint az övé, nem szabad egyszer látni és azután elfeledni.</p>
					<p>Most ő Pesten lakik, pompás, elegáns szállást tart, renoméja most is a régi, s
                  minthogy a társadalom ez idő szerint sokkal elevenebb, annál szükségesebb
                  alkatrészét képezi ő annak; amint szavajárása: ő amalgamázza
                  a társadalom különféle elemeit. (Ez a barbár mór kémiai műszó akkoriban
                  kezdett a tükörcsináló műhelyeken kívül is divatba jönni.)</p>
					<p>Még reggel van, s az érdemes úr még nincs felöltözve; mikor pedig azt mondjuk,
                  hogy nincs felöltözve, ezt a szó betű szerinti értelmében kell venni. Ott ül a
                  szoba közepén, egy gazdag bíborottománon, csupán egy veres burnuszba burkolva,
                  roppant csibukot harapdálva, s fújva maga körül a füstöt, és egy átelleni nagy
                  állótükörből nézi magát. Pedig bizony nincs mit gyönyörködni magán. Nagyon rosszul
                  élne meg, ha modellnek kellene magát árulnia az atelier-kben – haneha
                  karikatúrákhoz. Háttal az ottomán túlsó felén egy vele csaknem egyenlő nagyságú
                  orángutáng ül hasonló kecses helyzetben, hasonló burnuszban, szinte csibukozva, s
                  szinte egy átelleni tükörben nézi magát. Már ez inkább méltán, mert ő majomnak
                  csakugyan elég csúnya.</p>
					<p>Körül elszórt illatos szerelmes levelek hevernek s lábbal tapodott versezetek,
                  hangjegyek s más afféle veszendő dolgok; körül a falon válogatott mindenféle
                  képek, mik, ha egymásra nézhetnének, bizonyosan nagyon elszégyellnék magukat; az
                  asztalon valódi herculaneumi bronzcsészében látogatójegyek, mind merő nevezetes
                  férfiak- és delnőktől.</p>
					<p>A szőnyegek mind női gyöngéd kezek hímzései, vadászatok, kutyák, lovak
                  arcképeivel. Az elszőnyegezett falak titkos ajtócskákat engednek sejteni, s az
                  ablakok mind kettős függönyökkel vannak takarva.</p>
					<p>Künn az előszobában egy kis szerecsen groom vakarja a fülét unalmában, akinek
                  utasításul van adva, hogy reggeli tizenkét óráig semmiféle
                  férfi látogatót be nem szabad bocsátani. Tehát azon vakmerő eszme van mellé
                  csatolva, hogy ilyenkor őt a hölgyek látogathatják.</p>
					<p>Mind e tilalom dacára megtörténik, hogy a határozott csöngetésre bebocsát egy
                  férfit Juszuf, s Kecskerey úr kezdi hallani, mint beszél az érkezettel a néger
                  fickó saját kaffer nyelvén, s nagyon örül neki.</p>
					<p>– Ki az? Jusszuf! – kiált Kecskerey úr erre oly éles, hangon, hogy a pávián ott a
                  háta mögött ijedtében sikoltani kezd.</p>
					<p>Felelet helyett maga az érkezett ront be az ajtón: – “Impertinensek ezek a
                  kiváltságos jó barátok!” – mormogja magában Kecskerey úr, amidőn az ajtaján bebukó
                  férfit megpillantja, s nagy megelégedésére szolgál látni, mint hökken vissza az
                  érkező szokatlan pongyolájától.</p>
					<p>Hanem egy perc múlva ráismer, s határozott vígsággal kiált fel eléje nyújtva
                  hosszú száraz kezét.</p>
					<p>– Ah, Abellino! Te vagy az? Honnét hullottál ide? Azt hittük, már mediatisáltattad
                  magadat Indiában. Jer, ülj mellém. Hoztál azokból a famóz pastillokból, amiket
                  zseniális leveleidben említesz?</p>
					<p>– Vigyen el az ördög majmoddal együtt – szitkozódék az érkező –, most nem tudtam,
                  hogy melyitek a gazda, úgy hasonlítotok egymáshoz, üssön bele a mennykő!</p>
					<p>– Ah, ez most a legdivatosabb neme az udvariasságnak Egyiptomban? Egyébiránt
                  majmom le van kötelezve a bók által. Zsokó, bizonyítsd be neveltségedet azáltal,
                  hogy nyújts egy pipát vendégemnek.</p>
					<p>Zsokó meg is tette, hogy elhozta a pipát, hanem olyat húzott vele a vendég
                  lábaszárára, hogy az nem bánta volna, ha nem hozott volna neki pipát.</p>
					<p>– Verje meg a számum a piszkos rokonodat! Ha tudom, máskor bottal jövök hozzád.
                  Indiában is jártam majmok között, de ott az ember pisztolyt hord, és lelövi az
                  ilyen ocsmány állatot.</p>
					<p>– Ah, hagyd el barátom. A majmokból lett az emberi faj. Én azt állítom, hogy az
                  ember eredetileg majom volt. Őseink iránt tehát illendő tisztelettel kell
                  viseltetnünk.</p>
					<p>Kecskerey olyan ember, akinek mindenféle gorombaságot el lehet mondani, de ki
                  aztán mindenféle gorombaságot vissza is ad.</p>
					<p>– Azonban jer, ülj ide mellém, és tedd magadat kényelembe! Jusszuf, tölts vendégem
                  számára pipát. Sajnálom, hogy nargilával nem szolgálhatok.</p>
					<p>Abellino leveté bő köpenyét, melyet válla körül tekergetett, s szembe ült
                  Kecskerey árral, hogy időközönkint a majmot papiros galacsinokkal
                  hajigálhassa.</p>
					<p>– Tehát mi hozott ismét vissza e birodalomba, én hősöm, én trubadúrom? – kérdé
                  Kecskerey. – Bizonyosan szerelmes kalandok, nevezetes afférek; fogadni mernék,
                  hogy egy indu vestaliát szöktettél egy Budhurból.</p>
					<p>– Elébb felelj arra, van-e még itt valami híre elébbi afféremnek?</p>
					<p>Kecskerey úr neheztelő arccal felel:</p>
					<p>– Édes barátom, nagyon sokat teszesz fel magadról. Azt kívánod, hogy egy
                  esztendeig egyébről se beszéljenek, mint a te rongyos párbajodról. Van eszébe
                  valakinek. Úgy elfelejtettek, mintha sohasem lettél volna. Fennimort megölted.
                  Fennimornak volt egy cadet öccse, ki ezáltal majorescóvá lett. A minap kérdezték
                  tőle, hogy mért nem sürgeti az ellened indított pert? “Van eszem – monda –, hogy
                  jóltevőmet üldözzem!” – Ma estve találkozhatol vele itt nálam, sokkal derekabb
                  fiú, mint bátyja volt; nagyon fog örülni, ha meglát.</p>
					<p>– Részemről a szerencse. Tehát beszéljünk egyébről. Úgy látszik, hogy most Pest
                  kezd lenni az elegáns világ fészke, amit abból gyanítok, hogy te itt vagy
                  établírozva. Mit csináltok ti itt?</p>
					<p>– Terjesztjük a civilizációt. Kissé fádabb mulatság, mint Párizsban tölteni a
                  szezont, de néhány magyar mágnás fejébe vette, hogy ezentúl Pesten lakjék, s most
                  azoknak a kedvéért mások és mások kedvéért ismét mások tanyáznak ebben a kedves
                  városban, melyben éppen akkora a köd, mint Londonban, s illúzióra ennyi is
                  elég.</p>
					<p>– Ez mind jó. Hanem a többek között mit tudsz Kárpáthyékról?</p>
					<p>Kecskerey úr büszkén fúvá fel magát, mint egy béka, s torkának feszített hangján
                  recsegé:</p>
					<p>– Kinek tartasz te engemet, barátom? Kémed vagyok én neked, ki a családok titkaiba
                  befúrja magát, hogy azoknak árulója legyen? Minő föltétel ez rólam!</p>
					<p>Abellino nyugodt lélekkel hajigálta a kezébe akadt látogatójegyeket Zsokó fejéhez;
                  ismerte már Kecskerey úr szokását. Ő minden dehonesztáló megbízást és kérdést a
                  legnagyobb méltatlankodással szokott visszautasítani, hanem azért elvégzi azokat,
                  és ad feleletet.</p>
					<p>– Bánom is én, akármit csinálnak tőlem Kárpáthyék! Mi gondom nekem arra? Tőlem
                  beszélheti a világ, hogy Kárpáthyné minden nap más szeretőt vált, hogy ma gróf
                  Erdeyvel, holnap Kiss Miskával sző viszonyt, hogy az öreg Jancsi úr maga csődíti a
                  házibarátokat Kárpátfalvára, s gyönyörködik benne, ha neje azokat szeretetre
                  méltóknak találja; Kiss Miskával számtalanszor engedi őt egyedül szomszéd falvakra
                  látogatóba járni, s más effélét; mi gondom nekem mindezekre? Annyit sem gondolok
                  rá, mint arra, hogy a majmom mit álmodott.</p>
					<p>Abellino békét hagyott a látogatójegyeknek, s érdekelten kezde hallgatni.</p>
					<p>Kecskerey pedig úgy tett, mintha nem az ő kedvéért beszélne, s azért is a kis
                  szerecsenre kezdett kiabálni.</p>
					<p>– Bre bre! Khizmetkiár!</p>
					<p>A groom futott befelé.</p>
					<p>– Ne bujurszünüz csultámüm! (Parancsolj uram!)</p>
					<p>– Eszbaplerimi! Csizmelerimi! (Ruhámat, csizmámat!)</p>
					<p>A kis fickó futott, s hozta a nagy sárga csizmát.</p>
					<p>– Khair csizmelirimi, szamár, hanem a papucsom add ide! Milyen nehéz baromból
                  embert formálni!</p>
					<p>Abellino ezalatt sajátságos gyönyörűségét találta benne lovagkorbácsával a kis
                  groom kifelé forduló lábikráira egyet csíphetni; általában különös kedve volt
                  minden útjába akadó bútorral éreztetni szupremáciáját, s nagyon örült neki, hogy a
                  dohányhamut a padlat mázába tapodhatta, s addig meg nem nyugodott, míg egy kezébe
                  akadt ollónak ki nem tekerte a nyakát.</p>
					<p>Kecskerey ezalatt felöltözött, legalább ő azt hitte magáról.</p>
					<p>– Nos, édes barátom, tehát visszajöttél Indiákról – szólt, protektori arccal öltve
                  karját Abellinóéba, s elkezdett vele sétálni a tágas teremben alá s fel –, nem
                  kétlem, miszerint ezentúl állandóul itt fogsz körünkben maradni, s estélyeimet
                  jelenléteddel boldogítod.</p>
					<p>– Köszönöm az estélyeket, de most nem vagyok elég gazdag, hogy azokban részt
                  vehessek. Griffard felmondta a további hitelezést, s nekem meg kell tanulnom a
                  gazdálkodást, mint akármely más filiszternek.</p>
					<p>– Ah, kár volna érted, ez nem neked való mulatság. Annál okosabban tennél, ha
                  kibékülnél nagybátyáddal.</p>
					<p>– De már a koldus mesterségénél többre becsülöm a banditáét.</p>
					<p>– Az is jó. Tudniillik, hogy jó tőled a gondolat; de nem az említett mesterség. Te
                  meglehetős kelepcében vagy most.</p>
					<p>– Amilyet csak képzelni lehet.</p>
					<p>– Nagybátyád feleségébe még mindig szerelmes vagy-e?</p>
					<p>– Az nem; hanem attól tartok, hogy más lehet belé szerelmes.</p>
					<p>– Bizony az különös volna.</p>
					<p>– Mi volna oly különös?</p>
					<p>– Ez az öregúr egészen megváltozott. Húsz évvel ifjabbnak látszik; az ember alig
                  ismerne rá; jó életrendet tart, tán ügyes orvosai vannak. Azután családotokban
                  van, hogy titeket a késő vénségig szeretetre méltóknak tartanak az asszonyok. A
                  minap találkoztam Szolnokon sógorasszonyoddal, de mintha sokkal boldogabbnak,
                  sokkal elégültebbnek látszott volna.</p>
					<p>– Ördög és pokol! – kiálta fel dühösen Abellino kiszakítva karját Kecskereyéből, s
                  haragosan vágta magát egy karszékbe. – Ki lehet annak az oka, hogy e nő boldogabb,
                  hogy e nő elégült? Mert az nem lehet, hogy erre férje képes volna, ez hazugság, ez
                  csalás!</p>
					<p>– Meglehet barátom, hogy hazugság, hogy csalás – szólt Kecskerey hidegvérrel véve
                  térdét két keze közé s hintázva magát egy szán alakú amerikai széken. </p>
					<p>– Ha én azt be tudnám bizonyítani, hogy e nő valakibe szerelmes, ha azt valami
                  világosan, valami csattanó zajos modorban napfényre lehetne hozni, hogy ő tilos
                  viszonyban él valakivel...</p>
					<p>– Persze, hogy az reád nézve megbecsülhetetlen eset volna.</p>
					<p>– Engem kijátszanak!</p>
					<p>– Biz az megeshetik, hogy kijátszanak. Az öreg úr képes elnézni neje hűtlenségét,
                  csakhogy téged örökségi igényeidtől megfosszon.</p>
					<p>– De ez nem lehet, ez nem lehet. Ily gyalázatot nem tűrnek el törvényeink.</p>
					<p>Kecskerey felkacagott.</p>
					<p>– Barátom, ha törvényeink nagyon lelkiismeretes kutatásokat akarnának tenni
                  családjaink származási rendében, igen furcsa konfúziók támadhatnának a családfák
                  készítésében.</p>
					<p>– De azt mégsem fognák megengedni, hogy egy nyomorult koldusnő feltolakodjék egy
                  előkelő családba, s egy életroskadt férj oldala mellett idegen fickók becstelen
                  szerelme által elrabolja a törvényes örökös előnyeit.</p>
					<p>Ezen még nagyobbat kacagott Kecskerey.</p>
					<p>– Amióta elváltunk, nagyon morális ember vált belőled. Ilyen idegen fickó magad is
                  örömest lettél volna, még egy év előtt is.</p>
					<p>– Tréfa à part, barátom. Látod, hogy én ruinált ember vagyok; ördögi, pokoli
                  cselszövénnyel semmivé tett ember. Találjon megtörténni az, amitől rettegek, akkor
                  főbelőhetem magamat. Nekem mindenáron kell tudnom valamit, ami Kárpáthynét a
                  törvény előtt kompromittálhatja, s ha nincs ilyesmi, kell azt előidéznem.</p>
					<p>Kecskerey neheztelő arcot öltött.</p>
					<p>– Édes barátom. Én meg nem foghatom, miért mondod ezeket nekem? Úgy nézek-e én ki,
                  mint aki ilyen dolgokban tanácsot fog adni? Az ilyesmit komolyan kikérem magamnak.
                  Bánom én; csinálj amit akarsz. A télen itt fognak lakni Kárpáthyék. Tedd ami neked
                  tetszik; vesztegesd meg cselédeiket, uszítsd rájok kreatúráidat, akik az asszonyt
                  eltántorítsák, és azután rávalljanak, rakd körül kémekkel, vigyáztass minden
                  lépésére, s add a dolgot furfangos prókátorok kezébe; de nekem hagyj békét, én
                  gentleman vagyok és sem kém, sem fizetett mefisztó, sem bérelt cicisbeo nem
                  leszek.</p>
					<p>Az érdemes gentleman sietett magáról lemosni minden ilyes árnyalatnak legkisebb
                  gondolatját is, hanem azért adott utasítást, hogy mit tegyen Abellino. Tiltakozott
                  minden tanács kérés ellen, hanem azért iparkodott kimerítő feleletet adni.</p>
					<p>Abellino nagyon meg volt vele elégedve. Új tervek kezdtek agyában keletkezni; vevé
                  kalapját, és azzal barátságosan elbúcsúzott, kölcsönösen lovagias szavakat adva,
                  hogy minél hamarább ismét látandják egymást.</p>
				</div>
				<div type="chapter">
					<head>
                  XXIV. Kívül fény, belül éj
               </head>
					<p>Meg kellett történni...</p>
					<p>Kárpáthyné megígérte barátnéjának, hogy férje beiktatási ünnepélyén a háziasszonyi
                  gondokat osztani fogja vele, mint osztotta Szentirmayné az övéit az agarászegylet
                  gyűlése előtt.</p>
					<p>Két kínos héten át mindig azon gyötörte lelkét, hogy minő okot találhasson, mely
                  miatt ez ígéretétől meg legyen szabadulva. Egy sem volt elfogadható.
                  Szerencsétlenségére oly egészséges volt, hogy nem is panaszkodhatott.</p>
					<p>El kellett szánnia magát.</p>
					<p>El kellett szánnia, hogy elmenjen azon férfinak házába, kit jobb volna oly messze
                  kerülnie, hogy még egy csillagzaton se legyenek soha. Ki kellett állania azt a
                  kínszenvedést, hogy lássa őt dicsősége, fénye tetőpontján mint ünnepelt hazafit,
                  mint tekintélyt, kit nő és férfi egyaránt imád, kinek nevét még a gyermekek is
                  emlegetik; oda kellett nyújtania szívét azon égető töviskorona elé, mely reá várt,
                  ha e férfiúval és annak nejével szemtől szemben kell majd állania s tűrni,
                  hallgatni belül vérező szívvel az édes, őszinte hízelgést, a gyöngéd kitüntetést,
                  amivel azok majd elhalmozzák, és azalatt mosolygó arcot mutatni a világnak, hagyni
                  vérezni a szívet, nem hagyni könnyezni a szemet, egy sóhajtól, egy pirulástól nem
                  engedve magát meglepetni, hogy sejtelme, gyanúja ne legyen másnak arról, amit
                  érez.</p>
					<p>Óh, mennyivel nehezebb teher a szerelem, mint a gyűlölet, mennyivel nehezebb
                  eltitkolni azt, mint emezt.</p>
					<p>Amitől félt, amitől rettegett, megtörtént.</p>
					<p>Flóra nem feledkezett el ígéretéről; már az ünnepély előtt két héttel írt
                  barátnéjának figyelmeztetve őt, hogy egy hetet nála kell töltenie.</p>
					<p>Tehát egy egész hetet tölteni a legfájdalmasabb kínok között, egy hetet
                  keresztülszenvedni lemondás és elrejtett szenvedély fájdalmai között. Óh, milyen
                  nagy bűnnek kell lenni a szerelemnek, hogy büntetése ilyen keserű!</p>
					<p>Amely reggel Kárpáthyné megérkezett Szentirmára, aznap délután Marion kisasszony
                  felpakoltatott, és útra készült.</p>
					<p>Rudolf kérdé tőle, hogy hová megy.</p>
					<p>– Átvonulok kőhalmi jószágocskámra, s iparkodom e néhány napot lehetőleg
                  kellemessé tenni reám nézve.</p>
					<p>– De hát miért megy el éppen az ünnepély elől?</p>
					<p>– Kedves öcsém. Az ember sokszor tesz kérdéseket, amikre nem köszönné meg, ha
                  feleletet kapna. Ez azok közé tartozik. Ez sokkal jobb lesz mind a hármunkra
                  nézve, vagyis helyesebben mondva, mind a négyünkre nézve.</p>
					<p>E negyedik alatt félreérthetetlenül Kárpáthynét gondolta.</p>
					<p>Rudolf nem kérdezősködött tovább, hanem látszott rajta, hogy restelli Marion
                  eltávozását.</p>
					<p>Flóra nagy örömmel fogadá barátnéját; őszinte, szép arcán félreismerhetlen volt a
                  jókedv, midőn Fannyt karjai közé szoríthatta. Rudolf is udvarias volt és szíves
                  irányában – de egyéb semmi. Örömmel látta házánál szép szomszédnőjét, s rajta
                  volt, hogy kényelméről gondoskodjék, de legkevésbé sem volt általa érdekelve.</p>
					<p>Valóban Fanny sokkal kevésbé találta veszélyesnek helyzetét, mint gondolá. A
                  férfiideálok rendesen sokat vesztenek házi köreikben a nimbuszból, melyet másutt
                  magukkal hordanak. Az ember hallja őket fütyörészni, cselédekkel pörlekedni, házi
                  bajokkal, mindennapi ügyekkel vesződni; látja, mint esznek, isznak, mint
                  unatkoznak; látja őket be nem fejezett toalettel, olykor sáros csizmával, mikor a
                  lovakat nézték, tapasztalja, hogy az ideálok is csak úgy küzdenek az élet apró
                  szükségeivel, mint akármely közönséges ember, s nem tartják magukat mindig abban a
                  pozitúrában, amiben arcképeiket látni a műkirakatokban. Nőknél ez egészen más. A
                  nő születve van arra, hogy házikörében is szép legyen, a nő mindig csábító, akár
                  felpiperézve, akár pongyolán; hanem a férfi legkevésbé csábító otthon.</p>
					<p>Azután, mikor egy férfi fejébe vette azt, hogy jó férj fog lenni, akkor
                  kötelességévé teszi magának nem udvarolni idegen hölgyeknek. Végre pedig egyik
                  órában úgy, mint a másikban, annyi mindenféle unalmas politikus hazafi, annyi
                  dohányszagú kortesvezér, annyi bölcs főbíró, nótárius, esküdt és fiskális
                  jött-ment Rudolf nyakára, hogy sohasem lehetett őt másként látni és hallani, mint
                  szüntelen körülvéve komoly és tanulságos eszmékkel.</p>
					<p>Egyszóval Fanny sokkal kisebbnek érzé a veszélyt, midőn szemei előtt volt, mint
                  minőnek a távolból hitte azt, s nyugodtabban látta Rudolfot szemeivel, mint látni
                  szokta lelkével.</p>
					<p>Emberek, kikben az érzés való és nem szenvelgés, rendesen igen keveset szokták azt
                  mutogatni, a legünnepeltebb státusférfiak, a leghírhedettebb költői kedélyek
                  többnyire igen keveset szoktak átvinni ideáleszméikből a napi életbe; így volt az
                  Rudolffal is. Ő szeretett otthon igen köznapi embernek látszani, akin semmi
                  különös nincsen, s ez nagy jótétemény volt Kárpáthynéra nézve.</p>
					<p>Ez a hét nap észrevétlenül, fájdalom nélkül múlt el, ahogy sohasem remélte
                  volna.</p>
					<p>Szentirmayné sokkal finomabb érzésű nő volt, hogysem férjét barátnője előtt sokat
                  magasztalta volna. Az ilyesmi vagy igen gyönge, vagy hipokrita jellemek szokása.
                  Helyesen érző nő egyszer elmondhatja, hogy férjét mennyire
                  imádja, többször nem szükség azt előhoznia. A férj érdemeivel dicsekedni, azt
                  minduntalan magasztalni, olyan gyöngeség, amely ritkán talál méltánylatra.</p>
					<p>Így Fannyra nézve nem volt oly kínszenvedés a Szentirmay-kastélyban töltött idő.
                  Az utóbbi napokban azonkívül is el kellett menni Rudolfnak a székvárosba, honnan
                  csak a beiktatás előtti napon tért vissza.</p>
					<p>A két hölgy ezalatt mindent a legnagyobb gonddal elrendezett a közelgő ünnepélyre.
                  Amit az egyik elfeledett volna, eszébe jutott a másiknak. Fanny kezdi helyzetét
                  naprul napra természetesebbnek találni, s többé nem volt előtte oly képtelenség
                  szívviszonyainak összeegyeztetése, hisz az élet, a praktikus élet olyan sokat
                  lehetővé, megfoghatóvá tesz, amit a képzelet, a költői logika képtelenségnek
                  címez.</p>
					<p>Látni fogjuk azt...</p>
					<p>A beiktatás napjára a megyei székvárosba utazott le Szentirmayné Kárpáthynéval,
                  hol férje számára a megyeháznál volt elkészítve a főispáni szállás.</p>
					<p>Szentirmay ugyan azt kívánta, hogy beiktatása a lehető legkisebb pompával menjen
                  véghez, mert azt kissé nagyon keleti fogalomnak találta, hogy míg közügyekre
                  filléreket sem akart áldozni a vagyonos osztály, egy-egy pompás díszmenetre
                  ezreket, éspedig nagyon sok ezreket pazarolt, s amellett, hogy ex nobili officio
                  viselte a hivatalt, még vagyoni állapotját is megrongálta miatta; mindamellett az
                  egybesereglett nemesség bandériumai jelszavas zászlóikkal, főbíróktól vezetve, a
                  tizenkét nemes ifja, kik pompás ősmagyar öltözetekben lovagoltak a főispáni hintó
                  mellett, a tömérdek népség, mely utcákat és háztetőket ellepett, és a díszes
                  hintók hosszú sorai, mikben ragyogó főurak ültek hattyúprémes, bogláros
                  öltözetekben, eléggé ritka látványt nyújtottak a bámuló szemeknek.</p>
					<p>A legelőkelőbb hölgyek a megyeház erkélyéről nézték az alant elvonuló menetet,
                  köztük Kárpáthyné is.</p>
					<p>Alig ismert némelyikre ez ünnepélyes arcok közül, annyira más alakot adott azoknak
                  a gyönyörű keleti köntös és keleti komolyság. Többen az ifjú lovagok közül
                  kardjaikkal üdvözlék.</p>
					<p>Végre maga a főispán hintaja érkezett, körülrobogva a tizenkét lovas daliától, ő
                  maga levett föveggel ült a nyitott hintóban, s szép, nemes arcán valódi
                  megilletődés látszott. Amerre jött, hangos éljenkiáltás hirdeté közeledtét,
                  mindenki ismerte őt nemes híréből, mindenki örült, hogy a legjobb hazafit, a
                  legigazságosabb férfit nyerte meg a megye legfőbb tisztviselőjéül. Aki sohasem
                  látta is, rá kellett ismernie ez arcról. Egy ókori hős mintája lehetett az;
                  minőnek képzeljük azon hadvezető daliákat, kik diadalmas csatákból térve vissza,
                  törvényt hozni összeültek, kik félelme voltak az ellenségnek, oltalma a népnek és
                  szerelme a nőnek.</p>
					<p>Kárpáthyné remegve néz rá. Mégis jobb lett volna őt így nem látnia!</p>
					<p>A menet keresztülvonul a megyeház kapuján, félóra múlva a nagy gyűlésteremben áll
                  Rudolf, s nemes, lelkesült beszéddel tölti el a hallgatók lelkét, kikből e
                  ragyogó, ez édes, e biztató szavak hallatára a szív akar kiugrani. – Kárpáthyné a
                  karzatról hallgatja őt. Ah, jobb lett volna őt nem látni így és nem hallani. Most
                  már nemcsak szereti, hanem imádja!</p>
					<p>Íme azonban egyszer kezdi észrevenni, hogy valaki onnan alulról a gyűlésteremből
                  szörnyen integet fel hozzá, kézzel és fejjel, s minden arravaló tagjaival
                  köszöngetve, sőt később egy székre áll fel, hogy jobban meglássék. Eleinte nem
                  ismerte fel egyszerre ez új férfiút, csak később kezdett, egy csomó kellemetlen
                  érzésen keresztülfutva, emlékezni rá, hogy találkozott már valahol e rá nézve
                  kellemetlen arccal. – Ez Kecskerey úr.</p>
					<p>Vajon mi hozta ide az érdemes férfiút? Mert ok nélkül ő nem szokott fáradni
                  sehova.</p>
					<p>Fanny oly kellemetlen hatást érzett ez ember láttára, mely idegeit összezavará, s
                  valahányszor odatévedt pillanata, bosszúsan tapasztalá, hogy annak szemei folyton
                  őrajta függnek.</p>
					<p>A szertartások bevégeztével szokásosan nagyszerű lakoma következett, innen a
                  varázs-gyorsasággal táncteremmé alakított gyűlésterembe mentek vissza a
                  vendégek.</p>
					<p>Együtt volt a környék szépe és java. Leghíresebb férfiai, legszebb delnői.</p>
					<p>Rudolf nyitá meg a táncot herceg **néval, akit a hölgyek közt tekintélynek
                  tartottak, és azután, mint illett, sorban táncolt a delnőkkel.</p>
					<p>Fanny úgy reszketett, úgy dobogott a szíve, midőn felé látá őt közeledni.
                  Szentirmaynét éppen elvitte valamelyik ifjú lovag egy körfordulóra, s ő egyedül
                  ült ott.</p>
					<p>Rudolf udvariasan járult eléje, s délceg meghajtással hívta őt fel a táncra.</p>
					<p>Óh, mi szép volt!</p>
					<p>Fanny nem mert rá e pillanatban feltekinteni. Rudolf felig hozzá hajolva nyújtá
                  neki kezét.</p>
					<p>Szegény nő, alig bírta e nehány szót kimondani:</p>
					<p>– Nem szabad táncolnom, uram. Nagybeteg voltam...</p>
					<p>El kelle hinni, amit mondott, hisz olyan halavány volt e percben, mint akit a
                  sírba tesznek.</p>
					<p>Rudolf néhány udvarias szóval sajnálatát fejezte ki, hogy nem lehet szerencséje, s
                  azzal hátrahúzódott.</p>
					<p>Fanny sokáig nem merte felütni szemeit, mintha attól tartana, hogy még mindig
                  előtte áll... Végre sokára föltekinte, s akire szemei estek, az Kecskerey úr
                  volt.</p>
					<p>– Mint a Karmel-hegyi Madonna! – szólt a derék chevalier chapeau bas-jával
                  köszöntve, s bizalmasan lépett hozzá közelebb.</p>
					<p>Fanny hirtelen összeszedé magát, mintha sejtené, hogy ez ember elől el kell
                  rejtenie lelkét, s hideg mosollyal fogadá az üdvözletet, és úgy tett, mintha nem
                  félne tőle.</p>
					<p>– Amilyen nagy veszteség a társaságra nézve, hogy nagysád nem táncol, éppoly nagy
                  nyereség ez nekem, ki szintén nem táncolok – monda a bajnok impertinens
                  hízelgéssel, s bizalmasan helyet foglalt Kárpáthyné mellett, s frakkját kétfelé
                  csapta, és egyik lábát a kezébe vette. – Nem fog terhére lenni nagysádnak, ha egy
                  kevéssé fecsegünk?</p>
					<p>– Jó hallgató vagyok.</p>
					<p>– E napokban egy örömhír villanyozta fel a fővárosunkat, mely mindenkit boldoggá
                  tett, aki hallá.</p>
					<p>– És az?</p>
					<p>– És ez, hogy nagysád a jövő telet fővárosunkban fogja tölteni.</p>
					<p>– Még nem bizonyos.</p>
					<p>– E szó kétségbeejt. Kárpáthy barátom oly udvariatlan férj volna, hogy nem sietne
                  teljesítni neje óhajtását?</p>
					<p>– Én nem mondtam senkinek, hogy én óhajtok Pesten lakni.</p>
					<p>(Az asszony titkolózik – gondolá Kecskerey –, hisz pesti palotájukat egészen
                  ott-lakáshoz alkalmazzák. Mindjárt kitudjuk.)</p>
					<p>– Pedig e télen igen érdekessé fognak válni a pesti szalonok, igen elegáns kört
                  fogunk ott alakítani. Feljönnek Szépkyesdiék, ott lesz Gergely gróf anyjával
                  együtt, az ifjú Darvay Jenő, a szabadelvű párt bálványa, a deli Csendey Rezső és a
                  zseniális kalandhős Kiss Miska...</p>
					<p>Fanny egykedvűen játszott legyezőjével, egyik sem érdekelte őt ezek közül. (Ezeket
                  mint tudhatja előre, hogy ott lesznek, nem meglepetés rá nézve. Mondjunk neki
                  valakit, akiről még magunk sem tudjuk, hogy feljön-e.)</p>
					<p>– Sőt azt is bizonyosan tudom, hogy ünnepelt barátunk Rudolf is odafenn fogja
                  tölteni a telet szép nejével.</p>
					<p>Hah! Meglátszott a hatás? El bírta-e titkolni a szúrás fájdalmát, amit e percben
                  érzett? Nem, nem árulta el magát. Csak annyit mondott:</p>
					<p>– Én nem hiszem, hogy mi Pestre menjünk.</p>
					<p>Azzal fölkelt helyéből, a táncnak vége volt, az odasiető Flóra karjára ölté
                  barátnéját, és sétálni indultak a teremben.</p>
					<p>Kecskerey úr kedélyesen hintázta magát a pamlagon, és okoskodott.</p>
					<p>(– Miért volt oly nehéz lélegzete, midőn azt mondá: “Én nem
                     hiszem, hogy Pestre menjünk.”)</p>
					<p>Kecskerey úr megragadá az alkalmat, midőn Rudolfhoz közel juthatott, s karjába
                  ölté karját, s mint akik legjobb barátok, sétált vele kar-karban alá s fel a
                  pompás gyülekezetben.</p>
					<p>Jónak látjuk emlékezetbe hozni, miszerint Kecskerey úr a legfigyelemreméltóbb
                  renoméval bíró egyéniségnek tartatott a magasabb körökben, s vele bárminemű
                  viszonyban állani mindig convenant állapotnak tartaték.</p>
					<p>(Zárjel között bocsánatot kell kérnem e tömérdek idegen műszóért, de nincs elég
                  bátorságom a purizmust annyira vinni, hogy a szalonzsargon
                  számára magyar műszavakat szabdaljak; bízom ezt műértőbb tollakra.)</p>
					<p>A derék lovag (Kecskerey úr) éppen egy csillár alá vezette Rudolfot, már nem
                  tudom, azért-e, hogy őt lássák, vagy hogy Rudolf lásson jobban. A két fiatal
                  delnő, a bál királynéi karöltve sétáltak el előttük; milyen szép volt mind a
                  kettő! Midőn egymásra mosolyogtak, az embernek önkénytelen az jutott eszébe, hogy
                  mi szükség egyik napnak a másikra világítani?</p>
					<p>– Minő két asszony! – szólt Kecskerey elragadtatással. – Kinek adná most Erisz
                  almáját a nyomorult mitológiai Páris, ha e két istennő közül kellene választania?
                  És ők karöltve járnak. Igazi belle alliance! Nem, rosszul mondtam, rút, affreuse
                  alliance! Hisz külön is meghódíthatnák a világot; mi szükség nekik szövetkezniök;
                  barátom, óvlak e veszélyes szövetségtől. Kárpáthyné gyönyörű hölgy.</p>
					<p>– Nőm szebb... – felelt rá édes önelégültséggel Rudolf.</p>
					<p>– Imádlak e szavadért, Rudolf. Te gyöngye a férfiaknak! Valóban nőd egy angyal.
                  Kárpáthyné elenyészik mellette. Ő különben sem az a szépség, ami szellemdús
                  férfiakat érdekelhet; nagyon is érzéki.</p>
					<p>– Nono; én nem kívánom, hogy nőm kedveért őt rágalmazd, sőt elismerem, hogy
                  Kárpáthyné is igen szép asszony, s lehetnek ízlések, melyek szerint ő szépség
                  eszménye.</p>
					<p>– Valóban; például szegény Abellino aligha engedte volna egy időben elvitatni,
                  hogy Heléna vagy Ninon de Lenclos óta születhetett nálánál szebb nő a világra.
                  Egészen bolond lett miatta. Ruinálta is érte magát. Elköltötte rá vagy hatvanezer
                  forintját.</p>
					<p>– Hogyan érted azt? – szólt megütközve Rudolf.</p>
					<p>Kecskerey kedélyesen felkacagott.</p>
					<p>– Ma foi, ez naiv kérdés tőled Rudolf. Mintha nem tudnád, hogy szokás fiatal
                  hölgyekre elkölteni valamit.</p>
					<p>– De azt is tudom, ami Abellinóval történt, midőn hatszáz forintot játszott
                  valahogy a leány kezébe, s ez azt oly modorban vágta arcához, mely testvérek
                  között is felér három pofoncsapással. Erre jól emlékezem, mert párbaj lett belőle,
                  s Abellino ellenének én voltam a segédje.</p>
					<p>– Ah ça, ez igaz. Hanem tudod, az akárhányszor megtörténik, hogy rongyos
                  öt-hatszáz forintot az ajándékozó szeme közé vág valaki, amit azután hatvanezer
                  forinttal nem tesz. Ezt nem azért mondom, mintha Kárpáthynénak akarnék ártani
                  vele, mert hiszen semmi sem történt közöttük. Igaz ugyan, hogy ő már ráállt az
                  ajánlatra, s édesanyjának, a derék Mayernénak meg is ígérte, hogy Abellino
                  szavait, értsd hatvanezer forintját, meghallgatja, amidőn a szerencsés véletlen
                  azt az ötletet súgja az öreg Jankónak, hogy kérje nőül a leányt, amit ő
                  kétségtelenül öccse iránti bosszúból meg is tett, s a leány tudott választani a
                  két ajánlat között, s az övét fogadta el. Hanem ezzel én világért sem akarok semmi
                  rosszat mondani felőle; ő egy feddhetlen állású delnő, csakhogy azért éppen nem
                  látom át, hogy miért ne próbálhatna nála egyikünk-másikunk szerencsét.</p>
					<p>Rudolfhoz e percben több ismerősök érkeztek, kikhez csatlakozva elvált
                  Kecskereytől. De e perctől fogva valami szokatlan kedélyborongás látszott meg
                  arcán, s valahányszor nejével találkozott, ki szüntelen Kárpáthynéval társalgott,
                  mindig valami kellemetlen érzés futotta végig lelkét. Mindig arra gondolt:</p>
					<p>– Ezt az asszonyt már hatvanezer forintért meg lehetett volna venni.</p>
					<p>És azután elgondolta magában, hogy most Kecskerey ez estve legalább ötven ember
                  előtt el fogja mondani ugyanezen szép hírt; egy óra alatt az egész társaság fogja
                  tudni, s látni fogják az ő nejét együtt sétálni azon asszonnyal, vele beszélgetni,
                  suttogni, bizalmasan lenni.</p>
					<p>Mit gondolt ő Kárpáthynéval! Miatta lehetett mégegyszer oly szép, mint volt, de
                  gondolt arra, hogy árnyékot fog vetni nejére, az ő imádott, bálványozott nejére;
                  és e gondolat felháborította.</p>
					<p>Miért is engedte meg neki, hogy e nővel ismeretséget kössön? Flóra olyan jószívű,
                  szánalomból magához akarta emelni ez asszonyt, s nem gondolt reá, hogy azon
                  emlékekkel, mik annak múltjához vannak ragadva, magát fogja elszennyezni.</p>
					<p>Ismerte ugyan Kecskerey szokását, hogy az szeret kíméletlenül rágalmazni, de azt
                  is tudta, hogy ez mindenért, amit mondott, helytáll. Ami rosszat valakiről beszél,
                  az sohasem hazudság, ő álhíreket nem költ, hanem kitudja a legmélyebben
                  elhallgatott titkos gyalázatát mindenkinek.</p>
					<p>Alig várta, hogy a táncvigalomnak vége legyen, ami meg is történt mindjárt éjfél
                  után, amikor egypár jól berúgott nemes atyafinak eszébe jutott kirugtatni a
                  középre s eljárni a kállai kettőst, melyre a finnyásabb delnők mindjárt elvonultak
                  a táncteremből; lassankint minden hölgy eltávozott, s csak a vidám fiatalság
                  maradt még ott a zenészekkel, kivigadni magát kivilágos kivirradtig.</p>
					<p>Rudolf sietett nejét felkeresni. Cselédjei mondák, hogy már hálószobájába
                  távozott. Bekocogtatott, s szavát hallatva, bebocsáttaték.</p>
					<p>Flóra még egészen báli öltönyében volt. Szobaleánya hajfürtei kibontásával
                  fáradott.</p>
					<p>– Szabad egy szóra bejönnöm? – kérdé Rudolf megállva az ajtóban s bekukucskálva
                  rajta.</p>
					<p>A legszeretetreméltóbb mosolygás biztosítá az engedély felől.</p>
					<p>A szobaleány a karcsú rózsaszín derék kifűzéséhez fogott.</p>
					<p>– Nem volnék én e munkára alkalmas? – kérdé Rudolf.</p>
					<p>Flóra szelíden mosolygott, s inte szobaleányának, hogy eltávozhatik, miután lesz,
                  aki helyettesíteni fogja.</p>
					<p>Kedves előjogok, mik a férjnek vannak megengedve.</p>
					<p>E kellemes foglalkozásnál hogyne jutott volna Rudolfnak eszébe, hogy e gyönyörű
                  termetet átölelje, és azután hogy állhatta volna meg, hogy őt ölébe ne vonja, s
                  egy forró, szerető csókot ne nyomjon mosolygó arcára!</p>
					<p>– Ah, megálljon ön – szólt hirtelen Flóra kibontakozva az ölelő karok közül –,
                  tudja-e ön, hogy én önre haragszom?</p>
					<p>Az mindenesetre igen szeretetreméltó volt a kedves nőtől, hogy előbb meg hagyta
                  magát csókolni, s csak azután jutott eszébe, hogy haragszik.</p>
					<p>– Szabad tudnom, hogy mit vétettem?</p>
					<p>– Ön ma nagyon udvariatlan volt irántam. Egész este arra sem érdemesített, hogy
                  hozzám szóljon, én mindig készakarva arra jártam, ahol Rudolf áll, legalább
                  tízszer elmentem mellette, és aki engem észre nem vett, az Rudolf volt.</p>
					<p>Rudolfnak sikerült azalatt elkaphatni a fenyegető kis kezecskék egyikét, s előbb
                  ajkához, azután kebeléhez vonva azt, kényszeríteni a kedves nőt, hogy ismét mellé
                  üljön a pamlagra.</p>
					<p>– Tudja-e ön, hogy én kénytelen voltam önre igen sok elméncséget mondani?</p>
					<p>– Képzelem, hogy azok mind igen talpraesettek voltak. Szabad közülök egypárt
                  hallanom?</p>
					<p>– Például azt, hogy amióta Rudolf főispán lett, még neje előtt is tekintélyt akar
                  tartani. Pedig azt csak azért sem fogja elérni; nem, nem! Azért is megmutatjuk,
                  hogy nem félünk tőle, hogy csak annyiba vesszük, mint azelőtt, hogy nem törődünk
                  vele.</p>
					<p>Ezeket mondva bámulandó vakmerőséggel veté magát Rudolf keblére, s merészen,
                  dacosan átölelé gömbölyű karjaival, s számtalanszor összevissza csókolá arcát,
                  ajkait és szemeit, amennyi elég volt annak bebizonyítására, hogy hiába is akar
                  tekintélyt tartani, mert egy cseppet sem félnek tőle.</p>
					<p>Nem, nem, egy cseppet sem. És minden nemet egy új csók tett annál hitelesebbé.</p>
					<p>Rudolf mindent elfeledett, amiért jött, és nem bánta volna, ha soha vége nem
                  szakad e cáfolatoknak.</p>
					<p>– De tréfán kívül, Rudolf – szólt Flóra félresimítva hajfürteit arcából s
                  iparkodva igen komolyan beszélni.</p>
					<p>– Hát ez csak tréfa volt? – vágott közbe Rudolf közelebb vonva magához nejét.</p>
					<p>– Felelned kell, hogy miért volt ma rossz kedved?</p>
					<p>– Majd holnap.</p>
					<p>– Nem, nem. Ma kell megmondanod. Látod, én haragszom, s azt mondják, hogy ne
                  menjen le a nap a te haragoddal. Az nem volna tőled szép, ha meg nem
                  engesztelnél.</p>
					<p>– Engedd jóvá tennem bűnömet; három óráig nem voltam hozzád közel, három napig nem
                  távozom el tőled. Ámbár tudom, hogy itt a büntetést ismét csak a megbántott fél
                  fogja viselni.</p>
					<p>– Ah, Rudolf, ne mondj olyan rossz élceket, ez rossz élc volt. De jó élceket is
                  hiába mondanál, mert azzal nem kerülnéd ki, hogy magadviseletéről számot adj.
                  Miért voltál rosszkedvű?</p>
					<p>– Az elfogadási beszédben volt valami kellemetlen.</p>
					<p>Mást akart mondani, de rajtakapták.</p>
					<p>– Ah, ez nem megy barátom, engem nem csalsz meg. Te akarsz hazudni? Ezzel a
                  tiszta, őszinte arccal akarsz te hazudni? Ezekkel az átlátszó szemekkel? És
                  énelőttem akarsz te hazudni, aki lelket cseréltem veled? Az nem lehet, mondj nekem
                  igazat.</p>
					<p>Rudolf elkomorodott, gondolkozni kezde; de azután megint csak azt felelte:</p>
					<p>– Ne beszéljünk ma erről.</p>
					<p>– Miért ne?</p>
					<p>– Hosszú volna.</p>
					<p>– Ah, Rudolf álmos! Szegény Rudolf fél, hogy soká tart a beszéd. No, jó éjszakát
                  kedves Rudolf. Ha alunni megy, küldje be szobalyányomat.</p>
					<p>Rudolf e szóra felállt, meghajtotta magát, s egész komolyan úgy tett, mintha el
                  akarna menni.</p>
					<p>Ekkor természetesen a nőn volt a sor engedékenynek lenni.</p>
					<p>– No maradj hát, hiszen csak tréfáltam – szólt, enyelegve állván útját a
                  távozónak. – Látod, még most is hajlandó vagy a rossz kedvre, az ember nem is
                  tréfálhat veled.</p>
					<p>– Sőt inkább azért akartál elküldeni, mert nem voltam kívánatodra elég komoly.</p>
					<p>– No igen. Te légy komoly, én pedig tréfás; de nem megfordítva, hogy én kérdezek
                  tőled valamit, s te felelsz rá csintalanul. Jer hát ide; játsszunk találós
                  meséket. Fogadjunk, hogy én kitalálom, mi bajod.</p>
					<p>– Lássuk – szólt Rudolf kényelmesen végigdűlve a pamlagon s fejét Flóra ölébe
                  hajtva, míg ez az ujjain számlálgatá a talányt.</p>
					<p>– Te mendemondákat hallottál?</p>
					<p>– Olyasmit.</p>
					<p>– Ki felől?</p>
					<p>– Óh, ha megmondanám, akkor nem lenne többé talány. Találd ki!</p>
					<p>– Énrólam?</p>
					<p>– Ahhoz mégis nagyon eleven képzelődés kellene, hogy valaki rólad hírt
                  költhessen.</p>
					<p>E bókért meg kelle Rudolf homlokát csókolni.</p>
					<p>– De kiről hát?</p>
					<p>– Nem kínozlak vele. Elmondom. Azzal a szándékkal jöttem hozzád, hogy megmondjam;
                  hanem azután mégsem akartalak vele zavarni; s magad légy tanúm, hogy csak szigorú
                  inkvizícióra álltam elő vele. Nekem nem tetszik, engem nyugtalanít, hogy te
                  Kárpáthynéval oly mély barátságban vagy.</p>
					<p>– Ah!... – Flóra nem tudott mit mondani a csodálkozás miatt. Akármi egyebet várt
                  volna, csak ezt nem... Ez valóban meglepő! – Más férj legalább csak férfiaktól
                  félti nejét, te adsz rá legelső példát, hogy nőtől is lehet félteni.</p>
					<p>– Mikor látod, én úgy szeretlek! Bálványozás, imádat, amit érezek irántad, s azt
                  akarom, hogy mindenki, aki lát, aki ismer, úgy imádjon, úgy tiszteljen, mint én,
                  hogy még gondolatban se merjen ellened véteni senki.</p>
					<p>– S adok-e az ellenkezőre okot?</p>
					<p>– Te nem. De környezeted. Ez a Kárpáthyné egy nagyon kétséges hírben álló
                  asszony.</p>
					<p>– Rudolf, jó Rudolf. Miért bántod ezt a szegény nőt; ha ismernéd őt, azt mondanád,
                  hogy nincs a világon szánalomra méltóbb asszony nálánál.</p>
					<p>– Tudom. És te szánalomból szíveddel ajándékoztad meg őt. Tenmagad előtt ez
                  szívednek csak becsületére válik, de nem a világ előtt. A világ előtt ő igen
                  könnyelmű nőnek tartatik.</p>
					<p>– A világ igazságtalan.</p>
					<p>– Talán nem egészen. E nő múltjában sok van, ami ez ítéletet igazolja.</p>
					<p>– De jelenében még több, ami megcáfolja. E nő jelleme tiszteletre méltó.</p>
					<p>Rudolf nyájasan simogatá meg hitvese fejét.</p>
					<p>– Kedves Flóra, te gyermek vagy, te sokat nem értesz, és nem is fogsz érteni.
                  Vannak a világban eszmék, rút, rendkívüli gondolatok, mikre nézve a te tiszta,
                  gyermeteg lelkedben minden fogalom hiányzik.</p>
					<p>– Óh, ne tartson oly együgyűnek engem. Én tudok mindent; tudom, Fanny testvérei
                  igen rossz, jellemtelen némberek, s hogy őt magát attól, hogy eladva, elölve ne
                  legyen, csak jobb rokonai erélye menté meg. Tudom, hogy ezek a világ előtt mind
                  igen kényes emlékek, de azt is tudom, hogy amíg én e nőnek kezét kezemben tartom,
                  addig őt a világ nem meri elítélni, addig ő nincs elkárhoztatva. És lásd, ez engem
                  büszkévé, elégedetté tesz!</p>
					<p>– S hátha magával talál rántani?</p>
					<p>– Ezt nem értem.</p>
					<p>– Ha azt fogják rólad is mondani, amit őróla, hogy könnyelmű, hogy gyönge nő
                  vagy?</p>
					<p>– Ok nélkül?</p>
					<p>– Nem ok nélkül. Ő egy csoport üres lelkű ember környezetében él, kik bizonyosan
                  nem használnak egy nő hírének. És te Kárpáthyné által ugyanazokkal jössz mindennap
                  érintkezésbe.</p>
					<p>– Mintha Marion kisasszonyt hallanám beszélni.</p>
					<p>– Pedig ez saját eszmém, te azt fogod köszönni Kárpáthynévali barátságodnak, hogy
                  téged is könnyelmű, gyönge, esendő nőnek fognak tartani.</p>
					<p>– Engem? Könnyelmű, esendő, gyönge nőnek? – ismétlé Flóra láthatólag sértett
                  önérzettel. Azután vállat voníta. – Bánom is én. Inkább legyen az egész világ
                  igazságtalan énirántam, mint én legyek igazságtalan egy emberhez. Utoljára is, mi
                  gondom nekem a világra, nekem az egész világ te vagy. S ám tartson mindenki
                  könnyelmű nőnek Kárpáthyné miatt, csak te ne tarts annak; a többivel nem
                  törődöm.</p>
					<p>– S ha én is annak tartanálak?</p>
					<p>Flóra csudálkozva kelt föl Rudolf mellől.</p>
					<p>– Te? Rudolf? Engemet? Gondold meg, mit mondtál! Komolyan értetted ezt?</p>
					<p>– Komolyan.</p>
					<p>Flóra egy percig gondolkozott, azután határozottan mondta:</p>
					<p>– Jól van Rudolf. Én bebizonyítom előtted, hogy nem vagyok könnyelmű, nem vagyok
                  gyönge – még irányodban sem vagyok gyönge.</p>
					<p>Azzal a csengettyű zsinórjához lépett, s azt háromszor hevesen megrántá.</p>
					<p>A szobaleány bejött.</p>
					<p>– Netti, ön idebenn fog nálam aludni.</p>
					<p>Rudolf csodálkozva tekinte nejére.</p>
					<p>– Ez számkivetés?</p>
					<p>– Az.</p>
					<p>– Soká fog tartani?</p>
					<p>– Mindaddig, amíg ön e szavát vissza nem vonja.</p>
					<p>Rudolf mosolyogva csókolt kezet, és szobájába távozott.</p>
					<p>Hallá, mint záratott be belül neje hálószobája, s magában szidta az egész
                  Kárpáthy-atyafiságot, amely oka ennek a rossz mulatságnak.</p>
					<p>Kedvetlenül feküdt le. De sokáig nem tudott elaludni.</p>
					<p>Az a gondolat, hogy ő most egy könnyeden kimondott szó miatt egyedül hánykódik hűs
                  fekhelyén, míg két ajtónyi távolra tőle a legszebb, a legkedvesebb nő szerelme
                  által lehetne boldog, még tűrhetlenebbé tette magányát.</p>
					<p>Sokszor már azt a gondolatot sugdosta fülébe a szerelmi gyávaság, hogy
                  visszatérjen bocsánatot kérve, és elismerje, s keze írását adja róla, hogy a nők a
                  legerősebb lények a világon, s nem is volt, nem is lesz soha gyönge, könnyelmű
                  asszony – de mégis visszatartá a férfiúi önérzet.</p>
					<p>Ily hamar nem volt szabad megadnia magát.</p>
					<p>Meg kell mutatni, hogy ha nejének van elég ereje lemondani, az övé sem
                  kevesebb.</p>
					<p>Holnap bizonyosan ő lesz az első, aki megtöri a kontumáciát. </p>
					<p>Hasonló esetek a legszeretőbb, a legkedélyesebb házastársak életében is fordulnak
                  elő, s mondhatjuk, hogy ezek által egyik sem lesz okosabb.</p>
					<p>Ily erős gondolatok között aludt el Rudolf, s még az a bosszúsága volt hozzá, hogy
                  álmában mindig Kárpáthynéval találkozott, egyre őróla álmodott, látta, beszélt,
                  sétált és táncolt vele... Hogy szidta magában, mikor felébredt!</p>
					<p>Pedig ki tudja, nem az ábrándozó nő téveteg lelke volt-e az, mely őt álmában
                  fölkereste, hogy vele beszéljen, hogy őt körüllengje, hogy elmondja neki: “Te
                  engemet gyűlölsz, megvetsz, haragszol rám, pedig én téged oly régen és oly nagyon
                  szeretlek!”</p>
				</div>
				<div type="chapter">
					<head>
                  XXV. Veszélyes kísérlet
               </head>
					<p>Másnap csak ebédnél, számos társaság előtt találkozott nejével Rudolf. A hölgy
                  szép arcán semmi nyoma a neheztelésnek, oly hódító, oly bájoló volt, mint
                  egyébkor, férje irányában kifogyhatlan szívesség, előzékenység.</p>
					<p>(“Tudtam, hogy kialussza haragját!” – gondolá magában Rudolf, és titkosan
                  mosolygott.)</p>
					<p>Midőn a vendégek eloszlottak, késő estve, ők ismét kettecskén maradtak.</p>
					<p>Mennyi gyöngédség van ebben a szóban “kettecskén”. Alig hiszem, hogy más nyelvben
                  vissza lehessen azt adni, amit a magyar e szóval kifejez “kettecskén”; ott van
                  abban, az átadó szerelem, az egyetértő édes szövetség, a bizalmas órák örömei, a
                  világtól elkerített paradicsom gyönyörűsége, a gondtalan nyugalmas önfeledés, az
                  enyelgő tréfa, minden, minden ezen szóban “kettecskén”.</p>
					<p>A nő még szebb, még kedvesebb volt, mint valaha. Soha annyi elmésség, gyöngéd
                  hízelgés nem hangzott ajkairól, mint ez órában, s ami többet ért ez ajkakról, mint
                  gyöngédség és hízelgés, soha oly szenvedélyesen forrók nem voltak csókjai, soha
                  annyi ittas öröm nem sugárzott szemeiből; soha-soha nem volt ily szép.</p>
					<p>Rudolf háladatosan gondolt a német példabeszédre, mely szerint szeretőknek civódni
                  kell, akkor annál jobban fogják szeretni egymást.</p>
					<p>Azt hivé, hogy teljes mértékben élvezi a tegnap megkezdett harc győzedelmét, s
                  nagylelkű volt, és ez édes órában nem akarta azt nejének előhozni.</p>
					<p>Midőn végre ittas volt az örömtől, s kezeit összefonva tartá Flóra körül, mintha
                  örökké ott akarná őt tartani, a szép hölgy szelíden kifejlék karjaiból, s
                  odahajolva vállára, fülébe súgá:</p>
					<p>– Mármost édes Rudolf, isten veled! Kívánjunk egymásnak jó éjt!</p>
					<p>Rudolf elbámult.</p>
					<p>– Látod, nem vagyok oly könnyelmű, mint gondolod, nem vagyok
                   gyönge, még irányodban sem, pedig szeretlek, és nem tiltja senki, hogy
                  szeresselek.</p>
					<p>Ezzel csókot vetett feléje kezével hálószobája ajtajából, s Rudolf hallá, mint
                  fordul kettőt a kulcs.</p>
					<p>Ez már mégis több volt, mint elég arra, hogy az ember boszonkodjék.</p>
					<p>Rudolf legalábbis tíz gombot leszaggatott öltönyéről lefekvéshez készültében, s
                  bosszújában elővette Hugo Grotiust, olvasott belőle éjfél utánig, akkor földhöz
                  vágta Hugo Grotiust, mert egy betűt sem értett abból, amit olvasott. Egészen
                  másutt járt az esze.</p>
					<p>Ez másnap sajátszerű változatokkal ismét így folyt.</p>
					<p>A hölgy kifogyhatatlan volt szeretetreméltóságban. Mint egy csábító szirén hálózá
                  körül férjét bűvös-bájos hízelgéssel; maga volt a jóság, szelídség irányában;
                  minden keggyel elhalmozá, amit egy nőtül kedvesen vehetni – egész a hálószoba
                  ajtajáig. Az ismét bezáródott előtte.</p>
					<p>Ez az elképzelhető legkegyetlenebb kínzás, amit emberen el lehet követni. Ehhez a
                  kis menyecskéhez képest egy Caligula, egy Néró valóságos filantróp!</p>
					<p>– Dehát meddig fog e vesztegzár tartani? – kérdé végre egy napon Rudolf
                  kifakadva.</p>
					<p>– Mindaddig, míg ön vissza nem vonja megalázó véleményét a nők felől.</p>
					<p>Hisz az egy szóval megtörténhetnék. – De azon egy szó drága a férfibüszkeségnek. A
                  hölgyjárom kedves lehet az igazi férfi előtt, s ha neki úgy tetszik, ha önkényt
                  teheti, miért ne hajtaná meg előtte nyakát, miért ne hódolna a legkedvesebb, a
                  legszeretetreméltóbb zsarnokság előtt, de kényszerítve, meggyőzve nem, nem,
                  soha!</p>
					<p>Ezt a szót, a kegyelemkérés, a meghódolás ezen szavát csak akkor mondaná ki, ha
                  már minden veszve volna.</p>
					<p>De nem. Azért is ő fogja kényszeríteni nejét a meghódolásra. Ezeken a magános
                  álmatlan éjszakákon elég ideje volt a tervet kifőzni magában.</p>
					<p>El fog távozni hazulról egy hétre. Nem mondja meg nejének, hogy hová.</p>
					<p>Kárpáthyék most nagykunmadarasi kastélyukban vannak. E hetet ott fogja
                  tölteni.</p>
					<p>Lehetetlen, hogy a fiatal nő szívesen ne lássa, udvarolni fog neki. A sikertől
                  nincs oka félni. Makacsabb női kedélyeken is diadalmaskodott ő már, ha feltette
                  magában, hogy győznie kell. Az öreg Kárpáthy nem törődik az egésszel; ő örül neki,
                  ha neje jól mulat. Nem kell hozzá nagy bűvészet, hogy az élvezetsóvár nő kegyének
                  valami jelével megajándékozza. Többre azután nincs szüksége.</p>
					<p>Csak egyszer valami bizonyítványa legyen kezében e nő gyöngesége felől, hogy azt
                  megmutathassa nejének, s elmondhassa neki: “Lásd, ez azon nő, akinek erényeért
                  jótállottál, akiért képes voltál férjedre neheztelni, őt szívedtől, a legnagyobb
                  örömtől, amit Isten benned adott neki, visszatiltani. Íme csak egy szó, csak egy
                  tekintet kellene még, és azon nő, kinek szívedet ajándékoztad, férjed intésének
                  ellenére, képes volna elrabolni tőled férjed szívét. Ugye, hogy gyönge a nő?”</p>
					<p>E tervvel, e szándékkal fejében másnap útra készült. Ismét a legnyájasabb,
                  hízelgőbb arccal, a legvalódibb, a legszeretőbb szívdobogással búcsúzék el tőle
                  Flóra. Nem volt az a szerelem tettetése, hanem diadal a legforróbb szerelmen.</p>
					<p>Rudolf fülébe súgá gyöngéden:</p>
					<p>– Még most sincs közöttünk vége a harcnak?</p>
					<p>– Föltétlen meghódolás – szólt Flóra engesztelhetlen mosollyal.</p>
					<p>– Jó. Vége lesz, mire visszajövök. De akkor én diktálom a békét.</p>
					<p>Flóra kétkedve rázta szép fejét, s összevissza csókolá férjét, s még azután, hogy
                  a hintóba felült is, utánafutott, hogy megcsókolhassa, és azután kiállt az
                  erkélyre, és utána nézett, Rudolf pedig kihajolt a kocsiból, s úgy integettek
                  egymásnak istenhozzádot kendővel, kalappal.</p>
					<p>Így megy el hazulról egy becsületes férj, azon feltett szándékkal, hogy a más
                  feleségét elcsábítsa, csak azért, hogy ezáltal saját nejét nyerhesse vissza.</p>
					<p>Ha tudná, mit cselekszik?! </p>
					<p>– – – – – – – – – – – – – – – – – –</p>
					<p>Kárpáthyék a beiktatási nap óta madarasi kastélyukban tartózkodtak, az öreg
                  Kárpáthy neje kívánságának engedett, ki őt arra kérte, hogy ott akar egy ideig
                  lakni, bár az koránsem volt oly kedvére való hely, mint Kárpátfalva.</p>
					<p>Fanny távol akart lenni Szentirmáról, és Pestre sem kívánkozott többé, amióta
                  meghallá Kecskereytől, hogy Szentirmayék is felmennek a télre.</p>
					<p>Míg a Kárpátfalvára szokott látogatók ismét odataláltak Madarasra, azalatt
                  meglehetős magányban folytak a nő napjai.</p>
					<p>Meg volt e magánnyal elégedve, s ha megmondjuk, hogy csaknem az egész napot János
                  úr közelében töltötte, bátran állíthatjuk, hogy ő sem óhajtozott más társaság
                  után.</p>
					<p>Éppen az újon rendezett angolkertben sétált János úr nejével. A szelíd őzikék
                  ismerték már asszonyukat. Zsebjei mindig tele voltak cukros mandulával; odamentek
                  hozzá, s tenyeréből evék az édes ajándékot, s kísérgették az úton alá s fel,
                  amidőn egyszerre kocsizörgés hangzik az országúton, s Kárpáthy a kerítésen
                  áttekintve fölkiált:</p>
					<p>– Nini, ezek Szentirmayék lovai.</p>
					<p>Fanny összerezzent. János érzé a rántást karján.</p>
					<p>– El akartál esni?</p>
					<p>– Egy csigára léptem – felele a nő, és elhalványult.</p>
					<p>– Bohó te, hogy megijedtél tőle. – Tudtam, hogy Flóra fel fog itt keresni téged;
                  óh, nagyon szeret téged ez asszony. De ki is ne szeretne?</p>
					<p>Csakhogy Fanny jól látta már messziről, hogy a hintóban, mely közelít, nem nő ül,
                  hanem férfi. Kárpáthy szemei gyöngék voltak. Lovat megismert távolból is, de
                  embert nem tudott megkülönböztetni.</p>
					<p>– Jer, menjünk eléje – szólt nejéhez, amint a hintó a parkba becsavarodott.</p>
					<p>Fanny állva maradt, mintha a földbe gyökerezett volna.</p>
					<p>Tán jobb is leendett rá nézve, hogy rögtön egy szomorúfűzzé válhatott volna ottan,
                  mely ágaival oly csendesen sitteg-suttog, senki sem tudja, mit.</p>
					<p>– No jer hát barátnéd elé – sürgetőzék a jó öreg.</p>
					<p>Fanny ijedten, tétova szemekkel tekinte rá.</p>
					<p>– Hiszen nem Flóra jő – hebegé remegve.</p>
					<p>– Hát ki más? – kérdé János. Bárkit rajta kívül meglepett volna nejének e
                  szokatlan magaviselete, de ő nem tartott semmi igényt a gyanakodásra. – Hát ki jön
                  más?</p>
					<p>– Ez Flóra férje – szólt Fanny kezét kivonva férje karjaiból.</p>
					<p>János kacagni kezdett.</p>
					<p>– Milyen bohó vagy te. Hisz azt is csak neked kell elfogadni, hiszen te vagy az
                  asszony a háznál.</p>
					<p>E szóra hirtelen eszére tért a hölgy, valóban közel volt hozzá, hogy elveszítse
                  azt.</p>
					<p>Egy szót sem szólt többé, megkeményíté szívét, arcát, s férje karján az érkező elé
                  sietett.</p>
					<p>Mi a halálra ítélt rab vérpadtóli félelme ahhoz, amit Kárpáthyné
                  keresztülérzett!</p>
					<p>Saját lakában elfogadni azt, ki iránti szerelme már félőrültté tevé, elfogadni őt
                  egyedül, neje nélkül. Nyájasnak lenni hozzá, mert az illem, a kötelesség úgy
                  parancsolja. Tán mulattatni is? Mulattatni!</p>
					<p>A kertből éppen akkorra értek fel a kastély tornácába, midőn Rudolf hintaja az
                  udvarra gördült. Az ifjú főúr meglátva őket, odasietett hozzájuk. Kárpáthy már
                  messziről nyújtá elé kezét, melyet Rudolf barátságosan megszorított.</p>
					<p>– No – te is nyújtsd hát neki kezedet – szólt nejéhez János úr –, hiszen barátnéd
                  férje, úgy nézesz rá, mintha sohasem láttad volna.</p>
					<p>Fanny azt hivé, hogy a földnek kell alatta inogni, s a vén palota, oszlopaival és
                  kőalakjaival táncol, forog körülötte.</p>
					<p>Érzé, hogy egy meleg kéz szorítása érinté kezét, önkénytelenül férje vállára hajtá
                  szédülő fejét.</p>
					<p>Rudolf figyelmesen nézte őt, s különös fogalmai voltak e nőről; ő e halványságot,
                  főlecsüggesztést, e fátyolozott pillantást mind kiszámított kacérságnak vette, s
                  azt hivé, könnyű munkája fog lenni.</p>
					<p>A lépcsőkön felmenet közben elmondá Kárpáthynak idejövetele okát. Valami két megye
                  közti határvillongásnak kelle rendbehozatni, ami eltarthatott több napokon
                  keresztül.</p>
					<p>Tehát a szenvedés nemcsak nehéz, hanem hosszú is lesz.</p>
					<p>A délelőtti órákat a férfiak együtt tölték el, s csak ebéd felett találkozának
                  ismét.</p>
					<p>Kárpáthy maga is meg volt ütődve nejének halaványsága miatt. Az egész asztal
                  felett szótlan volt a hölgy.</p>
					<p>Természetesen közönyös tárgyak felett folyt a beszéd. Rudolfnak kevés alkalma volt
                  egyenesen Kárpáthynéhoz szólhatni, bókokat pedig a férj jelenlétében mondani egy
                  nőnek nem gentleman tréfa.</p>
					<p>Ebéd után János úr rendesen aludni szokott, s már ez őnála oly múlhatlan szokás
                  volt, hogy valamennyi keleti potentát kedvéért sem hagyná el délutáni álmát.</p>
					<p>– Te addig, öcsém, mulasd magadat kedved szerint – monda Rudolfnak –, eredj nőmhöz
                  fecsegni, vagy ha okosabbnak tartod, használd könyvtáramat.</p>
					<p>A választás nem volt nehéz.</p>
					<p>Fanny az ebéd végeztével rögtön a kertbe távozott.</p>
					<p>Hogy kérte, hogy könyörgött e nyájas, komor fáknak, e tarka színes virágoknak,
                  hogy vegyék el lelkének gondolatjait, adjanak más eszméket neki! Azt hivé, majd
                  kedvenc virágai magukra vonják figyelmét, hogy ez ismeretes bokrok eltakarják
                  önlelke elől. Így bolyongott egyes-egyedül a csavargós tévutakon, anélkül, hogy
                  látna, hogy eszmélne valamire, nyomasztó súlya alatt egyetlen be nem vallott, nem
                  keresett gondolatnak, amidőn egyszerre lépteket hall közeledni, s amint föltekint,
                  Rudolfot látja szemközt jőni.</p>
					<p>Ha véletlenül a kalitjából kiszabadult tigris jelent volna meg előtte, az nem
                  rettentené úgy meg.</p>
					<p>Nem rejtőzhetett sehova előle. Bár legalább elébb látta volna meg, hogy ideje
                  leendett futni, futni előle, amerre lát. Most íme szemközt állnak.</p>
					<p>Az ifju nyájasan üdvözölve lép hozzá, s valami átalános tárgyon kezdődik a beszéd;
                  hogy e kert virágai mily csodaszépek, mintha úrnőjük közellétét éreznék, s nem
                  akarnának hátramaradni tőle.</p>
					<p>– Én szeretem a virágokat – rebegé Fanny, minthogy valamit kellett rá felelni.</p>
					<p>– Hát még ha ismerős volna nagysád velök!</p>
					<p>Fanny kérdőleg tekinte rá.</p>
					<p>– Igen, ha ismerné nagysád a virágokat nemcsak név szerint, hanem azt az egész
                  sajátszerű ábrándvilágot, ami a virágok életéhez van kötve. Minden virágnak éppen
                  úgy van élete, vágya, hajlama, bánata és örömei, fájdalma és szerelme, mint
                  minekünk. A költők ábrándjai mindenikhez s át jelentést, apró regéket kötöttek,
                  amik közt sok igen szép van. És valóban sok érdekest találni a virágok eszményi
                  életében.</p>
					<p>Itt egy íriszt szakasztott le Rudolf az útfélről.</p>
					<p>– Íme, itt egy boldog család. Három férj és három nő; mindenik férj szorosan nője
                  mellett, együtt kinyílnak, együtt elhervadnak, egyik sem lehet csapodár. Ez a
                  virágok boldogsága. Ezek itt mind boldog szerelmesek.</p>
					<p>Ezzel elveté az íriszt, s egy amarántot szakasztott le Rudolf.</p>
					<p>– Ezek itt arisztokraták. A felső emeletben a férj, az alsóban a nő; úri
                  házasélet. Hanem azért a virág hamvas bársony színe mutatja, hogy élete
                  boldog.</p>
					<p>Itt megdörzsölé Rudolf az amarántot, s számtalan apró fekete mag hullott tenyerébe
                  abból.</p>
					<p>– Olyan fekete, mint a gyöngy – monda Rudolf.</p>
					<p>– Mint a gyöngy – rebegé utána Fanny, igen természetesnek találva, hogy azt az
                  ifjú kezéből az ő kezébe kellett áttölteni, mert elszórni kár lett volna. Nem volt
                  az az igaz gyöngye a két Indiának, amelyért ő ez apró fekete gyöngyöket kicserélte
                  volna.</p>
					<p>Rudolf elhajítja az amarántot.</p>
					<p>Fanny utána tekinte az elhajított virágnak, mintha meg akarná magának jegyezni,
                  hogy hová esett az.</p>
					<p>– Most tekintse nagysád ezt a két jávort egymás mellett. Milyen két pompás szálfa.
                  Az egyik világosabb zöldnek tetszik, mint a másik; az azért van, mert az a nő; a
                  sötét a hím, a nőt világosabb zölddé teszik a gazdag tobozfürtök, mikkel behintve
                  látszik lenni. Ezek is boldog szeretők; de most tekintsen amoda távol, ott is áll
                  egy magányos jávorfa. Lombozata milyen sárga. Szegény. Ő nem találja férjét.
                  Valami kegyetlen kertész egy diófa mellé ülteté, s az neki nem párja; milyen
                  halavány, milyen sárga, szegény.</p>
					<p>Óh, ha tudná, minő kegyetlen kínzást követ el e szegény asszony szívén, midőn e
                  tréfás meséket mondja.</p>
					<p>– Lám, ez a virágok boldogtalan szerelme. De istenem, ön oly halavány, valami baja
                  van?</p>
					<p>– Semmi, semmi, uram – szólt Fanny –, néha szédülök, s azzal kezét minden
                  tétovázás nélkül Rudolf karjába akasztá.</p>
					<p>Rudolf azt hivé, hogy érti. Pedig nem értette.</p>
					<p>A kétségbeesés volt ez, mely az oroszlánnak martalékul vetett ölebecskét
                  kényszeríti, hogy félelmes ellenével játszani kezdjen.</p>
					<p>Odasimult hozzá, és karját karjába ölté; hogy ha meg akar szakadni a szíve, hát
                  csak szakadjon meg.</p>
					<p>Az az őrjöngő vágy ez, amit érez valaki, midőn magas toronyból alátekint, s úgy
                  szeretne leugrani, s alant összezúzni magát.</p>
					<p>Majd a gazdagon ellátott üvegházhoz értek, melyben éppen akkor nyílt egy gyönyörű
                  hófehér dália, alig észrevehető rózsaszín lehelettel belső szirmain. Ez még akkor
                  nagy ritkaság volt Európában. Rudolf igen szépnek találta a példányt, s bizonyítá,
                  miszerint szebbet ez ideig csak Schönbrunnban látott.</p>
					<p>S beszéltek ismét apró közönyös tárgyakról, és sétáltak alá s fel a kertben. És
                  Rudolf azt hivé, hogy már megnyerte e nőt, s a nő azt hivé, hogy már vétkezett
                  annyit, amennyi elég arra, hogy örökre el legyen ítélve.</p>
					<p>Ki előtt? A világ előtt? Nem. Férje vagy Rudolf neje előtt sem. De önmaga előtt.
                  Hiszen csak karöltve sétált Rudolffal egy hosszú óráig; s azalatt beszéltek
                  jelentéktelen, tréfás, közönyös dolgokat. Óh, de ő vétkes boldogságot érze
                  szívében ezalatt! És mit használ neki, hogy senki sem tudja, ha ő maga érzi, hogy
                  e boldogság lopott kincs! Mit használ neki, ha az, ki meglopatott, nem tudja annak
                  értékét, de az ő szívét annál nehezebben nyomja az!</p>
					<p>Végre fölmentek ismét a kastélyba.</p>
					<p>Fanny férjével hagyá egy percre vendégét. Csak egy percre; nem tetszett az
                  hosszabbnak egy pillanatnál, azután késő estig együtt maradt velök.</p>
					<p>Rudolf, midőn alunni ment, hálóterme előszobájában egy virágbokrétát talált az
                  asztalon, díszes kínai virágedényben, melyben egyszerre észrevevé legfelyül az
                  egyetlen gyönyörű dáliát.</p>
					<p>Azt hivé, hogy érti.</p>
					<p>Másnap ismét egész délig el voltak foglalva a férfiak úgynevezett hivatalos
                  ügyekkel. Terveket készítettek, vitáztak országos intézmények felől, untatták
                  egymást politikai okoskodásokkal; ki gondolt volna a nőre!</p>
					<p>Délután esős idő keletkezett, amiből az a kettős baj támadt, hogy János úr kétszer
                  oly álmos volt, mint egyébkor, Fannynak pedig nem lehetett a kertbe menekülni,
                  ahol a szabad ég oltalma jobban megőrzé a rettegett veszélytől.</p>
					<p>Láz volt az, amit érzett, minden idegeiben. Tudta, észrevette, hogy e férfi, kit
                  anélkül is oly őrülten imád, azt akarja, hogy őt szeresse. Ha játék ez tőle, úgy
                  az rettentő játék, és ha való, akkor még rémítőbb.</p>
					<p>Kocogás az ajtón, alig ér rá kimondani, hogy: “szabad”, midőn Rudolf már szobájába
                  lép.</p>
					<p>Fanny nem halavány most, hanem lángtól égnek arcai, Rudolfot meglátva felszökik
                  nyugvó fektéből, s zavarodottan bocsánatot kérve, hogy rögtön vissza fog térni,
                  kéri, hogy addig foglaljon helyet, és maga addig kifut a szobából. Társalkodónéját
                  akarja szólítani. Három-négy szobán keresztülmegy, sehol sem talál senkit. Isten
                  tudja, hova lettek valamennyien. Egy cselédje sincs közel. Ezen nyugtalanító
                  tudattal kénytelen visszatérni.</p>
					<p>Rudolf azon percben, melyben visszatért, észrevette, miszerint Fanny egy könyvet,
                  melyből eddig olvasott, hirtelen félretett, s zsebkendőjét rávetette, hogy Rudolf
                  meg ne lássa azt.</p>
					<p>Rudolfnak érdekében volt egy mélyebb pillantást vethetni e nő jellemébe, s tudnia
                  kellett, minő könyv lehetett, melyet úgy iparkodik elrejteni. Ezek a hipokrita nők
                  a moderne jeunesse-t és a nouvelle Messaline-t olvassák, s szeretnek mellette
                  szigorúaknak látszani.</p>
					<p>Felemelé a könyvről a zsebkendőt, s felnyitá a könyvet. Az egy imakönyv volt. S
                  amint a könyv magától szétnyílt két helyen, két lenyomott virág látszott meg annak
                  lapjai között – az írisz és az amaránt...</p>
					<p>Rudolf egyszerre elkomolyodott. Szíve elszorult. Csak most gondolt reá, hogy minő
                  játékba kezdett.</p>
					<p>E két virág ugyanazonsága annyira megzavarta, és elvonta figyelmét, hogy csak
                  akkor vevé észre a visszatérő hölgyet, midőn az lázasan remegve előtte állt.</p>
					<p>Mind a ketten visszadöbbentek egymástól.</p>
					<p>A titok el volt árulva. És akié volt, éppúgy megijedt attól, mint akié lett.</p>
					<p>Rudolf szótlanul tekinte a nőre, s ez vissza rá. Oly szép, oly bűvös-bájos szép
                  volt ez asszony néma fájdalmában, amint lassan, öntudatlanul összekulcsolá kezeit,
                  és keblére szorítá, hogy könnyei kitörését erőszakkal fojtsa vissza.</p>
					<p>Rudolf elfeledé szerepét, s megindulva rebegé:</p>
					<p>– Én Istenem!</p>
					<p>Most már valóban érte mindent.</p>
					<p>A szánalom e hangjára megtört az erőszak, mellyel Fanny könnyeit visszatartá, s
                  elkezdtek azok szép arcain végigomlani, míg ő maga egy karszékbe rogyott.</p>
					<p>Rudolf érzékenyen szólt hozzá, megfogta szép kezét gyöngéden.</p>
					<p>– Miért sír ön?</p>
					<p>Pedig tudta jól, hogy miért sír.</p>
					<p>– Miért jött ön ide? – kérdé szenvedélytől reszkető hangon a hölgy magát nem
                  tartóztatva többé. – Mikor én naponta azon imádkoztam Istenhez, hogy önt sohase
                  lássam meg többet, mikor én kerültem azt a helyet, ahol önnel találkozhatom, miért
                  kellett önnek keresni fel engem? El vagyok veszve, mert elhagyott az Isten. Egész
                  életemben nem volt férfi képe szívemben, csak az öné. De el volt az temetve jól.
                  Miért kellett azt újra felidézni? Nem látta ön, hogy futottam mindenütt ön elől,
                  ahol megjelent? Nem az ön karjai tartottak-e fel, hogy a halálba ne fussak, midőn
                  ismét találkozánk? Ah, már én akkor sokat szenvedtem ön miatt. Óh, miért kellett
                  önnek ide jőni, hogy lásson kétségbeesve, nyomorultan. Nyomorultan.</p>
					<p>És kezeibe rejté arcát, és sírt.</p>
					<p>Rudolf nagyon megbánta, amit cselekvék.</p>
					<p>Fanny kis idő múlva vevé kendőjét az úgyis leleplezett imakönyvről, s megtörölve
                  könnyes szemeit, megszilárdult hangon szólt:</p>
					<p>– Most mit használ önnek tudni, hogy egy esztelen nő a kétségbeeséssel küzd, midőn
                  önre gondol? Boldogabb lesz-e ön ezáltal? Én boldogtalanabb lettem, mert most már
                  a gondolattól is meg kell tiltanom magamat, mely önt elém hozza.</p>
					<p>Óh, mint fájt az ifjú lelke, mint fájt neki az, hogy egy ily szép szívet meg
                  kellett sebzenie!</p>
					<p>Mit mondhatott volna neki? Micsoda szava van itt a vigasztalásnak? Tehetett-e
                  egyebet, mint hogy kezét nyújtá neki, s engedé, hogy azt könnyeivel, csókjaival
                  halmozza? Engedé, hogy a szenvedély kétségbeesésében keblére omoljon, s zokogva,
                  fuldokolva ölelje át, mondhatlan kín és mondhatlan gyönyör között?</p>
					<p>És midőn kisírta magát keblén, elcsöndesült a nő, elhagyta a zokogást, és suttogó,
                  de szilárd szóval mondta:</p>
					<p>– Én most esküszöm Önnek azon istenre, aki ítélni fog fölöttem bűneimért, hogy ha
                  még egyszer meglátom önt, azon óra halálom órája lesz. Azért kerüljön engemet, ha
                  szán. Nem szerelmet, csak szánalmat koldulok. Valahogy el tudok veszni majd
                  idővel.</p>
					<p>Rudolf szép szemeit könnyek ékesíték. Szegény asszony megérdemelte volna, hogy
                  boldog legyen. Csak egy percig volt boldog életében. Midőn zokogva az ő keblén
                  függött.</p>
					<p>Már most akármilyen hosszú lehet az élet.</p>
					<p>Rudolf elhagyta a nőt, s alig várva, hogy Kárpáthy felébredjen, búcsút vőn attól,
                  s visszautazott Szentirmára.</p>
					<p>Nagyon szomorú és megilletődött volt az egész úton.</p>
					<p>Mindig azon szegény nő könnyeit érzé kezein, arcán, szívében égni, mindig az ő
                  zokogó szavai hangzottak fülébe, lelkébe. Egész hazáig.</p>
					<p>Otthon a vidám, eleven, kedves nő futott eléje, s édes csókjaival letörlé a keserű
                  könnyek nyomát.</p>
					<p>– Ah te Madarason voltál! – szólt csintalanul csevegve Flóra. – Nekem megsúgta a
                  kisujjam, hogy te kémkedni jársz. Nos, mit tanultál?</p>
					<p>– Neked igazad van – szólt gyöngéden Rudolf. – A nők nem gyöngék.</p>
					<p>– No akkor szent a béke. – Mit izent Fanny?</p>
					<p>– Légy jó e nőhöz, mert e nő nagyon, nagyon boldogtalan.</p>
					<p>Flóra öröme határtalan volt, s azt a kis felleget, amit férje homlokán észrevett,
                  nemsokára elűzte napfényes örömével. Rudolf a boldogság özönében úszott; de a
                  legboldogabb óra örömei közt is mindig érzeni vélte arcán és szívében azokat az
                  égető könnyeket, s fülében, lelkében hangzottak a szavak, miket nem bírt elfeledni
                  többé.</p>
					<p>Flóra okos lelke vett-e észre, sejtett-e valaha e titokból valamit? Angyalarca azt
                  nem mutatta soha....</p>
				</div>
				<div type="chapter">
					<head>
                  XXVI. Kellemetlen fölfedezések
               </head>
					<p>Néhány hónapig nem látjuk ismerőseinket. Úgy teszünk, mint az amerikai
                  lapszerkesztő: pihenést adunk a közönségnek, azalatt fördőkre és bivalyvadászatra
                  járván, hanem ha megtértünk, majd igen szép vadászkalandokat fogunk
                  mesélhetni.</p>
					<p>Ezalatt éppen vége van a fördői szezonnak, a főuraságok mindenünnen megtértek téli
                  szállásaikra. Kezdenek már többen Pestre gyülekezni, s itt alakítanak köröket, ami
                  bizonyosan nem csekély lendületet ad a fővárosnak.</p>
					<p>Szentirmayék is megérkeztek, s a szép hölgy és a derék férfi ideáljai a magasabb
                  köröknek. Mindenki iparkodik velök ismeretséget köthetni, s elég delnő és lovag
                  akad, ki a férj vagy a nő után eped, természetesen mind hasztalan.</p>
					<p>De legnagyobb zajt üt Kecskerey úr megérkezte. Hol volt, merre járt Kecskerey úr?
                  – Műutazást tett a hazában. Beszéltek róla a hírlapok. Hol volt, merre járt, mely
                  úri asztaloknál ebédelt, hogy fogadtatott? Általános diadallal mindenütt; körútja
                  egyetlen szívhódítási expedíció volt. Mindenkit elbájolt, elragadtatott, és emléke
                  örökre feledhetetlen lesz mindazon helyeken, ahol egyszer megfordult. Ezt mondták
                  a hírlapok, obligát magasztalásokkal kísérve a szívély-, kedély- és nedélydús
                  delnőket és delkisasszonyokat, kik őt szívesen látták.</p>
					<p>Megérkezék azonban végtére! Nála nélkül vajmi unalmas lett volna az egész téli
                  szezon. Addig nem is beszéltek sem bálokról, sem estélyekről, amíg ő vissza nem
                  jött. Ilyesmit elrendezni sajátszerű tehetség, tulajdon hivatás kell, s ez
                  kiválólag Kecskerey barátunké. Mert minthogy az egész világ Kecskerey barátunknak
                  hívja őt, illő, hogy mi is úgy címezzük.</p>
					<p>A legelső dolog egy jóravaló férfiklubot gyűjteni össze válogatott gentlemanekből,
                  olyasmit, amit most kaszálónak nevezünk, s keresztülesve azokon az apró
                  párbajokon, melyeknek okvetlenül kellett történni a tagok megválogatása
                  következtében, mint megszilárdult testületet mutathatjuk azt be, ahol csak igen
                  jeles és kitűnő gavallérokkal fogunk összejőni.</p>
					<p>Kecskerey úr maga is ugyanazon érdekes alak, s midőn délesti óráiban felteszi
                  magában, hogy szeretetreméltó legyen, annyi kedves csípős anekdotát tud mesélni
                  műutazása köréből, hogy még a tekeasztalokat is odahagyják az ő elmés előadásait
                  hallgatandók, mely után igen sok szívély-, kedély- és nedélydús családhoz nem
                  volna tanácsos másodszor betenni a lábát az érdemes gentlemannek.</p>
					<p>Éppen most is valami lesz a begyében, mert nagyon suttog az ismerősökkel,
                  figyelmessé téve, hogy ha Abellinóval beszélgetni látják, majd gyűljenek körüle,
                  mert az igen érdekes jelenet fog lenni.</p>
					<p>– Vajon micsoda nagy baj érhette Abellinót, hogy Kecskerey barátunk ily könnyeden
                  beszélhet felőle? – kérdé Livius Rudolfhoz fordulva. – Mert különben több
                  tekintettel szokott viseltetni a Kárpáthy majorátus leendő örököse iránt.</p>
					<p>Rudolf vállat vonított. Bánta is ő, akármi történt Abellinóval.</p>
					<p>Íme most lép be! Most is az a dacos, hetyke lépés, az a büszke, kötekedő tekintet,
                  mintha az egész világ az ő inasaival volna tele, az a visszataszító szépség –
                  szép, de üres vonások.</p>
					<p>– Ah jó estvét Béla, jó estvét! – rikácsol felé messziről Kecskerey barátunk meg
                  sem mozdulva helyéből, ahol lábait átölelve ül, mint ahogy a régi magyar kártyákon
                  festik a makk kettőst. </p>
					<p>Abellino erre odajárul, személye iránti különös figyelemnek tulajdonítva azt,
                  miszerint egy egész csomó gavallért húz oda magával, kik elhagyják
                  tekeasztalaikat, whistpartijaikat, s körüle gyülekeznek.</p>
					<p>– Gratulálok! – kiált éles orrhangon Kecskerey hosszú kezeit Abellino felé
                  lobogtatva.</p>
					<p>– Mit gratulálsz nekem, te makk csali? – (Lám, Abellinónak is feltűnt az általunk
                  említett nagy hasonlatosság ama históriai képhez.)</p>
					<p>Ez Abellino részére húzta a nevetőket.</p>
					<p>– Tudod, hogy nagybátyádtól jövök, kedvesem.</p>
					<p>– Ah, ez más – szólt Abellino szelídebben hangolva, s jónak látta Kecskerey
                  barátunkat egy kissé dédelgetni, mert hisz az ügyében járt, és bizonyosan kedvező
                  híreket hoz.</p>
					<p>– Hát mit csinál az én kedves jó öregem?</p>
					<p>– Hiszen éppen azért gratulálok. Mindnyájan köszöntetnek, csókolnak, ölelnek
                  odahaza. Az öregúr egészséges, mint a makk, mint a fáról szakasztott alma. Ne
                  legyen miatta legkisebb aggodalmad, a nagybácsi jól érzi magát. Hanem a nagynéni
                  beteg, nagyon beteg, és alkalmasint még betegebb fog lenni.</p>
					<p>– Szegény nagynéni – szólt Abellino magában gondolva, hogy alkalmasint ez hát az a
                  jó hír, amiért gratulálni kellett. – Valóban jó hír. Talán meg is hal ez asszony.
                  – És mi baja?</p>
					<p>– Hja! nagyon veszélyes baja van. Ahogy arca, termete megváltozott azóta, soha rá
                  nem ismernél. Az a szép rózsaarc és az a karcsú őzike termet! Mind odavan!</p>
					<p>(Úgy kell neki – gondolá titkon Abellino –, el kell vesznie azon természettelen
                  viszony miatt, mit egy vénemberrel kötött. Úgy kell neki.)</p>
					<p>– Bizony barátom – folytatá Kecskerey –, midőn legutóbb láttam, már akkor orvosai
                  megtilták neki mind a lovaglást, mind a kocsizást.</p>
					<p>Abellinónak még most sem jutott volna eszébe az igazi gondolat, ha véletlenül egy
                  pár gyorsabb eszű ember, ki azért jött ide, hogy nevetni fog, s így könnyebben
                  kitalálta a gondolatok élét, el nem kacagta volna rá magát. Ez egyszerre világot
                  derített agyában.</p>
					<p>– Ezer ördög! Ha te most igazat beszélsz!</p>
					<p>Abellino arca nem bírta elrejteni a dühöt, mely belsejében felforrott e szóra.</p>
					<p>– Hisz különben mi okom lett volna gratulálni? – szólt Kecskerey nevetve.</p>
					<p>– Ah, ez infámia! – kiálta fel magánkívül Abellino.</p>
					<p>A körülállók szánni kezdték, s az érzékenyebb szívűek széledeztek körüle. Azt
                  mégis borzasztó elgondolni, hogy ez ember, kit beléptekor milliók urának
                  tartottunk, és maga is annak tartotta magát, íme néhány szóval koldussá van
                  avatva.</p>
					<p>Csak Kecskerey nem szánta. Ő nem szán senkit, aki szerencsétlen; neki csak boldog
                  emberekhez van köze.</p>
					<p>– Eszerint nincs mit tenni más számomra – mormolá fogai közt Abellino –, mint vagy
                  magamat ölni meg, vagy ezt az asszonyt.</p>
					<p>Kecskerey oly hangosan, ahogy torkán kifért, felelt e kétségbeesett
                  mormogásra.</p>
					<p>– Már ha gyilkolni akarsz barátom, akkor olvasd Pitavált, abban mindenféle nemeit
                  és fajait meg fogod ismerhetni a mérgezéseknek növényi és ásványi méreggel, a
                  késsel és baltával, pisztollyal és hurokkal való gyilkolásoknak s a corpus delicti
                  hogyan és miképpen való eltüntetésének, elásva, eldarabolva, vízbe süllyesztve,
                  megégetve. Az egész egy tizenkét kötetes kis könyvtár; amit ha az ember
                  végigolvasott, maga magáról is azt hiszi, hogy gyilkos. Ajánlom ezt figyelmedbe.
                  Hahaha.</p>
					<p>Abellino minderre nem ügyelt.</p>
					<p>– Ki lehet az, akit ez asszony szeret?</p>
					<p>– Nézz körül barátom, és fogd rá valakire.</p>
					<p>– Legalább azt szeretném megismerni és megölni.</p>
					<p>– Én egész bizonyossággal tudom, hogy kit szeret – szólt Kecskerey.</p>
					<p>– Kit? – kérdé Abellino villogó szemekkel. – Óh, azt az embert szeretném
                  ismerni!</p>
					<p>Kecskerey mulatságot csinált belőle, s nyakát vállai közé húzva folytatá:</p>
					<p>– Akárhányszor láttam őt vele ölelkezni, nyakába borulni és megcsókolni.</p>
					<p>– Ki az? ki az? – kiálta Abellino megragadva Kecskerey karját.</p>
					<p>– Szeretnéd tudni?</p>
					<p>– Akarom tudni!</p>
					<p>– Hát – a férje.</p>
					<p>– Ez ostoba gúny! – szólt Abellino egészen elfeledkezve magáról. – Ezt senki sem
                  fogja hinni. Azon nő szeret valakit! Szeret valakit gyalázatos átadással. És ez a
                  vén gazember tudja, és eltűri, csakhogy rajtam bosszút állhasson. De én kitudom,
                  hogy ki az! Kitudom, ha az ördög, is és gyalázatos pert indítok ez asszony ellen,
                  amilyet még ember nem látott.</p>
					<p>Többen azok közül, kik hozzá közel álltak, tréfásan kezdtek mentegetőzni, hogy
                  rájuk ne gyanakodjék, ők ártatlanok az egészben, ők nem dicsekedhetnek Kárpáthyné
                  boldog hajlandóságával.</p>
					<p>E percben erős férfias hang szólalt meg közöttük.</p>
					<p>Rudolf volt az.</p>
					<p>– Uraim! Önök nem veszik észre, hogy helytelen és nemesemberekhez nem illő tréfát
                  követnek el egy asszony nevével, akit sértegetni senkinek sincs oka, sem joga a
                  világon.</p>
					<p>– Mi ez, Rudolf? Mit érdekel téged ez ügy? – kérdé Kecskerey elcsodálkozva.</p>
					<p>– Az, hogy én férfi vagyok, és nem engedem, hogy előttem egy nőt rágalmazzanak,
                  akit én tisztelek.</p>
					<p>Ez nagy szó. Már erre csakugyan el kellett hallgatni. Nemcsak azért, mert
                  Rudolfnak igaza volt, s mert ő erkölcsi tekintéllyel bír a világ előtt, hanem
                  azért is, mert ő legjobb vívó és lövő a környékben, és hidegvérű és
                  szerencsés.</p>
					<p>A klubban nem hozták többet elő Kárpáthynét.</p>
					<p>Flóra pedig megtudta az esetet, s örömében, gyönyörűségében összevissza csókolá
                  érte férjét.</p>
				</div>
				<div type="chapter">
					<head>
                  XXVII. Kárpáthy Zoltán
               </head>
					<p>Amitől Abellinónak reszketni kellett, megtörtént. – Kárpáthy Jánosné anya lett.
                  Fiat szült.</p>
					<p>Egy reggelen ezen örömhírrel lepé meg háziorvosa a nábobot: “Önnek neje fiat
                  szült!”</p>
					<p>Ki merne hozzáfogni, hogy János örömét leírja? Amit csak remélni, csak képzelni
                  mert magában, legmerészebb, legforróbb vágya teljesült: nejének fia van! Fiú! aki
                  nevét örökölni, örökíteni fogja, aki boldogabb időben születvén, helyrehozza
                  apjának hibáit, s ifjú erényekkel váltandja be a vén adósságokat, mikkel a
                  Kárpáthy család hazának és emberiségnek tartozik.</p>
					<p>Mivé fog lehetni e fiú nemesebb nevelés által, mint minőben ősei részesültek!
                  Mennyi boldogság, mennyi nagyság vár majd egykor rá! Hogy fogják nevét milliók
                  áldani!</p>
					<p>Csak addig élhetne még, míg őt beszélni hallja, hogy figyelhetne édes gagyogásira,
                  hogy mondhatna neki szavakat, miket az megtanuljon és ne felejtsen el soha, hogy
                  majd ha egykor a nagy és nemes eszmék ünnepelt hőse leend, elmondhassa: “Ezeknek
                  neveit a jó öreg Kárpáthy Jánostól hallottam legelőször”.</p>
					<p>Mi legyen e fiú neve? Egyike azon fejedelmek nevének, kik a legelső Kárpáthy őssel
                  áldomást ittak a szép Hunnia földén.</p>
					<p>Legyen Zoltán. Kárpáthy Zoltán! Milyen szépen fog az hangzani!</p>
					<p>Majdan odahozták hozzá az új világpolgárt, s odatették kezébe, hogy ölelje, hogy
                  csókolja meg: az örömkönny kicsordult szeméből, alig látott tőle, pedig úgy
                  óhajtott látni! Repeső tekintettel nézte a gyermeket. Szép, erőteljes fiú volt az,
                  mint egy kis piros képű angyal, hogy apró kezecskéinél s nyakánál szinte ránc
                  támadt a kövérség miatt, szája alig volt nagyobb, mint egy szamóca, hanem ragyogó
                  szemei, miknek tiszta lazúrját semmi drágakőhöz nem lehet hasonlítani, annál
                  nagyobbak, s ha olykor lecsukta azokat, a hosszú szempillák gömbölyű orcáira
                  feküdtek. Nem sírt, egészen komoly volt, mintha most is tudná már, hogy a
                  gyöngeség milyen nagy szégyen, s midőn János úr elragadtatással emelé őt ajkaihoz,
                  s szúrós, tövises bajuszával összevissza csókolá piros két orcáját, még mosolyogni
                  kezdett, s vígan kiáltott egypárszor, amit azután a körülállók János úrral együtt
                  találgattak, hogy mit mondott.</p>
					<p>– Beszélj még lelkem kicsinyem – rebegé János látva, hogy a gyermek mindenféle
                  változatokra illeszti apró gömbölyű ajkait, mintha tudná ő jól, hogy mit akar
                  mondani, de nem találná rá az igazi szót. – Mondjad, mondjad! Ne félj semmit,
                  megértjük mi! Mit mondtál megint?</p>
					<p>Az orvos azonban és a tudós asszonyok jónak látták megérteni a csecsemő beszédét
                  odamagyarázva azt, hogy az visszakívánkozik már anyjához, azért elég lesz most az
                  egyszerre a szeretgetés, s kivették őt János úr kezéből, visszavitték anyjához,
                  mely után a jó úr nem tehetett egyebet, mint hogy odalopózott a mellékszobába, s
                  ott hallgatózott, ott fülelt, ha nem sír-e a gyermek; minden kijövőtől
                  megkérdezte, hogy mit csinál, hogy van azóta – és minden bemenőtől izent neki
                  valamit.</p>
					<p>Ki bírná örömét leírni, ha egy-egy vidám kiáltása a gyermeknek kihallatszott a
                  szobából; hiszen csak még egyszer megkaphassa, sohasem teszi őt le kezéből!</p>
					<p>Dél felé ismét kijött hozzá az orvos, s kérte őt, hogy menjen át vele más
                  szobába.</p>
					<p>– Miért? Én szeretek itt lenni. Legalább hallom, amit róla beszélnek.</p>
					<p>– Igen, de én meg nem akarom, hogy odabenn meghallják, amit mi beszélünk.</p>
					<p>János rámeredt. Rosszul kezde lenni az orvos hideg tekintetétől, s gépileg követte
                  őt a szomszéd terembe.</p>
					<p>– Nos, uram; mi az, amit ön nekem akar mondani, hogy mások meg ne hallják?</p>
					<p>– Nagyságos uram. Ma nagy öröm szállt nagyságod házára.</p>
					<p>– Azt tudom, azt érzem, uram. Áldom érte az Istent.</p>
					<p>– Isten nagy örömöt mért nagyságod szívére, de jónak látta a fájdalom által is
                  próbára tenni azt.</p>
					<p>– Mit akar ön mondani? – ordíta fel ijedten Kárpáthy, s arca elkékült.</p>
					<p>– Lám, nagyságos uram, ez volt, amitől féltem, azért hittam ki a mellékszobából;
                  legyen ön keresztyén, és tanulja viselni az Isten kezét.</p>
					<p>– Ne kínozzon ön, mondja, mi történik?</p>
					<p>– Nagyságod neje meg fog halni.</p>
					<p>Kárpáthy egy szó nélkül állt meg e hír után. Most azon a helyen maradt állva, és
                  egy hang nem repült el szájáról.</p>
					<p>– Ha volna számára e világon segély – szólt az orvos –, azt mondanám, még van
                  remény; de kötelességem megmondani önnek, hogy számára csak órák, csak percek
                  vannak még hátra, azért nagyságos uram, tegyen erőszakot indulatjain, s jöjjön be
                  hozzá, s búcsúzzék el tőle, mert kevés szava van még hátra.</p>
					<p>Kárpáthy hagyta magát vezetni a haldokló szobájába. Előtte összefolyt a világ; nem
                  látott ő senkit, nem hallott semmit, csak őt látta ott fekünni halványan,
                  elhervadtan, a halál verítékével gyönyörű arcain, a halál halaványságával édes
                  ajkai körül, a halál megtört fényével szép lelkes szemeiben.</p>
					<p>Odaállt ágya mellé, és nem szólt egy szót is. Szemei könnytelenek voltak. A szoba
                  tele van szolgálattevő nőkkel. Itt-ott elfojtott zokogás hallik. Nem lát ő, nem
                  hall ő semmit. Csak a haldoklóra néz némán, mereven. Az ágy mellett kétfelől két
                  ismerős nő ül, egyik Teréz, a másik Flóra.</p>
					<p>A jó öreg nagynéne összekulcsolt kezekkel imádkozik, arcát a vánkosba rejtve.
                  Flóra a kisgyermeket tartja ölében, ki keblén csendesen elaludt.</p>
					<p>A beteg felemeli törtvilágú szemeit férjéhez; kinyújtja reszkető forró kezét, s
                  megfogja vele férjeét, s odavonja azt lihegő ajkaihoz.</p>
					<p>...– Emlékezzék reám... – susogja alig hallhatólag.</p>
					<p>János nem hallja, nem eszmél reá, mit mondott neki, csak mind a két kezében tartja
                  neje kezét, mintha azt hinné, hogy ezáltal visszatartja őt a haláltól.</p>
					<p>A haldokló nyögése mindig nehezebb lesz, keble lázasabban piheg, fejét nem bírja
                  egy helyen tartani. Csak egyes zavart szavakat rebeg még, melyek iszonyú kínt
                  okozhatnak neki; óh, a test küzdelme a lélekkel mily nehéz, amíg egymástól el
                  bírnak szakadni! Zavart, hagymázos szavakat mond csupán: “– az írisz és az
                  amaránt... a sárga jávor – szegény árva jávor, ültessétek azt máshová....
                  eljössz-e hozzám, ha meghalok? Ha meghalok, szabad lesz hozzám eljönnöd....”</p>
					<p>János érzi a kezében tartott kéz szorításáról, minő iszonyú kínt kell ezalatt
                  kiállania, amíg e szavakat mondja.</p>
					<p>Alig egy órai nehéz küzdés után elcsöndesült a beteg lázas küzdése, vérerei nem
                  lüktetnek oly sebesen, keze nem oly forró többé; lélegzetvétele megkönnyebbül.</p>
					<p>Tisztán kezd látni ismét, mindenkire ráismer. Nyugodt, szelíd hangon szólt a
                  körüle állókhoz, arcának kínos izzadsága elmúlik.</p>
					<p>– “Férjem, kedves férjem” – szól érzékeny tekintetet vetve Jánosra.</p>
					<p>A férj örül magában, gondolva, hogy ez a gyógyulás jele; az orvos lecsüggeszti
                  fejét, ő tudja, hogy ez a halál jele.</p>
					<p>Azután Flórához fordul a beteg. Kérő tekintetét megérti a barátné, s ölében
                  tartott kisdedét odatartja a beteg ajkához.</p>
					<p>Fanny hevesen, édesen szorítja őt lihegő keblére, összecsókolja az alvó gyermek
                  arcát, ki minden csóknál felnyitja nagy, sötétkék szemeit, s ismét lehunyja, és
                  alszik tovább.</p>
					<p>Az anya visszateszi őt Flóra keblére, s megszorítja a delnő kezét, és suttogva
                  rebegi:</p>
					<p>– “Légy anyja gyermekemnek.”</p>
					<p>Flóra nem tud felelni neki, csak fejével int. Hang nem jön ajkára; fejét
                  félrefordítja, hogy ne lássa a haldokló szemeinek könnyezését.</p>
					<p>Ekkor elvonja kezeit a beteg, és összetéve keblén, elrebegi az egyszerű imát, mire
                  gyermekkorában tanították még:</p>
					<p>– Isten. Én Istenem. Légy irgalmas nékem. Szegény bűnös leányodnak. Most és
                  mindenkoron. Ámen...</p>
					<p>Azzal lehunyja szemeit csöndesen, és elalszik.</p>
					<p>– Elaludt... – suttogja a férj csöndesen.</p>
					<p>– Meghalt... – rebegi az orvos bánatos tekintettel.</p>
					<p>És a jó öreg nábob térdre hull az ágy mellett, s arcát a holt párnáiba temetve,
                  zokog keservesen... keservesen...</p>
					<p>A nő alszik, és álma örök. Arcán túlvilág halványsága dereng. Most már álmodhatik
                  boldog szerelemről – a föltámadásig... Senki sem fogja őt többé felkölteni...</p>
				</div>
				<div type="chapter">
					<head>
                  XXVIII. Titkos látogatók
               </head>
					<p>Nemsokára eljött a tél; korán beálltak a hideg, zúzmarás, hófuvatagos idők; fehér
                  erdők, fehér mezők látszottak az alföldi síkon minden oldalról, s már délután négy
                  órakor elkezdte a láthatárt körülfogni az a sötétszürkés, lilaszín gőzkör, mely
                  percről percre magasabban emelkedik, míg végre az ég boltozatán összeér, és
                  éjszaka van. Csak a sík hófehérsége tart némi világot a táj felett.</p>
					<p>Halavány fakó szalagok látszanak a nagy hóabroszon vonva, miket jövő-menő szánok
                  törtettek egyik falutól a másikig.</p>
					<p>A kárpátfalvi kastély oly búsan látszik mélázni az egykedvű, egyszínű tájkép
                  felett. Máskor messze fénylettek ablakai estenden, s víg vadászcsoportok
                  hánykódtak népes udvarán; most alig két-három ablakban ég világ, s csak a kémények
                  kék füstje mutatja, hogy még laknak benne.</p>
					<p>Egyikén e fakó utaknak a hosszú téli est beálltával csengőtlen parasztszánt látunk
                  végigsikamlani, mely az alaktalan síkság félhomályán keresztül Kárpátfalva felé
                  tart.</p>
					<p>A szán hátuljában egyszerű köpenybe burkolt férfi ül, elöl juhászbundából hajtja
                  egy parasztember a két ösztövér lovat.</p>
					<p>A hátul ülő gyakran feláll a szánban, s mintha keresne valamit, széttekinget a
                  síkságon. Már előtte sötétlenek a kárpátfalvi vadaskert erdejei, s amint egy
                  dobogó hídra fölérnek, megpillantja a jövevény, amit keresett.</p>
					<p>– Azok ott ugyebár fenyőfák? – kérdi kocsisától.</p>
					<p>– Igenis, ifjú uram. Megismerhetni azokat messziről, mert akkor is zöldek, mikor
                  minden más fa lehullatta a levelét.</p>
					<p>Az egész határban nincsen több ezeknél. János úr idejében ültették
                  valamennyit.</p>
					<p>– Itt majd megálljunk, atyafi. Kend térjen be amoda a csárdába, mely az útfélen
                  van, én addig egyet fordulok. Egy óránál tovább nem maradok ki.</p>
					<p>– Nem jó volna, ha elkísérném az ifjú urat, ha valahova akar menni? Itt farkasok
                  is szoktak ám járni.</p>
					<p>– Nem szükséges, jó barátom. Nem félek én.</p>
					<p>Azzal leszállt az idegen a szánról, s fokosát kezébe véve, a hómezőn keresztül
                  arrafelé vette útját, ahol a fenyők sötétlenek a hófehér síkság közepén.</p>
					<p>Mi van ezen fenyők alatt?</p>
					<p>A Kárpáthy-család temetkező helye az. És a jövevény, ki azt ez órában látogatja –
                  Barna Sándor.</p>
					<p>Az ifjú kézműves a visszaérkező Teréztől hallá, hogy Fanny meghalt. A nagyságos
                  asszony csakúgy leszállt a sír férgeihez, mint a legszegényebb kézműves felesége,
                  és sírja talán még elhagyatottabb, mint azé.</p>
					<p>Sándor azonnal közlé határozatát az öregekkel.</p>
					<p>El kellett vándorolnia a megholt kedves sírhalmához, kit éltében-haltában úgy
                  imádott, s kinek most már a föld alatt bevallhatta, hogy szerette, s hűlt szívéhez
                  éppen annyi joga van most, mint akárkinek a földön.</p>
					<p>A két öreg nem iparkodott őt visszatartani; hadd menjen, hadd vigye oda bánatát,
                  és felejtse ott; talán majd jobb kedvű lesz, ha ott kisírhatta magát.</p>
					<p>Télvíz idején útnak indult a fiú, s leírás után, melyet Teréztől hallott,
                  megismeré a fenyőligetet, melyet Kárpáthy János ültetett a családi sírbolt körül,
                  hogy zöld legyen ott akkor is, midőn minden holt és fehér.</p>
					<p>Elhagyta a szánt, keresztülvágott a mezőn, a fuvaros betért az útféli csárdába
                  azalatt.</p>
					<p>Egy másik úton eközben két lovast látunk haladni a még félig töretlen csapáson.
                  Egyik hátrább maradva üget, négy izmos agarat vezetve hosszúra bocsátott
                  pórázon.</p>
					<p>– Rókanyomokat látok Márton – szól az elöl menő lovas, a hátul jövőt
                  figyelmeztetve. – Könnyen ráakadhatunk a friss hóban, ha vigyázunk rá, s még
                  elfoghatjuk, mielőtt Kárpátfalvára érnénk.</p>
					<p>A lovász erősíteni látszik ura állítását.</p>
					<p>– Menj te egyenesen a nyomon, s adj át két agarat nekem, én az erdő felől
                  megkerítem addig.</p>
					<p>Azzal átvett a beszélő kettőt az agarak közül, s kísérőjét előrebocsátva, maga
                  oldalvást került, lassú lépést járatva a hóban.</p>
					<p>Amint azonban kísérőjét elveszté szem elől, hirtelen megváltoztatta irányát, s
                  gyors poroszkálással tartott a fenyves felé.</p>
					<p>Odaérve, a fenyvest körülvevő árok előtt leszállt nyergéből, lovát megköté egy
                  bokorhoz, agarát a nyeregkápához, s átmászott a széles árkon.</p>
					<p>A hóvilágnál bizton haladt keresett céljához.</p>
					<p>Nagy fehér márványemlék emelkedett egy zöld lomb oldalában, rajta fenn a halál
                  szomorú angyala aláfordított fáklyával.</p>
					<p>Az éji lovas egyenesen az emlék felé tart.</p>
					<p>E látogató Rudolf.</p>
					<p>Tehát mind a ketten eljöttek, s a sors úgy akarta, hogy ott találkozzanak
                  együtt.</p>
					<p>Rudolf biztosan sietett a fehér emlékoszlophoz, s megdöbbenve állt meg, midőn
                  annak talapján egy férfialakot látott összeroskadt, félig ülő, félig térdeplő
                  helyzetben heverni. De az is megdöbbent az ő alakjától.</p>
					<p>Egyik sem ismert rá a másikra.</p>
					<p>– Mit keres ön itt, uram? – szólt Rudolf elébb visszanyerve hidegvérét, s közelebb
                  lépett a térdeplőhöz.</p>
					<p>Sándor ráismert e hangra. Megtudta, hogy az Rudolf, és nem bírta megérteni, hogy
                  jön az e helyre, ez órában.</p>
					<p>– Gróf Szentirmay úr – szólt szelíden –, én azon kézműves vagyok, kihez ön annyi
                  szívességgel volt egykor; tetézze e jóságát most azzal, hogy hagyjon itt egyedül,
                  és ne kérdezzen tőlem semmit.</p>
					<p>Rudolf bámulva ismert rá az ifjúra. Most világlott át eszén, hogy hiszen e nő,
                  mielőtt Kárpáthy neje lett volna, egy szegény ifjú kézművessel volt eljegyezve,
                  aki érte oly bátran, oly lovagi merészséggel tette ki magát a halálnak.</p>
					<p>Most érte mindent.</p>
					<p>Megfogá a szegény ifjú kezét, s megszorította azt.</p>
					<p>– Ön szereté e hölgyet. Ön eljött őt megsiratni?</p>
					<p>– Igen, uram. Nincs akit megszégyenítsek vele. A halottakat szabad szeretni. Én
                  szerettem e nőt, szeretem most is, és sohasem fogok mást szeretni.</p>
					<p>– Tehát vele volt eljegyezve – gondolá Rudolf magában –, mennyire szeretteték!
                  Milyen boldog lett volna, ha ez ifjún kívül sohasem ismer senkit; még most is
                  élne, és boldog volna. Mennyi nemesség, mennyi önzéstelen szerelem fogadta volna
                  az ifjú szívében, kitől úgy elszakította magát, hogy az csak nyugvó porában
                  látogathatja őt meg újra.</p>
					<p>És a kézműves nem kérdé a főúrtól: “Hát önt mi hozza e helyre ily órában, hát ön
                  kit keres itt a halottak között?” Mással volt elfoglalva ő. A kedves, vidám
                  gyermekre gondolt, ki egyszerű polgári viseletben ott ült mellette egykor a
                  jázminlugas alatt, s beszélt előtte gyermeteg örömmel, minő jó gazdasszony fog ő
                  lenni egykor!... És midőn homlokát a hideg márványra hajtá, azt képzelé, hogy most
                  az ő sima vállán nyugszik feje.</p>
					<p>Rudolf úgy szánta az ifjút.</p>
					<p>– Maradjon ön itt, én egyedül hagyom. Itt a temetőn kívül meg fogom várni, ha
                  valamiben szolgálatára lehetek, rendelkezzék velem.</p>
					<p>– Köszönöm, uram, én is megyek; már elvégeztem, amiért ide kellett jönnöm. Lássa,
                  nem tudtam volna élni; megölt, álomkórossá tett az a gondolat, hogy ő meghalt, és
                  én még csak közel sem lehettem hozzá. El kellett jönnöm, hogy megpróbáljam, ha
                  megöli-e hát az embert a szívbeli érzés? Most már tudom, hogy nem öl meg, most már
                  megpróbálom, hogyan lehet tovább élni.</p>
					<p>A sírkőre nagy aranybetűkkel volt felvésve a kedves halott neve; a hóvilágnál ott
                  ragyogtak a betűk:</p>
					<p>“Kárpáthyné Mayer Fanny.”</p>
					<p>Az ifjú kézműves levevé fövegét, s áhitattal, tisztelettel, minővel egy halott
                  ajkait szokták érinteni, megcsókolá e névnek “Fanny” mindenik betűjét.</p>
					<p>– Ön előtt nem szégyenlem e gyöngeséget – szólt azután felállva Rudolfhoz –, hisz
                  önnek nemes szíve van, ki engem nem fog kigúnyolni.</p>
					<p>Rudolf nem felelt semmit, de félrefordítá arcát. Isten tudja, miért nem akarta,
                  hogy most ez ifjú szemeibe lásson.</p>
					<p>– Mármost mehetünk, uram.</p>
					<p>– Hol akarja ön az éjt tölteni? Jöjjön Szentirmára velem.</p>
					<p>– Köszönöm, uram. Ön igen jó hozzám. De még ez órában fordulok vissza. A hold
                  nemsokára feljő, az út elég látható. Sietnem kell, mert sok dolog múlik nálam
                  nélkül otthon.</p>
					<p>Nem lehetett őt erőtetni, a férfi fájdalma azt kívánja, hogy ne vigasztalják.</p>
					<p>Elkísérte őt Rudolf lóháton az útféli csárdáig, ahol a szán készen várt reá; nem
                  állhatta meg, hogy meg ne szorítsa kezét forrón, és meg ne ölelje.</p>
					<p>Sándor gondolni sem tudta, miért oly nyájas, oly jó őhozzá e magas úr.</p>
					<p>A szán nemsokára eltűnt az éjhomályban, azon az úton vissza, melyen idejött.
                  Rudolf csendesen haladt tüszkölő ménjével a hósíkon keresztül... Ismét visszatért
                  a fenyőfákhoz. Ismét fölkereste a fehér emléket. Ott megállt, és gondolt a sokat
                  szenvedett nőre, ki tán ott alant is róla gondolkozik. Előtte állt arca, midőn
                  utánanézett az elvetett amarántnak, midőn szilaj paripán vágtatott előle, midőn
                  szerelemben kétségbeesett arccal omlott keblére, hogy ott édes kín és fájó gyönyör
                  között kisírja fájdalmát, melyet éveken át elrejtve hordozott. És amidőn ezekre
                  gondolt, szép szemei megteltek könnyel.</p>
					<p>Az eltávozott ifjú térdének nyomai még ott látszottak a hóban, mely az emlék
                  talapját belepte. Rudolf elgondolkozott.</p>
					<p>Hát nem érdemelt-e meg ennyit azon nő, ki szenvedett – szeretett – és meghalt?
                  Meghajtá ő is térdét ez emléken.</p>
					<p>És olvasá azt a nevet.... Mint a kísértethívás, oly csábítón ragyogott előtte ez
                  öt betű “Fanny”.</p>
					<p>Sokáig habozott önmagában. Gondolkozott... gondolkozott...</p>
					<p>Végre odahajolt, és megcsókolá sorba az öt betűt.... éppen, mint ama másik
                  ifjú...</p>
					<p>Azzal lovára veté magát. Eltévedt lovásza, ki urát nem találta, már nyugtalanul
                  kürtölt a vadaskert szélében, azt nemsokára utolérte, s félóra múlva Kárpáthy
                  János udvarán voltak, ki sietve hívatá Rudolfot még az éjjel.</p>
				</div>
				<div type="chapter">
					<head>
                  XXIX. A végintézet
               </head>
					<p>Rudolfot már várták a kastélyban. Amint leugrott lováról, az előcsarnokban
                  várakozó Pál rögtön felvezette őt Kárpáthyhoz.</p>
					<p>A cselédség mind fekete ruhát kapott, amióta az úrnőt eltemették, s a tükrök és
                  címerek a szobákban még azon módon be voltak fekete fátyollal húzva, ahogy a
                  temetés napján hagyták.</p>
					<p>János magánszobájában várt Rudolfra, s amint belépni látta őt, felkelt helyéből,
                  és eléje sietett, s megrázta forrón az érkező kezét.</p>
					<p>– Köszönöm, Rudolf, köszönöm, hogy eljöttél; megbocsátasz, hogy ily órában, ily
                  sietséggel küldtem érted. Hozott az isten! Nagyon köszönöm, hogy eljöttél. –
                  Rudolf, én olyan különösen érzem magamat. Három nap óta valami szokatlan kellemes
                  érzés állja el tagjaimat, hogy éjjel felkölt álmomból, s a különös öröm miatt,
                  vagy nem is tudom minek nevezzem, nem lelem helyemet. Én halálomat érzem. Kérlek,
                  ne mondj ellent. Nem félek én attól; vágyódom utána. Olykor valami gyors zúgás
                  csap el fülem mellett, mintha valami sebesen elrepült volna mellette. Én tudom, mi
                  az. Kétszer éreztem hasonlóul, mindkétszer szélütést kaptam; úgy hiszem, most ez
                  az utolsó lesz. Örömmel gondolok rá, legkisebb félelmet sem érzek előtte. Azért
                  küldtem hozzád, hogy most józan ésszel, nyugodt vérrel végintézetet tegyek,
                  melynek végrehajtására téged kívántalak felkérni. Elfogadod-e azt?</p>
					<p>Rudolf némán inté helyeslését.</p>
					<p>– Jer tehát velem a levéltárba. A többi tanúk mind ott várnak már. Akiket hirtelen
                  összegyűjthettem, különben becsületes emberek mind.</p>
					<p>Amíg végigmentek három-négy szobán, János gyakran megállítá Rudolfot elmondva
                  neki: “Nézd, itt ezen szobában hallottam őt legutoljára nevetni – ott ama széken
                  feledé sálját, most is ott van – amott az asztalon egy pár kesztyű, miket
                  legutoljára viselt – itt ült – itt rajzolt – amott a zongora most is felnyitva, az
                  ábrándmű kitárva a támlán. Ha még egyszer visszajönne!”</p>
					<p>Majd egy szobába nyitott be, melyet amint a gyertyák megvilágítottak, Rudolf
                  döbbenve rendült össze.</p>
					<p>– Öreg, nem jó helyen járunk. Eltévedtél tulajdon házadban, ez nőd
                  hálószobája.</p>
					<p>– Tudom. De nem jöhetek el mellette soha, hogy be ne lépjek. Ma mégis utoljára
                  látom azt, mert holnap be fogom falaztatni. Látod, minden úgy maradt, ahogy ő
                  hagyta. Nem ezen szobában halt meg, ne borzadj tőle. (Oh, Rudolfnak egészen más
                  oka volt borzadályt érezni e helyen.) Amaz a kertre nyílik. Látod, minden a régi
                  helyén: a lámpa, melynél írni szokott, az asztalon egy félig megírt levél, melyet
                  senki sem olvasott. Százszor bejöttem azóta a szobába, soha egy betűt nem olvastam
                  abból. Szentség az előttem. Az ágy előtt még a két kis hímzett papucs, akkorák,
                  mintha gyermek számára volnának készítve. Az asztalon egy kitárt imakönyv, melynek
                  magától szétnyílt lapjai közt egy írisz és egy amaránt és egy jávorfa-levél.
                  Nagyon szerette e virágokat.</p>
					<p>– Menjünk innen, menjünk – sürgeté őt Rudolf. – Nekem fáj az, amit te
                  beszélsz.</p>
					<p>– Neked fáj, és nekem jólesik. Egész napokat elültem itt, ezeken a helyeken, s
                  visszagondoltam magamban minden szót, amit mondott, láttam őt magam előtt
                  mindenütt, ébren, aluva, mosolyogva, szomorúan – láttam, mint hajolt a félig kész
                  hímzés fölé; láttam, mint hajtá szép fejét e vánkosokra; láttam álmodni, láttam
                  meghalni...</p>
					<p>– Óh, jerünk, jerünk innen.</p>
					<p>– Elmegyünk, Rudolf. Már most nem jövök vissza többet soha. Holnap sima fal lesz
                  az ajtó helyén, az ablakra vastáblák jönnek. Érzem, hogy nem kell őt itt többé
                  felkeresnem. Másutt, másutt fogom én őt felkeresni, más szobában lakunk mi majd
                  együtt. Menjünk, menjünk.</p>
					<p>És könnytelenül, mosolyogva, mint aki menyegzőjére készül, hagyá el a szobát, az
                  ajtóból még egy pillanatot vetve szemével, még egy néma csókot vetve kezével a
                  sötétség felé, mintha senkitől sem, csak általa látott kedves lényt üdvözölne
                  utolszor.</p>
					<p>– Jerünk, jerünk!</p>
					<p>A levéltár nagy termében ott várták már a tanúk.</p>
					<p>Négyen voltak: a helybeli jegyző, egy fiatal, telt képű férfi, ki a meleg
                  kályhának támaszkodott háttal; a jószágigazgató, az emberséges Varga Péter, ki
                  azon kegyet kérte ki magának, hogy hadd járjon ő is, mint a többi cselédség,
                  fekete ruhában, s azóta nagyon drága szó az, ami az ő száját elhagyja, s akármiről
                  beszél, mindig azon végzi szavát, hogy mindennek korán kell meghalni, ami szép és
                  ami jó, csak mi élünk sokáig – vén bűnösök.</p>
					<p>A harmadik tanú a pap. A negyedik Kiss Miska. A jó fiú elhagyta a fényes
                  szalonokat, miknek ünnepelt hőse volt, hogy öreg barátja legszomorúbb napjait
                  felderítse. Valóban, alig tehetett volna jobbat valakivel.</p>
					<p>A fiskális is ott van, és tollakat farag minden ember számára, s azokat félszárig
                  veri a kalamárisokba, melyek a kerek asztalon mindenki elé vannak téve, hogy
                  észrevételeit jegyezhesse.</p>
					<p>Abból, hogy senki sincs jelen a nábob nagyságos és méltóságos s főtisztelendő
                  ismerősei közül, lehet gyanítani, mennyire sietett a végintézkedéssel, s tanúkul a
                  legigénytelenebb embereket hívta össze.</p>
					<p>Amint János és Rudolf beléptek, az együtt levők komoly ünnepélyességgel üdvözlék
                  az érkezőket, mint szokás és illő ilyen alkalmaknál, amidőn egy élő rendelkezik a
                  halála utániakról.</p>
					<p>János úr inte mindenkinek, hogy üljenek le, Rudolfot jobbjára, bal felől Kiss
                  Miskát ülteté, átellenébe a fiskálist, hogy értse, amit mondott.</p>
					<p>Az asztal legtávolabb végére ült Varga uram, s elrakott maga elől minden gyertyát.
                  Ő tudja, hogy miért.</p>
					<p>– Édes barátim, jó feleim! – kezdé a nábob, míg mindenki mélyen elhallgatott. –
                  Isten megszámlálta napjaimat, s múlandó éltemet dicsőbbel váltja fel; azért
                  legyetek tanúim, hogy amiket ez órában mondok, ép ésszel, józan elmével mondom.
                  Azon földi javakból, miket Isten ő szent felsége kezeimre bízott, több, mint
                  egymillió forintra menő készpénzzel rendelkezhetem, mint amely szerzeményem. Adja
                  az Isten, hogy több áldás legyen azon, mint volt az én kezeimben rajta!
                  Végrendeletemet azon kezdem, aki előttem a legkedvesebb volt a világon, és aki már
                  a sírban nyugszik. Ez a sír kezdete és vége életembeli intézkedéseimnek, valamint
                  legelső gondolatom ez, midőn felébredek, és legutolsó, midőn lefekszem, és
                  örökkévaló, midőn majd nem ébredek fel többet. Legelső hagyományom ötvenezer
                  forint, melynek kamatjait nyerje az urodalmi kertész, kinek kötelessége lesz ezért
                  kora tavasztól késő őszig írisz és amaránt virágokat tenyészteni, miket “ő”
                  annyira szeretett, s azokkal feledhetlen nőm sírját beültetni. Ugyancsak tízezer
                  forint kamatját élvezzék a madarasi kastély kertészei, kiknek firól fira
                  kötelességük leend ezért egy, az üvegház közelében álló jávorfát ápolni, mely
                  alatt egy fehér pad áll... Ez volt az ő kedvenc helye – suttogá itt félig magához
                  beszélve János –, itt ült ő egész délutánokon keresztül... És ültessen a kertész
                  egy másik jávorfát mellé, ne álljon ott oly magányosan; ha valaha kiszárad a fa,
                  vagy valami tiszteletlen utód kivágatja azt, az egész összeg szálljon a
                  szegényekre.</p>
					<p>Rudolf hideg, mozdulatlan arccal ült ott a beszélő mellett; senki sem veheti észre
                  rajta, mit érez, midőn e szavakat hallja.</p>
					<p>“Milyen bolondos volt ez az öreg utolsó napjaiban is – fogják egykor mondani az
                  utódok, akik végrendeletét olvassák –, fűnek-fának
                  hagyományozott.”</p>
					<p>– Továbbá – folytatá János –, ötvenezer forintot hagyok oly célra, hogy annak
                  jövedelméből szegény, jó erkölcsű leányok házasíttassanak ki. Minden évben azon
                  napon, melyen felejthetlen nőmmel megesküvénk, gyűljenek össze az uradalombeli
                  hajadonok a templomban, imádkozzanak Istenhez azokért, akik meghaltak, akkor
                  háromnak a szűzek közül, kiket a lelkész legérdemesebbnek fog ítélni, nyújtsa át a
                  község előtt a menyasszonyi koszorút és az összeget, azután menjenek ki a sírhoz,
                  szórjanak rá virágot, és imádkozzanak, hogy tegye őt isten boldogabbá a
                  túlvilágon, mint volt itt ezen a földön. Ez az én kívánságom.</p>
					<p>Itt megállt megvárva, míg az ügyvéd utoléri az írással szavait, mialatt fájdalmas
                  csend uralkodott a teremben, csak a papíron nyargaló toll percegése által
                  zavarva.</p>
					<p>Midőn az ügyvéd feltekintett a papírról mutatva, hogy mindent leírt, János
                  felsóhajtott, s fejét alácsüggeszté:</p>
					<p>– Midőn elhozza rám Isten azon órát, melyben múlandó éltemet elhagyom – folytatá
                  nyugodt, szilárd hangon (minden szó oly visszhangosan zengett el a teremben,
                  mintha egészen üres volna az) –, amidőn meghalok, kívánom, hogy azon ruhámba
                  öltöztessenek, melyben vele megesküvém, hű cselédem, az öreg Pál ismerni fogja
                  azt. Koporsóm, melybe tenni fognak, készen áll már hálószobámban, mindennap látom
                  azt, és megszoktam rágondolni, gyakran belefekszem, és elgondolom, hogy milyen jó
                  lesz, ha nem kell kiszállni belőle többé. Egészen fel van már készítve, sokat
                  törődtem rajta, éppen olyan, mint az “övé”, csakhogy ami azon fehér volt, az ezen
                  mind fekete. A név ki van verve szépen ezüstszegekkel, csak az évszámot kell majd
                  utána tenni. Ugyanazon teremben akarok kitéve lenni, melyben ő volt. Felettem
                  ugyanazon lelkész mondjon imát, aki őfölötte imádkozott, ami oly szép volt.</p>
					<p>– Uram, uram – szólt közbe a lelkész. – Ki olvasott az élet és halál könyvében,
                  hogy kettőnk közül ki él tovább?</p>
					<p>János inte neki, hogy legyen nyugodt, ezt jobban tudja már ő.</p>
					<p>– Addig semmi gyászfátyolt le ne vegyenek a szobákról, legyen minden úgy, ahogy az
                  ő temetésekor volt. Ugyanazon éneklő diákok jöjjenek el Debrecenből, s énekeljék
                  fölöttem ugyanazon énekeket, egyet se mást. Mind ugyanazt, amit őfölötte,
                  ugyanazon ifjak. Nekem oly szép volt ez ének mind.</p>
					<p>– Óh, uram – szólt a pap –, lehet, hogy azon ifjak már akkor meglett férfiak
                  lesznek valamennyien.</p>
					<p>János megcsóválta fejét, és folytatá.</p>
					<p>– És azután felnyitván a sírboltot, két fülke között töressék át a közfalat, hogy
                  ne legyen az én koporsóm és az ő koporsója között semmi, hogy szállhassak sírba
                  azon boldog gondolattal, hogy őmellette fogok alunni a boldog feltámadás napjáig,
                  melyet hozzon el Isten minden igazhivőre. Ámen.</p>
					<p>És a nagy komoly férfiak mind sírtak körül az asztal mellett, és egyik sem
                  szégyenlé magát a másik előtt; még a hidegvérű ügyvéd is összerágta tollát, s nem
                  látta a betűket, melyeket leírt... Csak János arcán nem volt szomorúság.</p>
					<p>Úgy beszélt, mint aki vőlegényi szobáját rendezi.</p>
					<p>– Meglevén pedig az eltemetés, sírkövemet, mely szintén készen áll múzeumomban,
                  tegyék az övé mellé. Csak az évszám hiányzik itt is. Azon kívül semmi se tétessék
                  hozzá. Kívánom, hogy úgy maradjon, ahogy van. Nevem van ráírva, semmi más. Alá e
                  sorok vannak vésve: “Élt csak egy esztendőt, álmodta a többit”.</p>
					<p>– Ennyit rólunk, meghaltakról, elmúlandókról – folytatá
                  Kárpáthy. – Egy kincsem van a föld alatt, kivel nemsokára egyesülni fogok. Másik
                  kincsem, örömem, lelkem reménye itt marad. És ez fiam.</p>
					<p>E szóknál jelent meg a legelső könny Kárpáthy szemében. Széttörülte azt, örömkönny
                  volt.</p>
					<p>– Ne legyen hozzám semmiben hasonlatos; legyen jobb, legyen okosabb, mint apja
                  volt. Írja ügyvéd úr ezen szavakkal. Ki előtt titkolóznám? Isten színe előtt
                  állok. Akarom, hogy fiam jobb legyen, mint én voltam. Talán az ő erényeiért
                  megbocsátja az Isten, megbocsátja a haza, amit ellene vétettünk, én és őseim és
                  azok mind, akik hozzám hasonló életet éltek. Mutassa ő meg életével, milyeneknek
                  kellett volna lennünk. A gazdagság ne rontsa meg szívét, hogy vénségében meg ne
                  bánja ifjúságát. Bár gondoskodtak volna rólam így. Bár apám kincseinek felén
                  vezetőt, férfit nyert volna meg, ki megtanított volna rá, mint használjam a másik
                  felét! Én azt akarom, hogy fiam boldog legyen. Mi a boldogság? Pénz? Birtok?
                  Hatalom? Egyik sem az. Én bírtam mindezt, és nem voltam boldog. Lelke legyen
                  gazdag. Eszes, becsületes, szilárd, jó polgár, jó hazafi legyen, s nemessége ne
                  csak címerére, hanem szívébe is legyen írva.</p>
					<p>E szavaknál az agg férfi arca oly magasztos, oly tiszteletreméltó kifejezést vőn
                  fel, hogy önkénytelen eszébe juttatá a reánézőnek ama rég elhunyt ősöket, kiknek
                  midőn lankadt kezéből kihullott a buzogány és a kézíj, a körülálló ivadéknak
                  tanácsokat mondának, mik szerint ezer évig tartson élete e honnak.</p>
					<p>– Jól tudom – folytatá Kárpáthy –, hogy ha egyetlen fiam gyámsága legközelebbi
                  rokonára jutna, vagy megvesztegetett bírák neveznének ki számára önző, hízelgő
                  gyámokat, azok megrontanák szívét, könnyelmű, esztelen embert nevelnének belőle,
                  lelkét készakarva törpén hagynák, mert hisz a gazdagok bűnei több hasznot hajtanak
                  az önzőknek, mint erényeik. És elborzadok azon gondolattól, hogy fiamat egy olyan
                  megromlott szellem gondnoksága alatt kellene tudnom, mint unokaöcsém, Béla! – Ne
                  aggódjék ön e sorokat leírni, ügyvéd úr. Én az isten ítélőszéke előtt vádolom őt,
                  hogy rossz ember, rossz rokon, rossz hazafi, s csak bolondsága menti rosszaságát.
                  Nem! Arról meg akarok nyugodva lenni, hogy ő nem ronthatja meg gyermekem szívét.
                  Oly kézbe akarom őt adni, ahol minden jó indulat erénnyé válhatik benne, oly
                  kézbe, mely őt vezetni fogja a becsület és honfidicsőség útjain, mely ápolni,
                  védni fogja őt, jobban, mint ha én a sírból kinyújtanám kezemet az ő
                  védelmezésére, oly férfi kezébe, ki jobb atyja lesz neki, mint lettem volna én, s
                  ha nem fogja is őt szerethetni jobban, mint én szerettem, de szeretni fogja
                  okosabban.... E férfi, kit fiamnak törvényes gyámul rendelek: gróf Szentirmay
                  Rudolf.</p>
					<p>A jó öreg szívesen nyújtá e szavaknál a mellette ülő ifjúnak kezeit; míg Rudolf
                  felszökött helyéről, s keblére borult és átölelte; és igen sokáig tarták egymást
                  átölelve, mialatt senki sem szólt egy szót is.</p>
					<p>Azután Rudolf ismét helyére ült, elfogódott hangon suttogva, hogy e gyámságot
                  elvállalja.</p>
					<p>– “Ő” is így kívánta azt – szólt a nábob. – Utolsó órájában mondá e szavakat,
                  kedves nőd karjaira téve fiát: “Légy anyja gyermekemnek!” Én nem felejtettem azt
                  el. És most én mondom teneked! “Légy atyja gyermekemnek!” Boldog gyermek! Milyen
                  jó atyát, milyen jó anyát hagyunk neki örökségül!</p>
					<p>A jó öreg sokáig nem bírt szóhoz jönni, midőn e részét végintézetének elmondá, a
                  nagy érzés annyira erőt vett rajta, hogy alig bírt magán uralkodni. Idő kellett
                  rá, míg újra erejéhez tért, és folytathatá:</p>
					<p>– Most emlékezzünk meg arról, aki életemnek legkeserűbb óráit okozta:
                  unokaöcsémről, kit Bélának kereszteltek, s ki magát Abellinónak nevezte. Nem
                  számlálom el azon vétkeit, miket Isten, a haza és énellenem elkövetett. Bocsássa
                  meg azokat neki Isten és a haza, miként én is megbocsátom! De tettető és hazug
                  volnék Isten előtt, ha azt mondanám ez órában, hogy őt szeretem. Olyan hideg
                  vagyok iránta, mint akit sohasem láttam. Isten csapásának tartom rajta azt, hogy
                  saját vagyonát külföldön őrült semmiségekre elpazarolván az enyimet nem
                  örökölheti; maga kereste, maga érdemelte, s Isten kezéből vette ki ez ostort, hogy
                  saját fejére üssön vele. Ha ő névnapomon kibékülés helyett koporsót nem küld, ha ő
                  cselszövényeivel egy ártatlan hajadon lelki üdvét megrontani nem törekszik,
                  sohasem lettem volna én e derék hajadon férje, kit Isten nyugtasson meg a földben,
                  s dicsőítsen meg az égben, nem lett volna gyermekem, ő leendett örökösöm. Isten
                  akarta így, s ő hozta magára veszedelmét. Most koldusbotra jut. Adóssága több,
                  mint amennyi hajszála van. Mi lesz belőle? Dolgozni nem tud, semmihez sem ért,
                  sohasem tanult semmit, nincs testének, lelkének hová lenni. Magát meg nem öli ő,
                  mert a kéjencek nem tudnak öngyilkosok lenni. Ne is legyen az! Nem kívánom. Éljen
                  és maradjon ideje megtérni Istenhez. Nem kívánom, hogy kolduljon, nem kívánom,
                  hogy szükséget lásson, hogy mások ajtajára szoruljon. Hanem rendelem, miszerint
                  Pesten lakó jogigazgatómnál minden napra kijárjon számára egy arany. Ez úgy hiszem
                  elég arra, hogy valaki a szűkölködés ellen biztosítva legyen. Ezen egy aranyat
                  pedig mindennap saját maga vegye fel, és senkinek másnak az rajta kívül ki ne
                  adassék, hanem amely nap ki nem vette, az az ügyvédnek marad, és senki azt adósság
                  fejében le nem foglalhatja, és soha egy napot is előlegezni abból nem szabad.
                  Amidőn pedig János fővétele napja eljön, azon a napon kapjon egyszerre száz
                  aranyat. Akarom, hogy előre örüljön e napnak minden esztendőben, és megemlegesse
                  azt évrül évre.</p>
					<p>Vele elvégeztem e földön dolgomat.</p>
					<p>Több rokonom nincs, akiről megemlékezzem.</p>
					<p>Barátaimat könnyű felszámítanom, csak hármat ismerek, kit valóban így nevezhetek s
                  nem puszta szokásból. Az első Rudolf. Rá gyermekemet hagytam. Második Kiss Miska,
                  ő is jó emberem, ki mindig szeretett; ha baleset ért, akkor volt mindig mellettem;
                  neki hagyom kedvenc paripáimat, kedvenc agaraimat. Ezeknek jobb gazdát, neki
                  kedvesebb emléket tudom nem hagyhatnék. Harmadik jó barátom Varga Péter,
                  jószágigazgatóm...</p>
					<p>– Óh, uram... – akará hebegni a másik öreg, de nyelve nem akart mozogni.</p>
					<p>– ...Neki hagyom öreg szolgámat Pált és öreg Vidra bohócomat és a lapáji pusztát,
                  melyet magam szerzék, éljen ott boldogul két hű cselédemmel.</p>
					<p>...Minden tisztviselőim, akik jelenleg földi birtokaimat kezelik, fizetéseikben
                  maradjanak, s ha elnyomorodnának, vagy ha gyarlóságaik miatt el kelle
                  bocsáttatniok is, ne veszítsék el fizetéseiket.</p>
					<p>...Ami rendelkezhető vagyonom ezeken felyül megmarad, azt jelen végintézetem
                  végrehajtója, gróf Szentirmay Rudolf bölcs belátása szerint oly köz hazai
                  intézményekre fordítsa, melyek nemzeti lételünk emelésére szolgálandnak; kívánom
                  és óhajtom Istentől, hogy az a hon, melynek földében őseim nyugszanak, s melyben
                  én is nemsokára nyugodni fogok, örökké boldog legyen és viruljon, hogy a nemzet,
                  melynek tagja lehetnem isten megengedte, az utánam következő jobb és okosabb
                  ivadék alatt méltó helyet foglaljon el minden mívelt nemzetek közt, s nevét
                  tanulják becsülni az idegenek. Engem, sötétebb idők szülöttét, nem használhat már
                  az új, boldogabb, nemesebb, eszesebb kor. Én csak annyi jót tehetek, hogy helyet
                  adok nálamnál jobbaknak.</p>
					<p>...És most lelkemet Istennek, testemet a földnek ajánlva várom nyugodalmas
                  megoszlattatásomat, s Istenben vetett bizalommal közelitek porrá-lételem órája
                  felé.”</p>
					<p>Az utolsó szavak is leírattak. Az ügyész felolvasá a végrendeletet, s azzal
                  Kárpáthy János után a jelen volt tanúk mind aláírták, megpecsételék azt, s még
                  azon éjjel másik példányban is kiállítva, azt Rudolf mint megyefőnök átvette.</p>
					<p>Ekkor mondá Kárpáthy a papnak, hogy hívja be az egyházfit.</p>
					<p>Bejött az, s a kis gömbölyű ébenfa asztalra egy aranyserleget borral, s egy
                  aranytányérkát hosszúra vágott kenyérszelettel helyezett. Az Úr
                     szent vacsorája ez. Utolsó, minőben a halálra vált betegeket
                  részeltetik.</p>
					<p>A pap odaállt az asztal elé, melyen a bor és a kenyér volt. Kárpáthy keresztényi
                  alázattal járult a szent jelvények elé, a többiek némán álltak körül.</p>
					<p>A pap nyújtá a tört kenyérfalatot:</p>
					<p>– Az idvezítő Jézus fogadjon be téged testének sebeibe! – És nyújtá a poharat:</p>
					<p>– Az Ő vére mossa le a te bűneidet!</p>
					<p>János áhítattal imádkozott ez egyszerű szertartás után, s azután jámbor
                  megnyugvással mondá a lelkésznek:</p>
					<p>– Nemsokára színről színre fogom látni ama boldogabb hazánkat. Ha meghallják önök,
                  hogy beteg vagyok, ne tartsanak imát a templomban meggyógyulásomért, az hiába
                  volna; hanem imádkozzanak az új életért. És most menjünk fiamhoz.</p>
					<p>Fiamhoz! Mennyi érzés, mennyi indulat van ez egy szóban: fiamhoz!</p>
					<p>Mind, akik jelen voltak, odamentek, körülállták a gyermek bölcsőjét; az komolyan
                  tekinte szét e hallgatag férfiarcokon, mintha már ő is közéjök való volna. János
                  kivette őt, s karjára emelé. A gyermek nagy, okos szemeivel úgy látszott rá
                  ügyelni, s az öreg érzékeny csókja után mindig újra illesztgette apró ajkait.</p>
					<p>Azután körülvándorolt a többi öregek kezén; mindenikre oly komolyan tekinte,
                  mintha tudná jól, hogy ezek igen tiszteletreméltó férfiak, és midőn Rudolf is
                  kezébe vette, a gyerek kacagni, hánykolódni kezdett, kis kezeivel vergődve, s
                  nagyokat sikongatva, mint ahogy a gyermekek szokták tenni, mikor jókedvök van. Ki
                  tudja, miért? Rudolf megcsókolta a gyermek homlokát.</p>
					<p>– Hogy örül, mintha tudná, hogy ezentúl te fogsz atyja lenni...</p>
					<p>Néhány óra múlva estebédnél ült az egész társaság.</p>
					<p>Feltűnt, hogy János úr semmit sem evett, és nem ivott.</p>
					<p>Ő azt mondá, hogy nem akar a szent kenyér és bor után közönséges ételekkel
                  ellakni, s holnapig nem eszik semmit.</p>
					<p>Vén cselédje azonban, ki felszolgált, megsúgá Rudolfnak, hogy már tegnap estétől
                  fogva egy falatot nem érintett az öreg.</p>
				</div>
				<div type="chapter">
					<head>
                  XXX. Búcsúvételek
               </head>
					<p>Mindenki jókor lefeküdt a kastélyban, csak Rudolf maradt fenn sokáig. A
                  kandallóban barátságos tűz robogott; éjfélen túl elült ott a tűz előtt, s múltról
                  és jövőről gondolkozott. Elmondani ezen eszméket, árulás volna. Vannak titkok,
                  miknek jobb a szívek fenekén maradni.</p>
					<p>Éjfél után nagy járás-kelés támadt a kastélyban, cselédek futkostak a folyosókon
                  fel s alá. Rudolf még fel volt öltözve, s kilépett a tornácra. Szemben találkozék
                  az öreg Pállal.</p>
					<p>– Mi baj? – kérdezé tőle.</p>
					<p>Az öreg szolga szólni akart, de ajkai össze voltak kulcsolódva, álla görcsösen
                  remegett, mint aki sírni akar, és nem tud. Végre kitört a szó és a könny ajkán és
                  szemein, zokogva monda:</p>
					<p>– Meghalt...</p>
					<p>– Lehetetlen az! – kiálta Rudolf, és sietett János
                  hálószobájába.</p>
					<p>Ott feküdt a nábob behunyt szemekkel, kezeit összetéve mellén, előtte nejének
                  arcképe, hogy utolsó pillantása is őreá essék. Oly tiszteletreméltó volt ez arc a
                  halál után, letisztulva róla a gyarló szenvedélyek, csak az ős eredeti jelleg
                  látszott meg minden vonásiban.</p>
					<p>Olyan csendesen halt meg, hogy még hű szolgája sem vette észre, ki vele egy
                  szobában aludt, és csak midőn a nagy nesztelenség által megdöbbentve költögetni
                  kezdé, akkor látta, hogy halott.</p>
					<p>Csakugyan jól sejté utolsó óráit. Az a névtelen öröm, az a kimagyarázhatlan
                  jóérzés a halál közelléte volt.</p>
					<p>Rudolf rögtön orvosáért küldött, ámbár egy tekintet ez arcra meggyőzheté, hogy itt
                  többé orvosra nincsen szükség. Mire az megérkezett, már vége volt mindennek, csak
                  a ravatalra volt szükség.</p>
					<p>Minden előre el volt készítve hálószobájában a ravatalhoz. Koporsó, szemfödél,
                  címerek, fáklyák. Nem félt a koporsótól úgy, miként ama névünnepén.</p>
					<p>Úgy történt minden, ahogy megrendelé.</p>
					<p>Ugyanazon szobában állíták fel ravatalát, ahol neje feküdt.</p>
					<p>Felöltözteték azon köntösbe, melyben vele megesküdött, úgy tevék a koporsóba.</p>
					<p>Ugyanazon énekes ifjakat hívták meg, kik neje fölött énekeltek olyan szép, olyan
                  megható halotti dalokat. Ugyanezen halotti énekek zendültek meg az ő koporsója
                  fölött is.</p>
					<p>Halálának híre benyargalá az egész vidéket, s miként amaz ünnepély napján, ismét
                  tarka néppel tölt meg a kárpátfalvi udvar. De most a víg arcok helyett szomorúak
                  jöttek. Senki sem maradt el a régi ismerősök közől; mindenki sietett őt még
                  egyszer látni, és mindenki azt mondá, hogy nem lehet ráismerni, úgy elváltozott a
                  halálban. Hát még akik életében látták őt így elváltozni.</p>
					<p>Koporsóját roppant nép követte a sírboltig; fáklyáit az ország legelőbbkelő
                  férfiai vitték, s a legtiszteletreméltóbb delnők járultak utána.</p>
					<p>A szokás úgy hozta magával, hogy az általános örökös, az egyetlen fiú kísérje
                  atyja koporsóját. De az még csak félesztendős, azt ölben kellett vinni.
                  Szentirmayné vitte keblén. És mindenki, aki látta, azt állítá, hogy oly gyöngéden
                  tudja e gyermeket ölelni, takargatni, mintha valódi anyja volna.</p>
					<p>Boldog gyermek!</p>
					<p>A legnagyobb csapásokon, apa-anya veszteségen fájdalom nélkül esik át, s új atyát
                  és anyát nyer helyettök.</p>
					<p>A jó öreg nábobot elbúcsúztatá ugyanazon lelkész, kinek szavai oly vigasztalólag
                  hangzottak neje felett, sokan sírtak, de legtöbbet sírt maga az a pap, akinek a
                  többit vigasztalni kellett volna, csak az téríté magához, midőn végül a megholt
                  ismerőit kellett előszámlálnia, mely végeszakadatlan lajstrom tökéletesen kivert
                  minden érzésfoghatóságot minden lélekből. Annyi nagyságos, méltóságos, főméltóságú
                  és excellenciás, főtisztelendő, tisztelendő és tiszteletes, tekintetes, nemes,
                  nemzetes és vitézlő urak, kiktől egy alázatosan porrá lett halott –
                  vitézlett Kárpáthy János ezennel búcsút veszen.</p>
					<p>Azután levitték őt ama csendes szobákba, mikben a halottak laknak, odatették
                  nyugodalmas ágyát elhunyt neje mellé. Az utolsó ének oly enyészetesen hangzott a
                  sírboltba alá a földön keresztül; maguk a sírásók is siettek onnan feljutni. A
                  nagy vasajtó döngve csapódott be utána.</p>
					<p>Most már örökre boldog!...</p>
				</div>
				<div type="chapter">
					<head>
                  XXXI. A világ nyelve
               </head>
					<p>A magyarországi leggazdagabb családfők egyike követte nejét a sírba, maga után egy
                  reményteljes fiúmagzatot hagyva, aki akkor született, midőn már senki sem várt
                  reá, s születésével nagy zavart idézett elő sokak számításaiban.</p>
					<p>A vélt örökös, Abellino, ki már nagybátyja rovására milliókat szedett föl,
                  egyszerre koldussá lett ezáltal, s bukása megérzett egész az Île de Jérusalemig. </p>
					<p>A sok összevissza bonyolult esetnél nekiszabadult a világ nyelve, nehány hétig
                  elég tárgyat nyújtott az öreg nábob halála, s ha e sok beszédet mind összeszedjük,
                  azt is megtudjuk, ami nem igaz.</p>
					<p>Jerünk legelébb is Kecskerey úrhoz.</p>
					<p>Nagy táncestély van nála. Úgy hiszem, Szépkiesdy gróf költségén, kinek valamely
                  szép énekesnő tetszett meg, s azzal kíván ott mulatni.</p>
					<p>Régi ismerőink közől többeket itt fogunk találni.</p>
					<p>Itt van Livius, itt Konrád, a bohó Erdey Gergely, az étvágya ellen küzdő Málnay
                  Georges, a szabadelvű Darvay Jenő, a szép Csendey, a különc báró Berky, az
                  előtáncos Csepcsy Aladár, és ki tudna emlékezni a többire, kiket tulajdon
                  édesapjok is képes volna elfeledni.</p>
					<p>Táncszünet van; a férfiak a pipázóterembe gyűltek.</p>
					<p>Egy emancipált hölgy is odavetődött közéjök, kecsesen füstölve a fehér
                  papírszivarral, s délcegen hintázva magát egy szán alakú vasszéken.</p>
					<p>Kecskerey barátunk három pamlagvánkost gyűrt maga alá, azokon ül, hogy magasabb
                  legyen, onnan mulattatja a társaságot elmés élceivel.</p>
					<p>Kacagnak. Az öreg Kárpáthy temetését beszélik.</p>
					<p>Most éppen a végrendeletet kíséri kommentárokkal és illő travesztációkkal
                  Kecskerey barátunk.</p>
					<p>– Az öregúrtól mindenesetre igen szép gyöngédség volt, hogy az íriszeket úgy
                  pártul fogta, mert azok szép virágok. Mondják, hogy még a kaszásoknak is meghagyta
                  huszonöt bot büntetés alatt, hogy ahol egy íriszt találnak a mezőben, azt le ne
                  kaszálják, hanem kikerüljék.</p>
					<p>Az emancipált hölgy azt jegyzi meg erre, hogy ő ki nem állhatja a virágokat, mert
                  az mind merő szenvelgés.</p>
					<p>A jávorfák levágatását pedig valóságos gyilkossággá avatta, és azért semmiféle
                  erdejében vágatni nem szabad.</p>
					<p>– De mi lelte az öreget e bohóságokkal? – kérdé valaki.</p>
					<p>– Hát lehet azt tudni, hogy ő mit miért tett? Ez is mutatja, hogy nagy bolond
                  volt. Most Abellinónak nem marad más, mint bebizonyítani, hogy nagybátyja bolond
                  volt, mikor megházasodott, és így sem házassága, sem az abból született fiú nem
                  érvényes.</p>
					<p>Óriási kacaj követte ezen ötletet.</p>
					<p>A liberális Darvay Jenő jónak látta erre egész komoly arccal megjegyezni,
                  miszerint ezt alig hiszi jogosan kivihető esetnek.</p>
					<p>– Magam sem hiszem – szólt Kecskerey nevetve.</p>
					<p>– De hát mi lesz azon esetben Abellinóból? – ezt szerette volna ismét valaki
                  tudni.</p>
					<p>– Nem kell miatta aggódni; az öregúr gondoskodott róla – viszonza Kecskerey fejét
                  hátravetve –, mindennap egyre-másra egy aranyat kap in natura, melyet a
                  Maroccaner-házban lakó ügyvivőtől kell személyesen elvinnie, mégpedig tökéletes
                  kolduskosztümben: rongyos szűr a nyakában, kiszakadt csizmában, zsíros kalappal,
                  posztószélből varrott tarisnyával s nagy szegesvégű bottal; így kell neki minden
                  reggel beállítania, ha azt akarja, hogy aranyat kapjon, különben meghalhat
                  éhen.</p>
					<p>Rettentő kacagás fogadta a leleményes illusztrációt. Mint látjuk, e percben senki
                  sem oly nevetséges ember – mint Abellino.</p>
					<p>Abellinóról senki sem tartá érdemesnek tovább beszélni.</p>
					<p>A gazdag majorátustól elmaradt, s rá lesz szorulva azon egypár ezer forintnyi
                  jövedelemre, melyet nagybátyja kegyelemdíjul hagyott neki. Ez mindenesetre
                  legnagyobb bűne, ami valaha terhelé. Ölhetett akárhány embert könnyelmű párbaj
                  okban, tehetett semmivé akárhány nőt könnyelmű szerelemben, azt nem rótták fel
                  neki vétkül, azért megbocsát a világ, az csak érdekesebbé teszi az embert; de hogy
                  koldussá lett, hogy legmagasabb kilátásaiból alásüllyedt, azt nem bocsáthatták meg
                  neki. Ő e pillanattól fogva csak nevetség tárgya lehet. Vajon mit fog kezdeni?</p>
					<p>– Legjobb volna, ha instruktornak szegődnék unokaöccse mellé – szólt valaki.</p>
					<p>– De iszen annak már megválasztá János úr Rudolfot – szólt Kecskerey –, kikötve,
                  hogy semmire se tanítsa a fiút, mint lovagolni és pipázni. Képzelem, Rudolf neje
                  mennyire örül, hogy ilyen könnyen jutott családhoz!</p>
					<p>Ez olyan jó tréfa volt, hogy az emancipált delnő nevettében szinte hanyatt veté
                  magát székestül – alig bírták elkapni.</p>
					<p>A liberális Darvay Jenő csak annyit szeretett volna megtudni, vajon utolsó óráiban
                  megtért-e az öreg az ellenzék zászlói alá?</p>
					<p>– Volt rá gondja! – nevetett Kecskerey – egészen más érzések között múlt ki. Egy
                  banda cigányt állított oda ágya fejéhez, akik parasztnótákat húztak fölötte, s
                  körülrakta magát tokaji üvegekkel, hogy még a másvilágra se menjen át józanon.
                  Végrendeletében meghagyta, hogy koporsójára szőlőkoszorút tegyenek, s ezt a nótát
                  húzzák a cigányok, mikor a temetőbe viszik: “Múlik, mint az árnyék, ez az élet” –
                  mely igen szép halotti melódiával kezdődik, hanem azután végződik egy allegrón,
                  melynek szövege: “Fogj nosza kulacsot!” Két cigánybandának pedig vitalitiumot
                  rendelt, hogy egyik reggel, másik este mindennap elhúzzák sírja fölött kedvenc
                  nótáit; a kortyondi frátereknek pedig átok alatt hagyta meg, hogy minden
                  esztendőben halála napján összegyűljenek, s ott a sírja fölött igyanak egyet az ő
                  egészségére; azután jutalmot tűzött ki azon három szűz számára, akiknek egy
                  esztendő alatt legtöbb szeretőjük fog lenni, csupán azt kötötte ki, hogy a
                  temetőbe ne járjanak csókolózni, mert ő azt nem szereti hallgatni; azonfelyül
                  mindenét a cigányokra hagyta.</p>
					<p>– Csak az a kár – szakítá félbe Gergely gróf a kedélyes rágalmakat sardonicus
                  mosolygással –, hogy azoknak nem hagyományozott semmit, akik emlékét válogatott
                  anekdotákban fogják örökíteni, legalább mi sem fáradnánk itt ingyen!</p>
					<p>* * *</p>
					<p> Hallottuk Kecskerey urat, most hallgassuk a kortyondi frátereket.</p>
					<p>Kutyfalvinál vannak. Odakaptak most valamennyien.</p>
					<p>Forog az örök pohár kézről kézre. Elemükben vannak. Azaz, hogy az elem van
                  őbennük, a bor. Óriási nagyokat kacagnak. Az a boldogabb, aki bolondabbat tud
                  mondani.</p>
					<p>– Megtért az öreg vénségére – mond Horhi Miska folytatva egy régen nyújtott
                  beszédet. – Egész nap zsoltárt énekelt, s megtanult vénségére franciául meg
                  németül, hogy a másvilágon, haneha az angyalok nem tudnának magyarul, tudjon
                  beszélni velök.</p>
					<p>– Hahhahha! Franciául és németül.</p>
					<p>– Utolsó nap befalaztatá a pinceajtót, magam beszéltem a kőművessel, aki ott
                  dolgozott, hogy senkinek se legyen alkalma az ő borának miatta a részegség bűnébe
                  esni, s megtiltotta a bormérést valamennyi domíniumán, csak a patikában szabad
                  ezentúl árulni.</p>
					<p>– Hahhahha! Orvosságos üvegekben!</p>
					<p>– Megparancsolá még azt is, hogy senki a más feleségére rá ne merjen nézni, aki az
                  ő jószágain lakik, s valahány csapodár asszony van, fojtassék a Berettyóba, és
                  amely iskolásleány az iskolásfiúkkal játszik, kövessen eklézsiát.</p>
					<p>– Hahhahha! A templomajtóban!</p>
					<p>– De az unokaöccsét csak nem merte kitagadni.</p>
					<p>– Esztendei fizetést rendelt neki; hiába, félt, hogy megátkozza a másvilágon.</p>
					<p>– Dehogy. Szégyenlette, hogy egy Kárpáthynak ne legyen mit enni.</p>
					<p>– Félt szegény öreg a haláltól nagyon, azért változott úgy meg; ha csak koporsót
                  emlegettek előtte, odalett, s mikor érezte elközelgetni halálát, nyolc papot
                  állított az ágya körül, s meghúzatott minden harangot, úgy imádkoztak mellette,
                  majd lehúzták lábaiknál fogva az angyalokat az égből, hogy csak ne haljon meg.
                  Mindenét templomokra hagyta.</p>
					<p>– Kivéve a fiát. Azt Szentirmay úrnak ajándékozá.</p>
					<p>– De iszen – szólt Kutyfalvi csúf, szemtelen pofával –, élt volna csak még sokáig
                  a menyecske, s kaptam volna én oda a házhoz, fogadom, hogy lett volna neki mit
                  elajándékozni holta után.</p>
					<p>– De már arról magam is felelek! – szól mellére ütve Csenkő Laci.</p>
					<p>– Én is, én is! – kiáltának valamennyien.</p>
					<p>És nincs senki itt, aki vagy egy poharat a fejükhöz vágjon.</p>
					<p>Míg élt e nő, meg nem mertek előtte állani, s nem tudtak egy okos szót váltani
                  vele, s most halála után jut eszükbe rágalmazni.</p>
					<p>Ez is egyike az eredetiséghez tartozó vonásoknak.</p>
					<p>Hagyjuk őket magukra, ezek gyógyíthatatlanok. Betegek, akik az orvosságot be nem
                  veszik.</p>
					<p>* * *</p>
					<p> Vessünk most egy pillantást a Boulevard des Italiens-i klubba.</p>
					<p>Az ismerős seigneurök és lordok most is ott szólják a világot az erkélyszobában, s
                  ha kifogytak a közel levőkből, előveszik azokat, akik távol vannak.</p>
					<p>Jelen van a különc lord, az északi herceg, marquis Debry és többen, kikre semmi
                  gondunk.</p>
					<p>Éppen most lép be monsieur Griffard, a gazdag bankár, ugyanazon sima, mosolygó
                  képpel, amilyennel rendesen láttuk.</p>
					<p>– Ah, monsieur Griffard legjobban fogja azt tudni, mert ő körülményesebben ismerte
                  – kiált elé a vidám márki. (Hihetőleg valamely érdekes tárgy felől foly kétséges
                  vitatkozás, amely eldöntésre vár.) – Mondja csak monsieur, igaz-e, hogy Abellino
                  nagybátyjának fia született?</p>
					<p>– Tökéletesen igaz – szól Mr. Griffard, leoldva hosszú téli sálját nyakáról.</p>
					<p>– Ez nagy baj Abellinóra nézve. Kivált ha be nem bizonyíthatja, hogy a kérdéses
                  örökös egy helyettesíttetett.</p>
					<p>– Azt pedig be nem bizonyíthatja – szól Griffard úr egész bizonyossággal.</p>
					<p>– És azt sem, hogy nagybátyjának neje valakivel tilos viszonyban élt volna?</p>
					<p>– A nő példánya volt az erénynek – viszonza Mr. Griffard.</p>
					<p>– Eh. Ez akkor nagyon rossz helyzet Abellinóra nézve.</p>
					<p>– Még rosszabb a hitelezőire – szól közbe lord Burlington.</p>
					<p>– Úgy hiszem, hogy hitelezői, kik reménylett örökség fejében pénzzel tartották,
                  most szép savanyú képeket csinálnak.</p>
					<p>– Az kétségtelen – szól Mr. Griffard mosolygó, derült orcával. Egy vonás, egy
                  szemhunyorítás, egy ránc a homlokon nem mutatja, hogy ő maga is egypár milliót
                  vesztett e fatális új örökös miatt. Azt ő nagyon restellené, ha valaha a világ
                  megtudná, miszerint egy vastag fejű barbár táblabíró keresztet vont számadásain
                  keresztül.</p>
					<p>* * *</p>
					<p>Ha találkozott valaki Mayerné asszonysággal, s kérdezé, kit gyászol.</p>
					<p>– Az én feledhetetlen angyali leányomat, az én gyönyörű Fannymat, nagyságos
                  Kárpáthy János úr hitvesét, az én szívemtől szakasztott gyermekemet.</p>
					<p>És azután sírt, mint a záporeső.</p>
					<p>A Mayer leányok is feketében jártak. A fekete ruha nagyon emeli a szépséget. De
                  már ha mégis valaki elég kíváncsi volt azt hinni, hogy a viselet előnyén kívül más
                  egyéb okuk is lehet e sötét színű kelmékhez, s eziránt tudakozódni kezde, nem
                  sírtak ugyan, mert az árt a szép szemeknek, hanem ők is elmondák:</p>
					<p>– Nagynénénk (!) holt meg; a gazdag Kárpáthy Jánosné, s
                  ámbár miránk nem hagyott semmit – a fukar, azért mi mégis meggyászoljuk.</p>
					<p>Egy napon annyira vitte az anyai elérzékenyülés Mayernét, hogy levelet írt
                  Rudolfhoz, melyben “sűrű könnyhullatások” kíséretében elmondja, hogy ő egyetlen,
                  feledhetetlen angyali leányától, az ő gyönyörű Fannyjától, nagyságos Kárpáthy
                  Jánosné asszonyságtól még csak egy cipőszalagot sem bír, amiről rá emlékezhessék,
                  amit keblében viselve naponta százszor elővonhasson, és százszor meg százszor
                  összecsókolhasson, s hogy ez milyen nagy keserűség egy anya szívének. Reményli,
                  hogy Rudolf nem lesz oly kegyetlen, miszerint egy szegény, szerencsétlen, balsors
                  által látogattatott anyát imádott leányára való emlékezéstől meg akarjon fosztani;
                  hanem utánanézend, ha nem találna-e örökre megsiratott leányától vagy egy fél
                  kesztyűt, vagy más egyéb értéktelen tárgyat. Ne legyen annak egy fillérnyi becse
                  is, mert ha valami értékest akarna neki küldeni, azt el sem fogadná stb.,
                  stb....</p>
					<p>Rudolf megérté a jó asszonyság kívánatát, s küldött neki emlékül – tízezer
                  pengőt.</p>
					<p>S Mayerné oly kegyes volt, hogy – nem küldte vissza.</p>
					<p>Másszor ismét Flórának írt levelet az érzékeny anya, illetve nagyanya, amelyben
                  ismét keserű könnyhullatások között borul lábaihoz elmondván, hogy milyen
                  fájdalmas az egy nagyanya szívének, ha egyetlenegy unokáját még csak nem is
                  láthatta, ha még csak álmodni sem képes felőle. Ha meghal, még a másvilágon is
                  hiába fog vele találkozni, mert ott sem ismerhet rá! – Esedezik tehát – kezeit,
                  lábait csókolva a méltóságos asszonynak, adja tudtára, hogyan és miképpen láthatná
                  ő meg egyetlenegy reményteljes unokáját. Hallja, hogy milyen szép, milyen remek,
                  milyen kedves gyermek. Ő gyalog is elmegy oda, ha térden állva kell is odáig
                  csúsznia, csak hogy egy pillanatig láthassa valahonnan, valami erdő széléből vagy
                  valami toronyból, akár egy pinceablakból, hogy őtet észre ne vegye senki, azután
                  nem bánja, ha meghal – s a többi, s a többi.</p>
					<p>Szentirmayné igazán megdöbbent e fenyegetéstől.</p>
					<p>Hiszen csak az kellene még a világ nyelvének, hogy Mayerné odamenjen érzékeny
                  jeleneteket játszani leánya gyermekével. Mit tehetett? Írni veszedelmes volt neki,
                  mert képes volt levelével eldicsekedni, s azt nem akarta, hogy kezének írása oly
                  háznál, mint Mayeréké, hányódjék, vetődjék, s közszemlére legyen kitéve.</p>
					<p>Szentirmayné okos nő volt, s kedélyének leleményességében kitalálta az ellenszert,
                  mely Mayerné nagyon kellemetlen látogatását távol tartandá házától.</p>
					<p>Írt Teréznek.</p>
					<p>Azon lekötelező, behizelgő modorban, mely neki annyira sajátja volt, kérte meg az
                  érdemes hölgyet, hogy hagyja el Pozsonyt megholt barátnéja iránti szeretetből, s
                  töltsön nála néhány hetet.</p>
					<p>Teréz nem állhatott ellent a szíves meghívásnak, sőt némi kötelességet vélt abban
                  feltalálni, hogy Fanny gyermekének nevelési gondjait Szentirmaynéval megossza.
                  Midőn Pozsonyból eltávozott, úgy vett búcsút egyetlen bizalmas ismerőitől,
                  Boltaytól és Sándortól, mint aki bizonyosan tudja, hogy ott fog maradni, ahova
                  megy.</p>
					<p>Úgy is lett.</p>
					<p>Flóra sohasem bocsátá őt többé vissza, s a jó polgárnőnek sohasem volt alkalma
                  arra gondolhatni, hogy itt tán nem eléggé becsülik; az egész háznál mindenki úgy
                  tekinté, mint egyikét a legtiszteletreméltóbb rokonoknak.</p>
					<p>Az ő jelenléte igen természetesen örökre távol tartá a drága nagymamát, aki a
                  kerek földön senkitől sem félt, csupáncsak egyedül Teréztől. A paradicsomból képes
                  volna őt vissza riasztani azon gondolat, hogy Teréz is ott lesz, hideg,
                  szenvedélytelen arcával s azokkal az elevenig látó figyelmes szemekkel, amik előtt
                  tettetni nem lehet.</p>
					<p>De még másvalakit is elriasztott a háztól Teréz ottléte. És ez Marion
                  kisasszony.</p>
					<p>Amely nap Teréz megérkezett, ő szíveskedett kirándulni kőhalmi jószágára, csak
                  néhány hétre, amíg az új vendég ott lesz, s minthogy ez a néhány hét esztendőkig
                  tartott, ő is ott marad végképpen Kőhalmon – vegzálni a kasznárnékat és
                  ispánnékat.</p>
					<p>És azután egyik esztendő a másik után jött. Teréz csak mindig ott maradt a háznál,
                  Marion pedig egészen elmúlt onnan, csak néha-néha vetődött be ismét, mikor már
                  nagyon meggyűlt benne a méreg, hogy azt kiönthesse.</p>
					<p>Flóra ilyenkor rendesen oly foglalkozásokat talált ki Teréz számára, vagy átküldé
                  Kárpátfalvára, hogy Marionnak sohasem volt alkalma a békességes hölgyet
                  bosszanthatni.</p>
					<p>Gyakran bizalmas órákban elbeszélgetett Teréz az ifjú úrnővel Fanny
                  gyermekkoráról; elmondá viszontagságait, a veszélyeket, mikben forgott. Mennyit
                  szenvedett titkos szerelem miatt. Mennyit áldozott fel! Nagyon szeretett egy
                  ifjút, és annak nevét sem mondta soha senkinek, a sírba vitte magával a
                  titkot.</p>
					<p>És Flóra meghitt órákban elmondá e szomorú dolgokat Rudolfnak, hogy azon nő
                  gyermekkorától fogva szeretett boldogtalanul, és még tán a túlvilágon is szeret,
                  és kényszeríté férjét igen gyakran elmenni vele a fenyőfák ligetéhez, s
                  meglátogatni azt a sírkövet, melynek mindegyik betűje, mintha egy égő szem volna,
                  mely könnyezve mosolyog!....</p>
					<p>Egy szép napfényes délután künn a parkban sétált Flóra, egy kis csevegő hároméves
                  gyermeket vezetve kezén.</p>
					<p>A gyermek őt tanulta nevezni anyjának, s fecsegve tett hozzá százféle kérdést, mik
                  közől egyre is dolgot adna megfelelni akárkinek.</p>
					<p>A kastélyba ezalatt Marion kisasszony érkezett meg.</p>
					<p>Hallva, hogy Flóra a parkban sétál, sietett le hozzá.</p>
					<p>– Jó estét, jó estét, kedves grófném! Másodmagával? másodmagával? Alásszolgálója,
                  nagyságos Kárpáthy úr, alásszolgálója. Ha én ezelőtt húsz esztendővel önnek
                  papájára hallgattam volna, most ön már nagy legény lenne.</p>
					<p>(Persze a hároméves fiú értette ezt az élcet.)</p>
					<p>– Ah, milyen gyöngéd anya ön, Flóra! Milyen szépen tartja ezt a fiút. Milyen kár,
                  hogy önnek magának nincs gyermeke.</p>
					<p>(Egyike a legfájóbb gyöngédtelenségeknek egy fiatal nőnek szemére vetni, hogy nem
                  anya.)</p>
					<p>– No de az illúzió megvan. Mégis van gyermeke. Mégpedig szép gyermek. Látszik,
                  hogy szüléi nagyon szerették egymást. S hogy a csalódás annál nagyobb legyen önre
                  nézve a szemei a megszólalásig hasonlítanak Rudolf szemeihez.</p>
					<p>– Valóban – szólt Flóra elevenen –, sőt még szája mozdulása is úgy hasonlít hozzá
                  – s azzal ölibe kapta a gyermeket, s összecsókolá szemeit és száját.</p>
					<p>(Ez a nő hígvelejű! – gondolá magában Marion kisasszony bosszúsan feszítve ki
                  napernyőjét – pedig árnyékban voltak – még csak féltékennyé sem lehet tenni.) Azt
                  hitte, majd akkor meg fogja utálni a gyermeket, ha gyanút gerjeszthet ellene
                  szívében. Nem ismerte Flóra szívét.</p>
					<p>Tiszta, ártatlan volt az, mint egy gyermek szíve, s még a fogalom is hiányzott
                  belőle azon eszmék számára, miket Marion meg akart benne honosítni.</p>
					<p>E naptól fogva még jobban szerette a gyermeket.</p>
					<p>Nehány év múlva ha találkozandunk vele, mint boldog édesanyát látandjuk,
                  angyalszép és angyaljó gyermekektől körülrajongva, kiknek mindegyike azt hiszi
                  Zoltánról, hogy az nekik testvérük, és Terézről, hogy az nekik nagynénjük. Flóra
                  mindegyiket egyiránt kényezteti, s Rudolf mindegyikhez egyiránt szigorú.</p>
					<p>Mégis midőn egyszer Flóra azzal lepi meg a székvárosból hazatérő férjét, hogy a
                  kis Zoltánnal eléje lovagol – a hölgy szelíd fehér paripáján, a gyermek egy kis
                  eleven tatár lovon – Rudolf nem állhatja meg, hogy meg ne csókolja a fiút.</p>
					<p>Még alig volt hatéves a gyermek, midőn egyszer Flóra felvitte a gyűlésterembe,
                  ahol Rudolf éppen egy ragyogó, elmés beszédet tartott; a gyermek komolyan
                  hallgatta végig, s midőn hazavitték, összegyűjté Rudolf apró gyermekeit s több kis
                  pajtását a gyermekszobába, s ott megyegyűlést játszva velük, oly komoly orcával
                  mondta el előttük az egyszer hallott beszédet és oly gyermeteg lelkesüléssel, hogy
                  a ráleső Flóra el volt ragadtatva.</p>
					<p>Mi lesz e fiúból, hogyha felnő!...</p>
					<p>* * *</p>
					<p>Azon két ifjú nemes neve, kiket István és
                   Miklós név alatt ismerénk meg, azóta két óriássá nőtt fel nemzetünk
                  történetében. Ha Isten erőt ad lelkemnek, egykor megkísérlendem őket nagyságuk
                  tetőpontján bemutathatni.</p>
					<p>* * *</p>
					<p>Többi ismerőseinkről kevés mondanivalónk van még.</p>
					<p>Abellino mind e mai napig él.</p>
					<p>Egy igaz folt nincsen rajta többé. Álhajjal, álfogakkal, hamis termettel csalja a
                  világot és magát. Szakállát, bajuszát festi, képét hercegnővízzel mossa; egyik
                  fülére még ama jeles párbaj óta nagyothall, s abba kis hallócsiga van téve
                  ezüstből, azonban operákat csak hallótülkön keresztül képes élvezni.</p>
					<p>Így jár-kel a világban. Toldott-foldott kísértet a múlt szép időkből, egyik
                  kezében a mankósbot, mellyel köszvényes lábain segít, másikban a hallótülök. Hanem
                  ő azért mindig azt hiszi, hogy most is azon szeretetre méltó alak, melynek a nők
                  ellene nem állhatnak, s most is életre-halálra udvarol minden szép nőnek, minden
                  fiatal leánynak, s azt hiszi, hogy azok őrjöngnek utána, s ha kinevetik, azt
                  hiszi, örömükben nevetnek, hogy őt láthatják.</p>
					<p>Minden napra kijár az egy arany, mely miatt Pestről nem mozdulhat ki, csupáncsak
                  János nap után, amikor egyszerre száz aranyat kap, és elutazik, s addig vissza nem
                  jön, amíg bennetart; de azért ő most is úgy beszél, mint mikor még milliomokat
                  prédált el. Úgy magasztal mindent, ami külföldi, s ócsárolja az itt levőt.
                  Elfogadja, ami megvan, faute de mieux – jobb hiányában – de szíve, ha ugyan van
                  nála ilyesmi, örök honvágyban szenved – Párizs felé.</p>
					<p>Minden ember igen komikus alaknak tartja, s a főbb körökben csak azért is szívesen
                  látják, mert sokat lehet rajta nevetni.</p>
					<p>Szegény ember!</p>
					<p>Más ember, ha megvénül, azt tisztelni szokták, az ő vénsége pedig arra való, hogy
                  azon köröknek, mikben ő boldogabb időkben tónadó, első szerepvivő volt,
                  mulattatására legyen.</p>
					<p>Más embert vigasztal az nagy szerencsétlenségek után, hogy azokat érezni tudja;
                  hogy komoly, hogy szomorú tud lenni, hogy megveti az életet, hogy meg tud halni;
                  neki büntetése az, hogy nem érez, nem gondolkozik, és mégis óhajt élni.</p>
				</div>
			</div>
		</body>
		<back>
			<div type="liminal">
				<head>
                  Végszó
               </head>
				<p>Magyarországon egész e század közepéig a nemesség képviselte a vagyont,
                  értelmiséget és nemzeterőt. Ez az egyik tény.</p>
				<p>És a magyar nemzet ez időben oly szegény, oly míveltség nélküli és oly erőfogyott
                  volt, miként alig más nép Európában. Ez a másik tény.</p>
				<p>A következtetést – ha szíveskedett a türelmes olvasó e regényt végiglapozni –
                  meglelé.</p>
				<p>Nagy hiba volna magamforma apró emberektől, ha azt hitetnék el magokkal, hogy
                  valami nagy bajon segíteni tudnak, vagy ha az jobbra fordul, magoknak érdemeket
                  tulajdonítanának benne; de még nagyobb hiba lenne, ha erejök csekélységének
                  érzetében ezt a csekélységet nem iparkodnának arra fordítani, hogy nagyobbak és
                  erősebbek társaságában csak egy lépésnyi haladásra is vihessenek egy elnyugodni
                  készülő ügyet.</p>
				<p>Nálunk a vagyonos osztály hivatása naponta emelkedik. Az ősi hazaszeretet, a
                  nemzeti míveltség és az okszerű gazdálkodás példáit tőlük várja a nemzet.</p>
				<p>Az idők elmúltak, amidőn a gazdag magyar nem tartá magát a magyar nemzet tagjának.
                  Nagy és nemes elődök példája megmutatta, hogy boldogítni a legnagyobb
                  boldogság.</p>
				<p>Most már, ha a regényíró alakokat keres, kikben az üres álmíveltség divathőseit
                  vagy a durva, parlagi, borzas jellemeket mutassa be, kénytelen értök a régen múlt
                  időkbe visszamenni. Amonnét ma csak a valódi míveltséget s az ősszokásokból csak a
                  valódi honfiúságot látjuk elfogadva; s egyik által sem leszünk sem mi magunk, sem
                  mások előtt nevetségesekké. Vannak-e még a jelenben mintaképei e torzalakoknak?
                  Nem hiszem, és nem állítom; annyi bizonyos, hogy engemet még senki sem támadott
                  meg, aki magában Abellinóra vagy Kutyfalvi Bandira ismert volna.</p>
				<p>Az öreg nábob jellemében osztálya nyers hibáit szándékoztam visszaadni, miket
                  jókori nevelés és korszerű míveltség mindmegannyi erényekké lett volna képes
                  átvarázsolni; de unokaöccse jelleméhez nem találtam semmi szépíteni, semmi
                  kiengesztelni valót. Az ő botlásai nem hibák, hanem bűnök. Embernek rossz,
                  hazafinak jellemtelen, szeretőnek aljas, férfinak nyomorult, tekintélynek
                  esztelen, úrnak – önhibája miatt – koldus. Egy kimenthető betű nincsen rajta.
                  Megvetés, kigúnyoltatás e földi jutalma.</p>
				<p>E végszó megírásával azért késtem, hogy barátaim (komolyan értve a szót)
                  véleményét és illető megrovásait elébb meghallhassam, s szólhassak művem
                  hibáiról.</p>
				<p>Rosszallják, hogy az első kötet, tehát a regénynek egynegyed része, csupa
                  epizódokból áll. Én magam sem találok számára mentséget; hanem azt hiszem, hogy ez
                  aránytalanság talán minden irányregénynél megvan, ahol a társadalmi eszméknek
                  keresztülvitele felszabadít a művészi formák alól. A mesét illetőleg
                  tulajdonképpen az egész első kötet egészen el is maradhatott volna, ha alakjaim
                  jellemzésére okvetlenül nem szükségeltetnék.</p>
				<p>Nem helyeslik, hogy két nagy nevet beleszőttem e regénybe, kiknek azután nem adtam
                  szerepet. Én e két jellemet valódi mítoszi alaknak tartom társadalmunk
                  történetében, kiket mellőzve magyar irányregényt azon időkből senki hálátlanság és
                  ismeretlenség vádja nélkül nem írhat, mint nem írhattak hőskölteményt a római írók
                  Mars és Minerva nélkül; a különbség csak az, hogy rólok csupán valót szabad írni,
                  s költői alakokul felhasználni azon századnak, melyben éltek, tiltja a méltó
                  kegyelet.</p>
				<p>Némi anakronizmusokat hallék megjegyeztetni, miknek megrovását köszönettel
                  fogadva, iparkodtam e második kiadásban kiigazítani.</p>
				<p>A nyelv ellen tett észrevételek, miszerint nagyon sokszor használom az idegen
                  szavakat. Erre, ha tréfálni akarnék, azt mondhatnám, hogy annyira bele voltam
                  merülve azon kor tanulmányozásába, hogy még nyelve is rám ragadt, hanem e vád
                  egyéb műveimet is illeti, tehát kénytelen vagyok egész őszintén megvallani,
                  miszerint én a végletekig vitt purizmust azért nem szeretem, mert újabb időkben
                  avatatlan, a nyelvek összehasonlított jellemét nem értő nyelvészek annyira
                  elszaporították a rossz új szavakat nyelvünkben, hogy kénytelen vagyok a régieket
                  visszakérni s használatban tartani mindaddig, míg a magyar tudós társaság nagy
                  szótára elkészül, melyben valódi értelmű, kifejező és magyar hangzású műszavakat
                  fogunk találhatni, aminőket Czuczor, Széchenyi és Szemere
                     Pál tudtak helyettesítni; természetesen itt nem tudományos műszavakat s
                  nem azoknak alkotóit értettem, mert azokat szeretem úgy, ahogy vannak; s szent
                  borzalommal emelek kalapot a vegytani műszavak rejtelmes kongása előtt.</p>
				<p>Végre bocsánatot kérve szíves olvasóimtól hosszadalmasságomért, kérem derék
                  műítészeinket, vegyék bonckés alá szerény művemet, s ami hibáit még én nem
                  ismerem, legyenek szívesek felfedezni. Tanulni nem szégyen, és én szeretem tudni
                  halottaimról, hogy miben haltak meg.</p>
				<p> Pesten, 1858. március 3-án.</p>
			</div>
			<div type="liminal">
				<head>
               A “Magyar Nábob” megköltése
            </head>
				<p>“Megköltés”: ez megint új szó. Én csináltam. Azért csináltam, mert eddig nem volt, s
               szükség volt rá. Írókra nézve ez műszaki kifejezés. Meghatározója annak az
               agyműködésnek, amíg az író egy alapeszméből, amit tárgyul elfogadott, egy egész művet
               megalkot.</p>
				<p>A magyar nyelvben igen szerencsés szó az, hogy “költ”, mert kétféle értelmet fejez ki
               tökéletesen: azt, hogy “dichtet” és azt, hogy “brütet”. S ez a kettő az írói
               működésnél együtt jár.</p>
				<p>Kissé mókás helyzet ugyan, ha elképzeljük, hogy ül az a romantikus tollas azon a
               tikgömbön, saját fantáziája melegével iparkodva azt kikölteni, s maga sem tudja, hogy
               mi lesz belőle, ha kikel. Talán kakukk? Vagy éppen lidérc (baziliszk)? A realisztikus
               tollas már komolyabban végzi; ő a tapasztalat, az életismeret egyiptomi kemencéjébe
               rakja be az eszmetojását, aminek a héjára már rá van írva a név: “Crève-coeur”, a
               hévmérő szerint aláfűt, s bizonyosra működik.</p>
				<p>Hát én a galamboktul vettem a példát. A galambköltésnél felváltja egymást a nő és a
               hím a fészken. A nő a fantázia, a hím a tapasztalat, az emlékezet, az ítélő ész.
               Ezeknek együtt kell az új költeményt életre melengetni.</p>
				<p>Ha lehet a galamb vallási szent jelvény, miért ne lehetne éppen olyan szent jelvénye
               a költészetnek is.</p>
				<p>Pusztán fantáziával lehet írni szép meséket; fantázia nélkül lehet írni remek
               korrajzokat; de a regényírásnál egyesülni kell mind a kettőnek. A regényírónak érezni
               is kell, tudni is kell, ébren is kell látni, álmodni is kell tudni. Ez az én
               elméletem.</p>
				<p>Első kísérletemnél, mikor a Hétköznapokat írtam, hol a
               képzelem, hol az életismeret ragadta magával a másikat, s az erősebb önkényével vitte
               magával pusztákon, ingoványokon, szalonokon, csárdákon és emberi szenvedélyeken
               keresztül, amerre neki tetszett.</p>
				<p>Későbbi munkáimban aztán egészen a fantázia vállalta magára a megköltést, s mikor a
               magyar történelmi regények terére átbarangoltam, ott meg éppen minden alkotás a
               képzeletre volt bízva. Az Erdély aranykora, Török világ
                  Magyarországon, Kétszarvú ember megírásánál egyedüli kútforrásom volt Cserei
               Mihály naplója. Egy vonás, egy esemény, abból kellett megteremteni az egész
               történetet, nagy és apró alakjaival együtt; olyan volt az, mint mikor az ember
               álmában egy akkordot meghall, s fölébredtében az egész szimfóniát kifundálja belőle.
               Szabadon alkothattam képzeletből kétszáz év előtti Magyarországot, erdélyi fejedelmi
               udvart, török basákat, magyar dinasztákat; senki sem cáfolhatott meg, hogy nem olyan
               volt mindaz. Apor monográfiája, Décsy ozmanográfiája legalább segített stílszerűen
               felöltöztetni az alakjaimat. Ugyanezen a hippogriffon süvöltöztek azután a török
               elbeszéléseim: a Fehér rózsa, Janicsárok végnapjai, Véres
                  könyv.</p>
				<p>Egy kis kitérés az élő világba esett meg rajtam, mikor a
                Csataképek-et és a Bujdosó naplójá-t írtam: ezekben
               már volt igazi életismeret (nem mindenütt), de amint ezen a földhöz kötött pályán
               tovább akartam ballagni s szedegetni az élő virágot: egyszer csak azt mondta az
               államhatalom, hogy “hands off”! magyarul “kacsi”! s azzal a kiadóm tizenöt ív kész
               munkámat, ami a 48/9-es időkről szólt, szépen betapostatta papírmasénak; Sajó barátom
               letűnt a láthatárról, s az én fantáziám is kivándorolt Törökországba, Óceániába, egy
               elsüllyedt világrészbe; aztán meg a régi Rómába, s ha már éppen valami magyart
               kívántam írni, felkerestem a régi várkunokat, Oldamurt az ő Dalmájával, valahol a
               Káspi-tó mellett. Ezen a réven mégiscsak csempésztem be egy kis hazaszeretetről,
               szabadságról szóló gondolatot; az államhatóság szemet hunyt rá. Mért ne legyenek a
               magyarok szabadok és hazaszeretők – az obi pusztán?</p>
				<p>Egy évvel később, hogy Erdély aranykorát megírtam, látogattam
               el Erdélybe. A nőmmel együtt utaztam, ki Kolozsvárott vendégszerepelt. Érdekes út
               volt. Négy nap alatt Szolnoktul Nagyváradig gyors (?) kocsin. Az egész világ egy
               feneketlen sártenger; többet gyalog a kocsi mellett, mint fenn ülve, egy egész nap
               folyvást sík vízen keresztül, minden út nélkül, torony irányában.</p>
				<p>Ezen az úton regélte el nekem a feleségem azt a jelenetet, amin a
                Magyar nábob kezdődik. Ő találkozott egykor, nagyváradi vendégszereplése
               alkalmával, éppen ilyen árvízlepte sík pusztán a szemközt utazó alföldi dinasztával,
               akit egész Magyarország Józsa Gyuri név alatt ismert.</p>
				<p>Ez volt az első eszmecsíra, amiből én a Magyar nábobot
               megköltöttem.</p>
				<p>A többi munkáimnál is őszintén el fogom mondani, hogy honnan jutottam az
               alapeszméhez, némelykor az egész meséhez; annál inkább bevallhatom ezt a
               Magyar nábobnál, mert a feleségemtől kaptam, s csupán az első
               akkordot.</p>
				<p>A magyar nábob egy tipikus alakja volt a magyar közéletnek, mondhatni egy egész
               korszaknak a kifejezése, akinek bizarr ötleteit, hatalmaskodásait, tréfás kalandjait
               sokan ismerték; egész adomakör gyűlt össze körüle. Nekem az az eszmém támadt, hogy én
               ezt az őseredeti magyar alakot, elébb a maga tüskés kopáncsaiban bemutatom, s azután
               megtisztulva állítom elé jobb tulajdonságai nemes székével (nem “Stuhl”, hanem
               “Kern”).</p>
				<p>Vezérfonalam volt ebben maga a korszellem nagy átalakulása, mely a harmincas évek
               nyilvános életében kezdett előrejutni.</p>
				<p>Ez új korszellem személyesítőit megtaláltam abban a két nagy vezéralakban, kiket
               regényemben István grófnak és Miklós bárónak nevezek. Akkor még mind a kettő élő alak
               volt, s én nem tartottam jó ízlésnek élő személyeket regényben név szerint
               szerepeltetni. Ma már mind a kettő a múlté; bátran megnevezhetem ideál alakjaimat:
               Széchenyi Istvánt és Wesselényi Miklóst. Ifjúkori utazásaikat érdekes részletezéssel
               írta meg báró Kemény Zsigmond a Magyar szónokok és államférfiak
                  életrajzai közt, sokkal jobban, mint én tudtam volna.</p>
				<p>A párizsi eseményeket az egykorú lapokból tanulmányoztam, a Catalani–Mainvielle-né
               epizódot a Tudományos Gyűjtemény Koszoru melléklapjában találtam. Ugyanebben leltem a
               leírását a még azon évben dívott pünkösdi király népszokásnak.</p>
				<p>A pozsonyi diétát s a honatyák nemzeti pompáját mint pozsonyi diák szemeimmel
               láttam.</p>
				<p>Abellinónak az alakja is teljesen korrajzi sablon. Volt olyan elég. A külföldön élő,
               vagyonukat elpazarló magyar főurak. Azok közül egy alak különösen kitűnt: akinek
               fényes ősi nevéhez még egy predikátumot ragasztott a nagyvilági médisance: annak a
               híres táncosnőnek a nevét, akit a főúr egész Európán keresztül városról városra
               kísért, s akire a fél vagyonát elköltötte; pedig egyéb öröme sem volt belőle, mint
               hogy minden este abba az ágyba fekhetett le, amelyet a továbbutazó művésznő reggel
               elhagyott.</p>
				<p>Az a párbaj Abellino és Fennimor között is valódi esemény.</p>
				<p>A mellékalakok, még a legbizarrabb különcök is, csupa ismerősök, akik akkor a magyar
               társadalmat kiegészítették, a kortyondi fráterek, a nagyúri tányérnyalók, a pusztai
               kocsmáros, Kecskerey és a becsületes lelkek.</p>
				<p>Még a női alakokról kell szólnom.</p>
				<p>Flóra grófnénak az alakja félig a képzelet, félig a valóság alkotása nálam.
               Gyermekkoromban a rajztanárom egy acélmetszetű női arcképet adott elém lemásolásra,
               aki képzeletemben a női szépség legelőkelőbb eszményét képviselte. Azt énnekem finom
               hollótollal (még akkor érctoll nem volt) egészen az acélmetszés modorában, pontozva
               kellett megrajzolnom. Azt én háromszor is megpróbáltam, amíg csak tökéletesen nem
               hasonlított az eredetihez. Ez volt gróf Seilern Crescentia, később gróf Széchenyi
               Istvánné arcképe. Erről vettem Flóra grófnőnek a mintáját, arcban és lélekben.</p>
				<p>Végül a Mayer leányok. Ezeket is nagyon jól ismerte az egész világ, én is ismertem.
               Hírhedett szépségek voltak. Három közülök már “világszépleány”, a negyedik még
               gyermek. S ahány, annyiféle szépség. Az egyik angol beauty, gesztenyeszín fürtökkel,
               porcelán zománcú fehér-piros arcszínnel, gyilkos szép kebellel. A másik francia
               lionne, szőke haj, fekete szemöldök, kék szem, nevető száj és fitos orr, rózsaszín
               lüktető cimpákkal. A harmadik, valódi almapiros arcú, fekete langos hajú, bogárszemű
               magyar szűz. De sok lepkeszárnyat leperzseltek ezek a tűzszemek! A legkisebb nővér
               valóságos Psziché-ideál: görög szoborminta, élő márvány. (Magyar családnevük volt;
               előkelő.)</p>
				<p>A költőket különösen nagy előszeretettel fogadták a háznál. Az egyik leánynak az volt
               ambíciója, hogy íróval vetesse el magát. Egy napon (a forradalom évének a közepén)
               egyike a legjobb barátaimnak, Lisznyai Kálmán odajön hozzám, s beavat a legmélyebb
               titkába.</p>
				<p>– Barátom, én feleségül veszem a szép Jennyt. Mit szólsz hozzá?</p>
				<p>– Ha tudod, hogy mit cselekszel, akkor idvezülsz; ha nem tudod, akkor elkárhozol.</p>
				<p>(Ez ugyan idézet volt az evangéliumból; Jézus mondá ezt a szombatnapon mezei munkát
               végező izraelitának.)</p>
				<p>– Hát tudom.</p>
				<p>– Akkor vedd el.</p>
				<p>Rövid időn ismét odajött hozzám a palóc dalok költője.</p>
				<p>– Hát már nem veszem el a Jennyt. Megtudtam felőle még valamit.</p>
				<p>– Még?</p>
				<p>– Igen; azt, hogy sok pénze van. Már most nem veszem el.</p>
				<p>Tehát a szerelmes költő azt, amit a leány szerelmében elvesztett, meg tudta neki
               bocsátani; de azt, amit nyert benne – azt nem.</p>
				<p>Később aztán a szép Jenny férjhez ment egy földesúrhoz, s példás életű tekintetes
               asszony lett belőle.</p>
				<p>Öt évvel később már a legifjabb leány is eladó leány volt. Ez a magyar nyelvben a
               bevett kifejezés a felnőtt hajadonokra nézve.</p>
				<p>A színházban láttam őt páholyban ülve. A szerénység, a szűzesség világított az
               arcáról. Ezt már őrizték, mint drága kincset.</p>
				<p>Megtaláltam benne azt az alakot, akit a regényem hősnőjévé tegyek. Ő lett a
               “Fanny”.</p>
				<p>S milyen csodája a sorsnak! Két évvel azután, hogy a Magyar nábob
               megjelent; ezt az utolsó szép gyermeket nőül vette egy külföldi előkelő,
               dúsgazdag mágnás. Lett belőle grófné. Még most is él, s a nevét nimbusz veszi körül.
               Minden évben találkozunk vele a világlapok legelőkelőbb rovataiban.</p>
				<p>Ezek mind élő alakok, ezek mind az életből ellesett vonások, ennek a mesének az
               alapja való, a földje termőföld, az ege igazi levegő.</p>
				<p>Azóta negyven év elmúlt, hogy a Magyar Nábobot megírtam, azóta
               sok mindenfélét összeírtam; de most is ezt tartom a kedvenc munkámnak, s midőn a
               jelen kiadásnál újból át kell olvasnom az egészet, nem találok benne kiigazítani
               valót, sőt meg kell vallanom, hogy “ma” nem tudnám ezt így megírni, mint negyven év
               előtt.</p>
				<p>1893. aug. 6</p>
			</div>
		</back>
	</text>
</TEI>