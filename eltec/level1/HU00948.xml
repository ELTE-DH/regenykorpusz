<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00948" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A Noszty fiú esete Tóth Marival</title>
				<author ref="viaf:46774986">Mikszáth Kálmán (1847-1910)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">132854</measure>
				<measure unit="pages">295</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A Noszty fiú esete Tóth Marival</title>
					<date>2003-07-24</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00900/00948"/>
					<respStmt>
						<resp>Original Electronic Edition</resp>
						<name>Szabolcsi József</name>
					</respStmt>
					<bibl type="printSource">
						<title>A Noszty fiú esete Tóth Marival</title>
						<author>Mikszáth Kálmán</author>
						<pubPlace>Budapest</pubPlace>
						<publisher>Interpopulart</publisher>
						<ref target="https://mek.oszk.hu/00900/00948"/>
					</bibl>
				</bibl>
				<bibl type="firstEdition">
					<title>A Noszty fiú esete Tóth Marival</title>
					<author>Mikszáth Kálmán</author>
					<date>1908</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-05"/>
		</revisionDesc>
	</teiHeader>
	<text>
		<body>
			<div type="chapter">
				<head>ELSŐ FEJEZET</head>
				<head>Csodálatos, hogy az emberek rendesen többet költenek, mint kellene</head>
				<p>Abban az időben nyalka huszárezred feküdt Trencsénben. Jó dolga volt a szép
                        szőke trencséni szlecsinkáknak és nyevesztáknak (kisasszonyoknak és
                        menyecskéknek), mert a kolera miatt egy gyalogezredet is ide helyeztek, az
                        egészséges városba. Annyi tiszt lődörgött itt, hogy még a szeplős
                        asszonyoknak is hármával jutott udvarló. De valamennyi tiszt közt a legszebb
                        fiú volt Noszty Ferenc huszárhadnagy: vidám, könnyelmű, eleven, pompás
                        lovas, jó vívó, jó táncos és nagy kártyás. Mindebből aztán az következett,
                        hogy roppant szerencséje volt a szerelemben (sok nyoma maradt annak), és
                        kevés szerencséje a kártyában, aminek szintén maradtak nyomai kifizetetlen
                        váltókban és kötelezvényekben, katonatiszti adósság, fizeti a
                        nagyharang.</p>
				<p>Zajos tél volt, vidám farsang, egyik bál a másikat követte a Nagy Szamárhoz
                        címzett vendéglő nagytermében. Noszty hadnagy a polgármester leányába,
                        Velkovics Rozáliába volt szerelmes (gyönyörű, törékeny jószág volt), annak
                        kijárt az éjizene minden muri után meg a sok virágbokréta tél évadján - az
                        mind pénzbe kerül; aki pedig szerelmes, az rendesen el van keseredve, tehát
                        iszik, s ha lehet, pezsgőt iszik, és az is pénzbe kerül, a hadnagyi fizetés
                        ellenben csekély, ami csak azért szomorú, mert otthonról ugyan vékonyan
                        csörgedezik a segítség. Az öreg Noszty Pálnak magának is le van foglalva a
                        fizetése, de azt persze nem szabad itt tudni. Az öregről itt csak az
                        tudatik, hogy oszlopos tagja a kormánypártnak, s hogy az őseinek valamikor
                        pallosjoga volt. A pallos megvan még, de most kukoricát morzsolnak otthon,
                        Nosztaházán, a tompa élén. Mindegy, a pengéje idefénylik azért.</p>
				<p>Ami Velkovics Rozáliát illeti, még az se egészen tiszta munka. Rozika ugyanis
                        el volt ígérve. Kozsehuba Tivadarnak, a megboldogult takarékpénztári
                        igazgató fiának, akinek virágzó szeszgyára és négy háza van a piacon, köztük
                        a jól jövedelmező, Nagy Szamár nevű vendéglő. Már éppen meglett volna az
                        eljegyzés, amikor a szép hadnagy felbukkant a láthatáron. Minden összevissza
                        kuszálódott. Rozika habozó lett, messzebb, egyre messzebb tolta az
                        eljegyzési terminust, egyre hűvösebb lett a nagy fejű, torzonborz Kozsehuba
                        iránt, és a vak is látta, hogy a zsinóros dolmányhoz húz, ide hajlott a
                        nemzetes Velkovicsné asszonyom is, ragyogó szemekkel mondogatva:</p>
				<p>- Várjunk még. Ne siess, Velkovics, ne okoskodj! Ha Noszty megkéri a leányt,
                        legyen inkább a Nosztyé. Noszty nagy család; viceispáncsalád. Érsek is volt
                        már a Nosztyakból. Nagy dolog az, Velkovics, édes uram, gondold meg csak. Az
                        apja ott ül az országgyűlésen, az egyik nagybátyja, a bécsi Noszty,
                        excellenciás úr, egy másik Noszty kanonok. Milyen dolog lesz az, mikor majd
                        azt mondod a kaszinóban: “Ma a nászom beszélt a Házban, ugyan okosakat
                        mondogatott oda az ellenzéknek.”</p>
				<p>Velkovics uram azonban nem ezen a nézeten volt, ki is tört ilyenkor.</p>
				<p>- Nem adom a leányt ennek a hadnagynak. Hess, varjú, ne károgj a fülembe. Nem
                        adom pedig azért, mert ez a hadnagy csak hadnagy, de ha kapitány volna, se
                        adnám, mert lump. De ha lump nem volna, se adnám, mert katolikus, én pedig
                        lutheránus létemre csak lutheránusnak adnám. De ha lutheránus volna, se
                        adnám, mert nagyúri házból való, ahonnan minket, ha egyszer odaviszik, meg
                        se fog látni, az új családjával egyetemben. Azt ti ostoba asszonyok fényes
                        partinak nevezitek, ha a leányotokat úgy adjátok oda, hogy az aztán
                        szégyenkezik hozzátok jönni. Én azt eltemetésnek nevezem. Ennélfogva inkább
                        adom a Nagy Szamárnak (egymás közt így nevezték a vendéglő tulajdonosát),
                        mint a nagy úrnak. Ami pedig azt illeti, hogy egy érsek is volt a
                        Nosztyakból, hát az bizonyosan az égbe jutott, s éppen ebben van a baj, mert
                        annak sehogy se tetszenék ez a frigy, s ott még közbejárna bosszúságában az
                        égieknél, hogy vonják meg ettől a házasságtól az áldást, melyben egy
                        lutheránus kapaszkodik fel a híres családi fára. No hát, az én Rozáliám nem
                        mókus, s nem fog semmiféle fára felkapaszkodni, míg én élek. Azzal is
                        szeretnéd a szememet betapasztani, Zsuzsanna, hogy kanonok rokona van a
                        hadnagynak, akitől örökséget lehet várni. Hát én azt mondom, Zsuzsanna, hogy
                        a papok ideje lejárt, és nemsokára olyan szegény ördögök lesznek, mint a mi
                        papjaink. De ha nem is, én becsületes ember vagyok, nekem az ebül gyűlt
                        szerzedék nem kell. No, mit rázod a fejedet? Hogy nem ebül gyűlt szerzedék?
                        Hát mit tudsz te? Te semmit se tudsz. A történelmet kell lapozni, Zsuzsanna,
                        barátocskám. Azt mondod, hogy én se lapoztam? No, hát nem lapoztam, nem
                        értem rá, de azért tudom, hogy mit jelent az a “holt kéz”, ahogy a papi
                        birtokokat nevezik.</p>
				<p>- Hát mit jelent, no? - vág közbe Velkovicsné.</p>
				<p>- Azt jelenti, Zsuzsanna lelkem, hogy a papok annak idején szörnyen becsapták
                        az országot. Szent István királyunk, igaz, tett nekik ígéreteket, hogy
                        birtokokat kapnak, csak kereszteljék, térítsék a népet, de semmit se írt
                        alá, anélkül halt meg. Most aztán a papok összeröffentek, csináltak egy
                        adománylevelet, óriási darab területeket osztva fel püspöki uradalmaknak,
                        levágták a szent király jobb kezét, s abba szorítván bele a kalamust,
                        aláírták vele nevét az okmány alá. Mármost aztán mi következik ebből? Egy
                        különös jogeset. Irtóztató ravaszság volt ebben. Senki sem mondhatja, hogy
                        az aláírás nem az István király keze írása, hisz az, és mégse az, mert már
                        akkor “holt kéz” volt. Hát érted-e már, mi forr énbennem? Tessék ebből
                        kiokoskodni! Istentelen egy dolog ez, amely nem sokáig maradhat már
                        annyiban.</p>
				<p>A csendes vidéki, félművelt emberek fejében csodálatosan alakulnak át az
                        elmúlt események, s izgatják őket. Hanem iszen az mindegy, a fődolog, hogy
                        Velkovics a Kozsehuba pártján állt. Velkovics azonban a hangulatok embere,
                        és amikor a hadnagyot a lován látja, neki is ugrál a szíve örömében.
                        Mégiscsak szebb a ló, mint a szamár. (Ámbár a Nagy Szamár árán akár egy
                        ménest lehetne venni.) Aztán a hadnagy kedves, megvesztegető modorú fiú,
                        olyan szépen tudja mondani Velkovicsnak, hogy “kedves Gyuri bácsi”, s olyan
                        szeretettel néz rá, hogy attól az ő szíve is megolvad. “Szó, ami szó -
                        gondolja magában -, ha leány volnék, én is csak olyan volnék, mint Rozália,
                        de minthogy én férfi vagyok, és nem vagyok szamár, hát mégis inkább adom
                        Rozáliát a Nagy Szamárnak.”</p>
				<p>Ezért nem volt még tiszta munka sem a Kozsehuba tervbe vett eljegyzése, sem
                        pedig a Noszty hadnagy felülkerekedése; így is csöppenhet, de amúgy is.
                        Kozsehuba érezte, hogy roppant veszedelmes ellenfele támadt, forrtak benne
                        az ádáz gondolatok, amelyeket nem önthetett versszakokba, mint a poéták;
                        mert nem ivott ama bizonyos kasztáliai forrásból. Kozsehuba csak sört ivott.
                        Noszty sem volt bizonyos győzelmében, úgy vette a dolgot, mint egy
                        háborúviselést, melynek kimenetele bizonytalan.</p>
				<p>A háborúviseléshez azonban pénz kell. S ő, szerencsétlenségére, éppen most
                        tört le. Nagyon sokáig volt már egyugyanazon városban. Az mindég kész méreg
                        egy katonatisztnek. Az “andere Städtchen, andere Mädchen” közmondás nem bolondság. Az új leányokat még
                        talán elengednék a hadnagy urak, hanem az új városokra, melyekben új
                        uzsorásokat és új hitelt találnak, határozottan szükség van.</p>
				<p>Noszty hadnagy minden hitele kimerült, most már azon a fokon járt, hogy a
                        kamerádjaitól kért apró, tízforintos kölcsönöket becsületszóra, s azokat is
                        alig bírta megadni. Ez rendesen a vég kezdete. Tavasz felé már semmi
                        eszközökben sem válogatott, eladta a két lovát, értékes tárgyaitól,
                        emlékeitől is megvált, ezeknek az árából igyekezett még fenntartani
                        helyzetét, úgy-ahogy, Velkovicsék szemében, de mikor ezek nyáron Rajecre
                        utaztak hosszabb fürdőzésre, egyszerre végképp bedugult minden forrása,
                        pedig a döntő ütközetnek Rajecen kellett megvívatnia. Az apja megírta, hogy
                        nem adhat most egy garast sem: “Rossz világ jár rám, az egész hónapban
                        vesztettem a tarokkon.” A módosabb Nosztyak a tavaszi fagyokról és
                        takarmányhiányról panaszkodtak, még a jó kanonok is, ki pedig “készpénz
                        bácsi” volt eddig, kisiklott egy ájtatos okoskodással: “Krisztus urunk
                        nehány halacskával töltött meg számos embert, szomorúan kell bevallanom
                        csekély szolgájának hiú erőlködését, aki minden halacskájával is képtelen
                        volt egy embert betölteni: hiú kísérleteit immáron abba is hagyja.
                        Ámen.”</p>
				<p>Ily kétségbeejtő viszonyok közt az a hadi fortély villant meg a megszorult
                        hadnagy fejében, hogy akinek nincsen puskapora, szerezzen az
                        ellenségééből.</p>
				<p>Hanem ahhoz bizony egy kis pofa kell. Hiszen igaz, azelőtt, mikor még nem
                        udvarolt Velkovics Rozáliának, egy ízben már kért Kozsehubától száz
                        forintot, és azt pontosan megfizette (éppen ez a tény sugallta az eszmét),
                        de az akkor volt! Most egészen más a helyzet, harcban állnak a leány miatt,
                        és egyébként Noszty félvállról vette a zsíros civilt, az pedig lelke
                        mélyéből gyűlölte benne nemcsak a vetélytársat, hanem a szép hadnagyot és
                        előkelő nevű úrfit. Nagyot bámult tehát, midőn az egy este nagy
                        kardcsörtetéssel és sarkantyúpengéssel benyitott az üzleti irodájába.</p>
				<p>- No, találd ki, Tivi, miért jöttem én most tehozzád?</p>
				<p>- Bizony nem bírom elgondolni.</p>
				<p>- Egy kis baráti szolgálatot kérek tőled, kedves öregem. - Bámulatosan
                        melegítő, rokonszenves hangja volt.</p>
				<p>- Ugyan? - csodálkozott Kozsehuba.</p>
				<p>- Nem kerülgetem a kását. Katonás egyszerűséggel fordulok hozzád: nem
                        volnál-e szíves kétszáz forintot kölcsönözni?</p>
				<p>Kozsehuba már eleget hallott a városban a Noszty pénzzavarairól, s
                        gondoskodott róla, hogy Velkovics uram fülébe is eljussanak (mert árts az
                        ellenségnek, ahogy lehet), de annyira megszorultnak mégsem hitte, hogy éppen
                        őhozzá merjen fordulni, akit annyiszor megsértett hányaveti modorával, elmés
                        célzásaival, éppen Rozália jelenlétében. No, ez már mégis nagy szemtelenség.
                        Akkora nagy, hogy megzavarta Kozsehubát. Ilyesmire nem volt elkészülve.
                        Hirtelenében nem talált szavakat megbotránkozására. Azon gondolkozott, hogy
                        a szemébe kacagjon-e, kigúnyolja-e, vagy pedig egyszerűen üzleti ridegséggel
                        elutasítsa?</p>
				<p>Addig gondolkozott, míg aztán se az egyiket nem tette, se a másikat, hanem
                        valami mást tervelt ki, és így szólt a hadnagyhoz jóakaró hangon:</p>
				<p>- Mire kell az a pénz?</p>
				<p>- Hogy némely apró dolgaimat rendbe hozza, míg otthonról nagyobb összeget nem
                        kapok. - (Nem mondta meg, hogy Rajecre akar menni a pénzzel.) </p>
				<p>- No, tudod - felelte Kozsehuba -, kétszáz forintot nem adok.</p>
				<p>- Soknak találod? </p>
				<p>- Kevésnek. Mire mégy kétszáz forinttal? Az csak egy kis éterinjekció. Vagy
                        levegőt adok, amiben mozoghatsz, vagy nem adok semmit. Vagy ezer forintot
                        kérj, vagy semmit.</p>
				<p>A hadnagy el volt érzékenyülve, majdnem a nyakába ugrott a nagy
                        lelkesedéstől.</p>
				<p>- Te vagy a legjobb cimbora, a legédesebb fickó a világon, szeretnélek
                        összevissza csókolni. Tudod-e, hogy boldoggá teszel?</p>
				<p>- No, csak még ne hirtelenkedj azzal a megcsókolással. Mert igaz, hogy adok
                        neked ezer forintot kölcsön, de nem akarok benned csalódni.</p>
				<p>- Afelől biztosítlak, pajtáskám!</p>
				<p>- Egyszer már csalódtam benned! - mondta összevont szemöldökkel
                        Kozsehuba.</p>
				<p>- Énbennem?</p>
				<p>- Hát igen. Egyszer már adtam neked száz forintot kölcsön. Emlékszel?</p>
				<p>- De hisz megadtam.</p>
				<p>- Éppen azért csalódtam benned, mert azt hittem, hogy nem fogod megadni. Ha
                        most azt hinném, hogy megadod, másodszor csalódhatnám. Akiben én egyszer
                        csalódtam, én annak többé nem hiszek. Én üzletember vagyok, barátocskám,
                        vagyis, ahogy te szoktad mondani, filiszter. Nekem elveim vannak.</p>
				<p>- Nem értelek - idegeskedett a hadnagy. - Adsz, vagy nem adsz?</p>
				<p>- Adok - mond ez nyugodtan -, ha meg tudod három hó alatt fizetni.</p>
				<p>- Hogyne tudnám?</p>
				<p>- És ha lesz egy elfogadható jótálló - tette hozzá Kozsehuba.</p>
				<p>Erre bezzeg menten elsavanyodott a hadnagy ábrázata.</p>
				<p>- Ez egy rossz tréfa, Tivadar. Hisz ha nekem elfogadható jótállóm volna,
                        akkor egy intézethez fordulok, és nem alkalmatlankodnám a barátaimnak. Hol
                        szaladjak én itt az idegenben egy elfogadható jótálló után? Ki ír nekem alá
                        ezer forintot itt ebben a zabpátriában?</p>
				<p>Kozsehuba vállvonogatva fonta össze mellén a kezeit.</p>
				<p>- Nem mondtam én, hogy szaladj valaki után, én csak azt mondom, hogy legyen a
                        váltón jótálló. Hogy hol veszed, miképp veszed, mint szellem lép-e be a
                        kulcslyukon, azzal nem törődöm, én csak azt kívánom, hogy jótálló legyen a
                        váltón. Érted-e?</p>
				<p>Noszty vörös lett erre, mint a láng, haragosan emelte fel fejét kevélyre.</p>
				<p>- Te, úgy látszik, elfeledkezel, hogy egy Nosztyval beszélsz!</p>
				<p>- Én csak egy ajánlatra mondtam egy föltételt - felelte ártatlanul a kezeit
                        dörzsölve, mintha mosná.</p>
				<p>- Egy elfogadhatatlan, sértő föltételt!</p>
				<p>- Ha sértőnek találod, visszavonom, ha elfogadhatatlannak, ne fogadd el.</p>
				<p>- Eszembe sincs.</p>
				<p>S ezzel fölcsapta csákóját még a szobában, s dühében hátrarúgta előrecsúszott
                        kardját, úgy rohant ki lihegve, fújva, de a küszöbről, még hátrakiáltott
                        hevesen:</p>
				<p>- Kozsehuba, te nem vagy úr!</p>
				<p>Másnap a sörházban találkoztak a kuglizónál. Ebéd előtt odahúzódik az egész
                        városi intelligencia.</p>
				<p>Kopereczky báró is ott van ilyenkor, s azonfelül mindenki, akiben izomerő
                        van, kilökni a golyót. Nagy zaj és óriási érdeklődés mellett folyik a
                        Kriegsparthie. Ebben nyer kielégítést, ami hadakozási ösztön a jámbor tót
                        urakba beleszorult.</p>
				<p>A hadnagy kedvetlen volt, szép hosszúkás arcán átvirrasztott vagy átdorbézolt
                        éj nyomaival, kékes patkókkal a szemei alatt, hihetőleg bántotta a tegnapi
                        eset, mert rá se nézett Kozsehubára, hanem egyszer aztán kilencet talált
                        ütni, amire nagy hurrá kiáltás támadt, és a hadnagy is vidámabb lett, mert
                        nincs az a vérbeli kuglizó a világon, aki arra a kéjes zörejre, amit a
                        kilenc báb összeomlása kelt, el ne felejtené minden baját, és amint ettől a
                        dicsőségtől mámorosan Kozsehuba mellett kellett átmennie (hisz ilyenkor még
                        a halálos ellenségének is megbocsát az ember), nem állhatta meg, hogy meg ne
                        szólítsa:</p>
				<p>- Nagyon megharagítottál tegnap, Tivadar!</p>
				<p>- Pedig nem volt okod - mentegetődzött Kozsehuba -, mert mit kértem
                        tőled?</p>
				<p>- Ne beszélj, kérlek, olyan hangosan.</p>
				<p>- Úgyszólván semmit - folytatá halkan. - Hisz az egész dolgot be lehetett
                        volna pecsételni a te pecséteddel, s ráírni a borítékára, hogy csak azon és
                        azon a napon bontható fel. Ha pedig, amint mondod, addig kifizeted, hát
                        akkor igazán tárgytalan az egész mesterség.</p>
				<p>- Hiszen persze, persze, de tudod mégis. Léni, egy kriglit hozzon! (Majd
                        megint Kozsehubához fordult.) Ugye, szép lökés volt, mi? Ami pedig azt a
                        tegnapi dolgot illeti, majd meggondolom, hogy mit lehetne benne tenni.</p>
				<p>(Most már a boltomban vagy - gondolta magában Kozsehuba.)</p>
				<p>S valóban, estefelé újra megjelent nála a hadnagy, nagyon szelíd volt, semmi
                        negéd, semmi hetykeség a magatartásán.</p>
				<p>- Hát mégis eljöttél? - kérdezte Kozsehuba közömbösen.</p>
				<p>- Az ördög idehozott. Add ide azt a cédulát, hadd írom alá - mondá fojtott
                        hangon. - Kit akarsz?</p>
				<p>Kozsehuba tintát, tollat és egy váltóűrlapot tett eléje.</p>
				<p>- Hát mondjuk, például az alezredest, Stromm Adalbert lovagot - ajánlta
                        Kozsehuba.</p>
				<p>- Eredj a pokolba vele - tört ki Noszty -, annak olyan szép kalligrafikus
                        írása van, hogy ha a nyakam vágod el, sem bírom megközelíteni.</p>
				<p>- Annál jobb - nevetett Kozsehuba. - Legalább nem kell majd írásszakértő.</p>
				<p>Noszty összerezzent.</p>
				<p>- Mit mondtál? - kérdé sötét arccal, rekedten.</p>
				<p>- Semmit. Mit mondtam volna? Hisz csak üres formalitás az egész.</p>
				<p>Hiszen csak egyet percen a kihegyezett, meghasított lúdtoll, a papíron
                        megiramodik egy kicsit, hejh, erős munka volt. (No, máskor nem lesz már
                        olyan erős.)</p>
				<p>Föllélegzett, izzadó üstökét megtörülte, s lecsapta a tollat, mintha egy
                        mázsás rudat dobna le.</p>
				<p>- Itt van! - hörögte. - Nézd meg, rendben van-e, aztán pecsételjük le!</p>
				<p>Kozsehuba csak úgy fél szemmel pislogott rá, látta, hogy rendben van:
                        “Adalbert von Stromm.”</p>
				<p>Hát rendben volt. Kozsehuba benyúlt a wertheimszekrényébe, és kiolvasta neki
                        az ezer forintot. Most már hadd szaladjon vele Rajecre, leányt hódítani.</p>
				<p>Mondani sem kell tán, magától értetődik, hogy volt most hegyen-völgyön
                        lakodalom, a mi hadnagyunk kihúzta magát, szabadságot kért, elment Rajecre,
                        és ott olyan szelet csapott a szép Velkovics Rózsika körül, hogy a világ
                        bámult. Meg kell adni, hogy mutatósan tudott költeni. Nem járt itt ilyen
                        gavallér még tán a Thurzó kisasszonyok idejében sem, akik itt fürdőztek a
                        hajdankorban. Piciny lábnyomaikat még most is látni véli a fenyvesekben
                        egy-egy, a múltakon elmerengő sétáló.</p>
				<p>A pénz röpült, de az idő is. Egyszer csak vége lett a nyárnak. Velkovicsék
                        hazajöttek a skatulyáikkal és ládáikkal, a hadnagy szabadságideje lejárt,
                        minden elmúlt, a nyár virágai elnyíltak, a falevelek sárgulni kezdtek,
                        minden hervadozott, csak a szerelem nyílt javában a két ifjú szívben. A
                        hadnagy érezte, hogy itt az ideje huszárosan nekivágni, s megkérte
                        Velkovicstól is a leányt. Az öregúr nem mondott nemet (nem mert az
                        asszonyoktól), hanem annyit mondott, hogy “aludjunk rá egyet, hadd
                        ösmerkedjünk meg jobban”. A halasztás pedig veszedelmesebb volt most a
                        kosárnál, mert a váltó lejárati ideje közelgett kérlelhetetlenül,
                        megdöbbentő bizonyossággal. A halál semmi, még ha biztos is, mert az
                        elácsorog, megáll, kanyarodik, megfordul, visszahúzódik, mint az útban
                        egerésző macska, Isten tudja, mikor érkezik meg, enged egy napot vagy egy
                        hetet, talán többet is, de a határidő rideg szám, az nem engedhet semmit.
                        Október tizedike - tehát nem lehet se előbb, se utóbb. Az éjek és a napok
                        egyszerű fehér és fekete kockák, mint a híd padlóin, őrajtuk keresztül
                        lépeget zordonan, kimérten a kiszemelt áldozat felé a rettenetes október
                        tíz.</p>
				<p>Míg messze az idő, százterv, megannyi száz vigasztaló barát enyhíti, oszlatja
                        a gondot, törüli a verejtéket az izzadó üstökről, de amint zsugorodik a
                        kockás mező, szétszaladnak a jó barátok, a vérmes tervek, s marad csak az
                        egy, a legutolsó, a legkétségbeejtőbb, megírni haza, az “öreg”-nek.</p>
				<p>Kedves Apám!</p>
				<p>Ha még életben akarsz találni, jöjj hamar, nagy vallomást kell tennem, de azt
                        csak élőszóval lehet. Ha október 10-ikéig jössz, még beszélhetsz velem.
                        Tizedikén reggel már halva leszek. Bocsássatok meg nekem, és temessetek
                        anyám mellé.</p>
				<p>Hej, erre a szomorú levélre megdobban otthon az apa szíve. Mikor indul a
                        legközelebbi vonat? Hamar a táskámat, a köpönyegemet! Mint a záporeső,
                        sírdogál a kisasszony. Jaj, meghalok itthon a nagy bizonytalanságban, vigy
                        magaddal engem is, apuskám! Bizony, nem is olyan rossz gondolat. Ki tudja,
                        mi baja a fiúnak, de legyen bármi szívbeli keserűség, ha valaki vissza bírja
                        őt rántani a sírból, az a húga keze, hiszen mindég annyira szerette, olyan
                        nagyon kényeztette. Jól van, készülődj fel, együtt megyünk, leányom!</p>
				<p>Noszty Pál és Vilma leánya 9-ikén estefelé Trencsénbe értek, és a Nagy
                        Szamár-hoz szálltak be, onnan küldték el a bérszolgát, keresse fel Noszty
                        hadnagyot.</p>
				<p>A hadnagy nemsokára előjött (már az is milyen nagy öröm, hogy életben van), s
                        töredelmes vallomást tett.</p>
				<p>Máskor földig sújtotta volna az öreg Nosztyt az eset; most csak annyit
                        mondott sötéten:</p>
				<p>- Ilyesmi még nem történt a mi famíliánkban, de most már késő, hogy emiatt
                        neked szemrehányást tegyek. Most már csak annyi időnk van, hogy mentsük,
                        amit lehet. De miképp? Mert pénzt nem hoztam. Annyira megijesztettél, hogy
                        rögtön jöttem. Hol vegyek itt pénzt? Engem itt senki se ösmer.</p>
				<p>- Hiszen éppen az a jó - jegyezte meg nagy cinizmussal a fiatalabb Noszty. </p>
				<p>Az öreg eltűnődött, miféle ismerőse lehetne itt? Hát a kis Kubicza főispán.
                        Az bizonyosan megembereli, ha itthon van, s ha nincs is pénze, segít
                        valahogy. Aztán itt lakik most báró Kopereczky Izrael Izsák is, igaz, hogy
                        önző tót ember, de lehet vele beszélni, van rajta egy kis kaszinói patina.
                        Csakhogy most már későn van, vacsora ideje, ilyenkor senkit sem illik
                        meglátogatni, ilyen szándékkal; legjobb lesz reggelre halasztani a
                        műveletet.</p>
				<p>- Eredj most a szemem elől, ne lássalak, mert csak az epém forr fel -
                        pirongatta a hadnagyot -, végezd a dolgodat, ha van, vagy aludj, ha tudsz
                        aludni, de énelőlem elpusztulj. Reggel aztán eljöhetsz, és ha az Isten
                        szerencsét ad, hát még egyszer kiváglak, pokol fajzatja, hanem aztán azt se
                        halljam, hogy apád vagyok.</p>
				<p>Ezzel a mennydörgéssel könnyítvén atyai lelkén, a könnyelmű emberek
                        csodálatos módon helyreigazodó nyugalmával lesétált leányával a Nagy Szamár
                        étkezőtermébe, mely alul volt, két rekeszre osztva a vörös és fehér abroszok
                        számára.</p>
				<p>A fehér abroszos teremben első volt, akit megpillantott egy nagyobb
                        társaságban, báró Kopereczky Izrael. Az asztalfőn ült, szürke kabátban,
                        nyúlszínű fajdkakastollas vadászkalap a fején. Éppen javában beszélt
                        valamit, mikor a Vilma kisasszony szoknyáinak suhogására egyszerre minden
                        szem az ajtó felé fordult. Gyönyörű jelenség volt nyúlánk, magas termetével,
                        finom fehér arcával, melyen valami költői köd borongott; fekete haja volt,
                        de nem fényes, olyan, mint a korom, s ahhoz egy imádandó fitos orrocska,
                        hogy az ember szeretné megenni.</p>
				<p>- Ohó! Hohó! Hiszen ez Noszty! - kiáltott fel a báró kitörő örömmel, s úgy
                        vágta az asztalhoz a kalapját, hogy szinte zúgott.</p>
				<p>- Szervusz, Kéti öcsém! Ejnye, de derék dolog, hogy látlak!</p>
				<p>Kopereczky felugrott, eleibök sietett, és egyben átigazítá magát kaszinói
                        alaknak, kiegyenesítvén nyakát, félkörben hajlítá meg karjait. “Csak a zúza
                        hiányzik a hóna alul”, jegyzé meg a törzsasztal szeniorja, a járásbíró, a
                        rántott csirke szokásos tálalása jutván eszébe az arisztokratikus kéztartás
                        formájából.</p>
				<p>Kopereczky aztán ott is ragadt a Nosztyak asztalánál. Az öregúr felette
                        nyájasan fogadta, s a kisasszony olyan pompás társalgó volt, hogy mindjárt
                        át tudta melegíteni, akivel beszélgetett, mintha tízéves ismerősök volnának.
                        A báró apró szürke szemei csakhamar ragyogni és világítani kezdtek, mint a
                        macskáé. Hovatovább jobb kedve támadt, még pezsgőt is hozatott, és
                        vizespoharakat rendelt hozzá. Így előkelő az a vidéken, hogy a plebs ne
                        tudja, mit isznak az urak.</p>
				<p>Egyébként hiába erőltette a nagyvilági bontont, azért igazi típusa maradt a
                        vidéki gavallérnak, bizonyos zöld allűrökkel. Zsonglőrmutatványait vette
                        elő, mindjárt első intrádára elnyelte a Vilma
                        kisasszony kesztyűit, majd újveretű körmöci aranyakat szedegetett elő a
                        hajából és csipkés gallérja fodraiból, amire nagyokat kacagott az öreg
                        Noszty, de Vilmának határozottan visszatetszett a szellemtelen tréfa, bár
                        nem mutatta.</p>
				<p>Mikor a kunsztokból kifogyott, odaintette a kucsébert, rákényszerítvén
                        Vilmát, hogy húzzon a zacskójából három számot. Vilma húzott, de a három
                        szám összeadva túl volt a százon, tehát nem nyert. Most maga húzott
                        Kopereczky, megint nem nyert. Dühös lett, káromkodni kezdett, majd
                        megmustrálta a kucsébert, hogy csal, kiszedte a számait, megolvasta, hogy
                        kilencven-e, mindez igen közönséges, ízetlen magaviselet volt, de csak el
                        kellett azt nyelni jó képpel, mint egy kapitális bohóságot szokás, hiszen
                        kisvárosban kisvárosi emberek laknak, és végre is Vilma kiérezte apja
                        modorából, hogy Kopereczky ez idő szerint becses ember.</p>
				<p>Különben nem volt ostoba, s látszólagos együgyűsége mellett ravasz tervet
                        főzött ki. Az a művelet, hogy az aranyakat a Vilma hajából fogdosta ki, s
                        hogy az elálló hajszálak érintése édesen csiklandozta, veszedelmes kóstoló
                        volt. Tovább, tovább! - incselkedett vele az a pajkos tündér, aki a
                        pezsgőben lakik.</p>
				<p>- Tudja, mit, Vilma kisasszony, se az én kezem nem szerencsés külön, se a
                        magáé, van egy babonám, próbáljuk meg, húzzunk egyszerre együtt, én egy
                        számot, maga a másik kettőt.</p>
				<p>Megrázta a zacskót, és odanyújtotta Vilma felé. Vilma kisasszony bedugta kis
                        kezét, mire a selyma Kopereczky is benyúlt a maga nagy mancsával, de volt
                        annyi esze, hogy a zacskóban nem a begöngyölített számokat hajszolta, hanem
                        mohón kapott a fehér kezecske után, megszorongatva azt nagy kéjjel, mámoros
                        pislogással; mintha puha meleg madárfészekben turkálna, érezte a kéz
                        lüktetését, izzó tűz nyargalt át erein, a leány arca pedig piros lett, mint
                        a rózsa. A bolond is kitalálhatta, hogy a zacskóban mi történik, de hát amit
                        az emberi szem nem lát, azt nincs joga az apai vigyázatnak figyelembe
                        venni.</p>
				<p>- Ejnye, Kopereczky! - szisszent fel durcásan Vilma, és kirántotta kezét a
                        zacskóból. - Meg van maga bolondulva, vagy mi?</p>
				<p>- Úgy látszik, hogy csakugyan bolond vagyok, mert kis számot kellene húznom,
                        s ahelyett szándékosan egy nagy numerus után vetettem ki a kezemet.
                        Haragszik?</p>
				<p>- Persze hogy haragszom - felelte, és elfordította a szép, álmatag arcát.</p>
				<p>Erre aztán teljesen elkeseredett Kopereczky. Fejét lehajtotta a fél
                        könyökére, és elkezdett könnyezni.</p>
				<p>- No, ne okoskodj, Kéti, ne légy gyerek! - szólt közbe az öreg Noszty. -
                        Micsoda dolog az, Vilma? Hiszen csak tréfa az egész. Még csak az hiányzik,
                        hogy felhívjátok rá a közfigyelmet. Máris idenéznek az idegen asztaloktól.
                        Hamar nyújts kezet Kopereczkynek!</p>
				<p>Vilma engedelmeskedett, ami aztán annyira fölvillanyozta a bárót, hogy egész
                        vidáman fölkiáltott:</p>
				<p>- Hopp, no! Most már meghalsz, kucséber! Játszom az egész kosárra! </p>
				<p>Ez mindig esemény a Nagy Szamárnál, korszakalkotó dolog. Minden évtizedben
                        egyszer történik, hogy egy-egy nábob vagy tékozló örökös egész kosárra
                        játszik. Síri csend támad szerteszét az asztaloknál. Beszélgetés,
                        anekdotázás félben marad. A kucséber szívének hangos dobogását lehet
                        hallani. A szegény olasz életfolyamata megdöbbentő válponthoz jutott: vagy
                        koldus lesz a következő percben, vagy szerencsefi. Minden figyelem ide
                        fordul. A pincérek lába legyökerezik. Még tán az óra is megáll a falon,
                        bereked a tiktak egy-két percre.</p>
				<p>A báró sokáig kotorász a zacskóban, végre kirántja a három számot, és
                        figyelmesen a kucséber arcára néz.</p>
				<p>- Nyertem! - hörgi diadalittasan.</p>
				<p>- Honnan gondolja? - kérdi Vilma.</p>
				<p>- A kucséber arcáról látom. Biztos.</p>
				<p>A kucséber arcán a kétségbeesés gyöngyözik. Ő már ismeri kívülről a számait,
                        s hirtelen összeadja, de a szörnyű katasztrófát látva, mégse adja meg magát,
                        megüvegesedett szemeit babonásan emeli a mennyezet felé, nem mer hinni a
                        bizonyosban, s csodáért imádkozik: “Oh, Santa Madonna, segíts!”</p>
				<p>A számok azonban Santa Madonnánál is erősebbek. A 9, 15 meg az 53 Maróthy
                        szerint 77, jóval százon alul; a kosár tehát a Kopereczkyé.</p>
				<p>- Engedje meg, Vilma kisasszony, hogy önnek ajánlhassam fel.</p>
				<p>Olyan kevélyen, szertartásosan mondta ezt, mint egy középkori lovag, ki az
                        ellenségtől elvett zászlót a királyné lábaihoz teszi le.</p>
				<p>- Köszönöm, uram, addig is, míg viszonozhatom.</p>
				<p>- Mit, viszonozni akarja? - pattant fel Kopereczky. - Vagyis szintén kosarat
                        akar nekem adni?</p>
				<p>Vilma elmosolyodott.</p>
				<p>- Nono, hát alkudjunk meg, a kosarat nem maga kapja - biztatta meg, miközben
                        kivett a kosárból egy szem mogyorót és egy narancsot, a mogyorót
                        kettéharapta a hófehér, rizskása alakú fogaival, a narancsot félretette, a
                        kosarat pedig visszaadta az olasznak.</p>
				<p>- Itt van, szaladjon vele, szegény ember, és máskor ne kezdjen ki a báró úr
                        szerencséjével!</p>
				<p>Az nem is kérette magát sokáig, úgy elszaladt terhével, mint a füst, abban a
                        meggyőződésben, hogy a Madonna mégiscsak segített rajta, egy másik Madonnát
                        küldvén le az égből maga helyett.</p>
				<p>Most meg már azért neheztelt meg Kopereczky, hogy hát az ő ajándékát így
                        becsülte meg a kisasszony. Ezt ő nem érdemelte. Ez kegyetlenség. Isten, aki
                        az ő szívében olvasni tud, látja, hogy az milyen tiszta és őszinte, s ezen
                        aztán sírni kezdett, el nem felejtvén, amennyi nedveset kisírt, azt
                        megtetézve beszedegetni a poharakból.</p>
				<p>Nosztyék látván, hogy a bárón mindjobban erőt vesz a bor, fáradtaknak
                        jelentették magukat, s elbúcsúztak, hogy a szobájukba vonulnak</p>
				<p>Kopereczky váltig ellenkezett.</p>
				<p>- Ejnye no, restellem, hogy jobban nem mulattattalak. De mért nem írtad meg
                        előre, bátyácskám, barátocskám, hogy jössz. Fogattam volna galócát a
                        Vágban, kötöttünk volna nyakára pántlikát, nemzetiszínt, ahogy szoktuk, ha
                        nevezetes férfiúvendég van. Galóca nélkül nem lehet. Egyszer Deák Ferencnek
                        is küldtünk, de mikor az Angol Királynőnél elébe tették megsülve, a
                        nemzetiszín pántlikával nyakán, csak nézte, de nem mert belőle enni. “Várom
                        - mondta -, hogy előbb talán a Szózatot is el fogja énekelni.”</p>
				<p>Erősködött, hogy galóca nélkül nem eresztheti el a város kedves vendégeit,
                        azért csak olyan föltétel alatt engedte őket a szobájukba, hogy holnap még
                        nála jelentkeznek.</p>
				<p>Fölmentek a szobájukba, de az alvástól még messze voltak. Csordultig ki
                        kellett élvezniük a vidéki mulatság minden ízét. Kopereczky valahol
                        előkerítette a cigánybandát, Kiczka Flórist, s éjizenét adott Vilma
                        kisasszonynak, amire az bosszúsan fordult meg ágyában, s csípősen jegyzé
                        meg:</p>
				<p>- Az ember, úgy látszik, nem kezdődik okvetlenül a bárónál.</p>
				<p>- Nono - felelt félálmosan az öreg Noszty. - Csakhogy Izrael barátunk nemcsak
                        báró, hanem azonfelül szenior is lesz, az pedig csinos kis bolondság.</p>
			</div>
			<div type="chapter">
				<head>MÁSODIK FEJEZET</head>
				<head>A Kopereczky család s főleg néhány szó az előbbi fejezetben szerepelt báró
                        Kopereczky Izrael Izsákról</head>
				<p>Kétségen kívül feltűnik az olvasónak az Izrael Izsák kettős név, s körülbelül
                        így okoskodik: </p>
				<p>Ha már az apja bolond volt, legalább a keresztszülőknek lehetett volna eszük.
                        Micsoda hóbort az, egy magyar bárót ilyen zsidó nevekkel megnyomorítani?</p>
				<p>Pedig bizony nem voltak a keresztelő funkcionáriusok bolondok, se a papája,
                        tudták ők azt, hogy mitől hízik a légy. Az Izrael Izsák neveknek éppen
                        olyan, sőt amolyanabb oka van, mint például a Tamás keresztnévnek a Szirmay
                        családban, vagy annak a hagyománynak a gróf Nádasdyaknál, hogy minden
                        házukat mindenkoron náddal födjék, amit annyira betartanak, hogy mikor a
                        pesti palotájukat nem engedte a fővárosi tanács náddal födetni, mégis náddal
                        födték - csak tettek fölébe még egy zsindelyfedelet is. </p>
				<p>Az Izrael Izsák keresztnévnek az az oka, hogy Kopereczky Károly a múlt század
                        elején Prágába kerülvén, mint huszár főhadnagy összeállt ott egy kellemetes
                        zsidó hajadonnal, mely vadházasságból egy fiú született, Móric, s
                        neveltetvén a zsidó rítusban és hitben, csak felserdült korában
                        adoptáltatott Károly által, kinek kemény szívét a közelgő halál fuvallata
                        melegíté meg törvénytelen fia irányában. Ez a Móric báró áttérvén a
                        keresztény hitre, s megkapván az őt illető magyarországi birtokrészt,
                        megtelepedett az arany Prágában, kereskedelemmel foglalkozott (a vér, hiába,
                        kiüti magát), s kivált mint katonai szállító roppant vagyont szerzett. A
                        magyarországi gőgös Kopereczkyek mindamellett megvetették őt, és sohasem
                        érintkeztek vele, ami fő bosszúsága volt életének.</p>
				<p>Gyermektelenül halván el, bolondos végrendeletet tett, hogy vagyonának
                        kamatait és mindennemű jövedelmét idők végéiglen a Kopereczky bárói
                        nemzetségnek olyan tagjai élvezzék, kik a szent keresztségben az Izrael
                        Izsák keresztnevet kapták és viselik, mégpedig, amennyiben több Izrael Izsák
                        fordulna elő a családban, mindenkor a szenior, a legidősebb Izrael Izsák
                        báróé a vagyon jövedelme, s csak a Kopereczky család címere felfordításával
                        (vagyis magvaszakadtával) száll az egész tőke a katonai kincstárra. Katonák
                        bőrén szereztetvén, legyen a végén megint a katonáké.</p>
				<p>A Kopereczkyeket természetesen hidegen hagyta a végrendelet. Nem reagáltak. A
                        pénznek még akkor szaga volt. Csak húsz évvel később, a fösvény Kopereczky
                        Benedek (IX. Benedek a családfán), mikor már a prágai kamatok nagyon
                        felszaporodtak, és a családi birtokok erősen megfogytak, gondolta rá magát a
                        legutolsónak született fiúgyereknél, kinek az anyjára erősen gyanakodott
                        (egy az inszurrekcióból visszamaradt
                        nyelvmester volt szóban), hogy Isten neki, kereszteljék meg hát Izrael
                        Izsáknak a kis porontyot.</p>
				<p>Báró Kopereczky Izsák Izrael viselte is a nevet egészen húszéves koráig, de
                        akkor belátta, hogy ezzel a névvel nem lehet egy Kopereczky bárónak megélni
                        Magyarországon; kigúnyolják, hep-hepet muzsikáltatnak neki, az úri
                        kisasszonyok háta mögött azt mondják neki a “Haragszom rád”-ban: “Haragszom
                        rád.” (Miért?) “Mert olyan furcsa neved van.” S összenevetnek lenéző
                        ajkbiggyesztéssel. A megyei restoráción nem választják meg semminek: a
                        bemutatásoknál még a családtagok is szégyenlik magokat, s elharapják a
                        keresztnevet; magok közt is “Kéti”-nek nevezik a szerencsétlent (hogy ti.
                        két i van a neve után: Kopereczky I. I.). Kéti báró érezte, hogy ettől az
                        átkozott névtől okvetlenül meg kell válnia, erre pedig éppen csak egy mód
                        volt, hogy főbe lője magát, s ezzel aztán egy füst alatt azt is
                        bebizonyította apja előtt, hogy mégis igazi Kopereczky volt. Abban a
                        tekintetben legalább, hogy nagy szamár volt - amiről országszerte
                        ismeretesek a Kopereczkyek -, mutatja ezt a pozsonyi diétán szárnyra kelt
                            paszkvillus is, Kopereczky István követre
                        vonatkozó:</p>
				<p>Mivel nem vagy Deák, csupán Kopereczky.</p>
				<p> A nagy bölcsességtől ergo nem repedsz ki.</p>
				<p>Így múlt el vagy húsz év. Sok idő egy család történetében. Azalatt bejött a
                        váltó, vasút, a vasúttal a nagy fényűzés, pezsgők, havanna szivarok, és most
                        már nem Galilei mondta, hogy “mozog a föld”, mert az ugyan meglehetősen
                        közömbös volt, míg csak ő mondta - hanem az volt a baj, hogy most már
                        Kozsehuba János takarékpénztári igazgató (a Tivadar néhai apja) kezdte
                        mondogatni tótosan, hogy “mozogja a föld”. Lehetett pedig ezt a mozgást
                        látni a takarékpénztári könyvekből, az árverési hirdetésekből és egyebek
                        közt az elterjedt Kopereczky bárói család némely tagjainak mindég szűkebbre
                        szoruló háztartásából, szemlátomást kopottabb fogataiból és egyre savanyúbb
                        ábrázataiból.</p>
				<p>Nem csoda, hogy ebben a helyzetben az egyik Kopereczky (XI. Benedek) nagyot
                        és merészet gondolt; rávetette magát arra az eszmére, hogy ő megváltoztatja
                        a nevét “Izrael Izsák”-ra, ha lehet, de megpróbálja, ha nem is lehet. A
                        kamatok annyira felgyűlhettek azóta a prágai örökségnél, hogy ez már maga
                        roppant garmada, de a puszta évi jövedelem is a harmincezer forintot
                        kerülgeti. Nosza megindult a kormányhoz, császárhoz kijárni az új
                        keresztnevet, püspök rokona révén magához a római pápához is eljutott, és
                        addig kilincselt, költött és rimánkodott, míg végre csakugyan
                        megváltoztatták a keresztnevét valamely törvényesnek kieszelt formák között
                        Izrael Izsákra, de a bíróság kimondta, hogy néhai Kopereczky Móric a király
                        által is helybenhagyott végintézkedése a szent keresztségben nyert névre
                        érvényes, és nem a koronás fők audienciáján szerzettre.</p>
				<p>Uccu, lelkem teremtette, most aztán leesett a hályog a Kopereczky bárók
                        szeméről, kezdték már belátni, hogy hohó, hiszen ez a név voltaképpen nagy
                        érték, és ami fiúgyerek született a legközelebbi időben, az mind Izrael
                        Izsák nevet nyert, úgy a katolikus, valamint a lutheránus ágaknál. Persze
                        nem ütheti meg valamennyi az örökséget, de már a név egymagában is
                            promessz, ajánlólevél a világba lépő
                        Kopereczkynek, ha nem nyitja is meg a kövér örökséget előtte bizonyosan, de
                        legalább el se zárja, és hitelt fakaszt a könnyelmű uzsorásoknál. Ahány
                        Kopereczky családfő, annyi Izrael Izsák lett már most; igaz, hogy az
                        örökségben csak egy ült, a szkipcsavai Kopereczky Mihály fia (éppen abban az
                        időben született, mikor XI. Benedek Rómában járt). Ezt most már úgy hívták a
                        családban rövidesen, hogy “szenior”, pedig még csak most tanul járni, de ha
                        meg talál halni, jön a szekvens, az lesz akkor
                        a szenior, pedig most még csak szopik.</p>
				<p>Nőttek csöndesen, lassan az Izrael Izsákok, s már a kiskorban bizonyos
                        gyöngédebb ápolásban részesültek a Kopereczky Józsefek, Mihályok, Benedekek,
                        Györgyök és Jánosok között, sőt a folyton romló világ is többre nézte,
                        elnevezvén őket “várandós Kopereczkyek”-nek, míg a keresztény keresztnevű
                        Kopereczkyek a “kimaradt Kopereczkyek” gyűjtőneve alatt úsztak bizonytalan
                        vizeken a boldogulás felé. Úgy, hogy idők folytán szívettépő dologgá vált a
                        Kopereczky szülőkre nézve, hogy csak az egyik fiúszülöttüket ékesíthették
                        ilyen névvel. Ott voltak őméltóságaik is, ahol az angol lordok, akik
                        könnyeket csorgatnak utóbb szülött fiaik bölcsőjébe, vagyis még rosszabbul
                        voltak, mert az angol lordnak a második, sőt harmadik fiából is lehet lord,
                        ha elhalnak előtte az idősebbek, de a Kopereczky Györgyökből,
                        Benedekekből, Mihályokból, haj, sohase lehetnek Izrael Izsákok. Bizony
                        vérlázító, hogy a papok nem engednek több egyforma nevű élő gyermeket
                        egyugyanazon apától és anyától! Pedig egyik-másik Izrael Izsák meg is halhat
                        időközben, s micsoda szívfájdalom az aztán, hogy a megmaradottakban egy se
                        Izrael Izsák többé.</p>
				<p>Hanem iszen amit nem lehet, nem lehet, de miért nem lehetne megadni a módját
                        legalább a szép hangzatra nézve? S egyszer csak kitalálta az egyik
                        Kopereczky, akinek már volt Izrael Izsák fia, hogy a következő fiacskáját
                        megfordítva: Izsák Izraelnek keresztelteti. Ez ellen aztán nem is lehetett a
                        papnak semminemű kifogása, ezt a kánonok nem tiltják. Hiszen csak az
                        kellett, hajrá, utána a többi Kopereczkyek, ami divat, divat, s lőn
                        csakhamar majdnem annyi Izsák Izrael a családban, amennyi Izrael Izsák volt
                        eddig. A bárónők egyebet se csináltak, szülték őket rakásra.</p>
				<p>Évtizedekig folyt ez ártatlanul, nem is látott ebben senki “dolus”-t, legfeljebb jámbor mulatságot, hanem éppen
                        most, történetünk idejében, hallatlan, micsoda kavarodás történik belőle -
                        ki hitte volna még akkor?</p>
				<p>Legközelebb IV. Kopereczky Izrael Izsákra, Mihály fiára következett a
                        szeniorság. Most ugyanis egy tüdővészes Kopereczky III. Izrael Izsák (a
                        lutheránus ágból) a szenior, aki folyton utazgat, a tavaszt keresi, és a
                        sírt találja meg rövid időn. Minthogy az utódlási igény még a szenior
                        életében bejelentendő, ami egyszerűen a keresztlevél beküldéséből áll, s ez
                        idő szerint IV. Izrael Izsák, Mihály fia, az előbbi fejezetben leírt
                        hórihorgas vörös Kopereczky a legidősebb, el is vitte a nyáron személyesen
                        a keresztlevelet Prágába. De tessék csak elképzelni, mi történt: már egy
                        másik keresztlevelet talált ott. Az Izsák Izraelek közül, akikre a kutya se
                        gondolt, véletlenül előállt I. Izsák Izrael (XII. Benedek fia), hogy azt
                        mondja, ő négy egész hónappal öregebb a hórihorgas vörös Kopereczky Izrael
                        Izsáknál, tehát őt fogja illetni legközelebb a stallum.</p>
				<p>A szerteszét élő Kopereczkyek általában, de különösen a legitim érzésűek
                        megbotránkoztak e váratlan fordulaton (az Izsák Izraelekkel bíró famíliák
                        kivételével), s többnyire jól megmosták a törvénytelen követelő fejét, ha
                        találkoztak vele.</p>
				<p>- Megbolondultál? Mit akarsz, szerencsétlen? Miféle nagyzási hóbort ez tőled?
                        Hiszen nem vagy te Izrael Izsák! Te csak Izsák Izrael vagy, barátocskám!</p>
				<p>- Az mindegy.</p>
				<p>- Ohó!</p>
				<p>- No, hát majd megmutatom, hogy mindegy. Két karakterisztikus zsidó névről
                        van szó, s az örökhagyó intencióinak egyformán felel meg, akár az egyik van
                        elöl, akár a másik van hátul.</p>
				<p>Ennyiben állt az ügy, s valóban igen kellemetlen volt I. Kopereczky Izsák
                        Izrael váratlan föllépése, mert a vörös Kopereczkynek nagyon kellett az
                        örökség. Csak nagy nehezen bírta foltozni a szegénységet. A birtoka alig
                        jövedelmezett valamit, hivatalt pedig nem vállalhatott, mert semmihez sem
                        értett. Úgy nőtt fel, mint egy csikó. Nyilvános iskolába nem adták, az
                        otthoni nevelését pedig a krapeci kántortanítótól, Szlimák Józseftől nyerte.
                        Mikor már olvasni megtanult (csoda, hogy megtanult), az apja közbelépett,
                        hogy nem engedi tovább kínozni a gyereket. Hogy mit csinált, mivel töltötte
                        idejét harminchárom éves koráig (annyi idős most), bajos elősorolni.
                        Voltaképpen semmit se csinált, vadászott, lovazott, eljárt a szomszéd
                        birtokosokhoz és a többi Kopereczkyekhez névnapokra, búcsúkra, lakodalmakra,
                        szerette a parasztlányokat és a -menyecskéket, kártyázott a környékbeli
                        dzsentrivel, lovakat csereberélt a trencséni kupecekkel, néha gyapjúeladás
                        idején Pesten is töltött egy-két hetet, hol a kaszinóban “jó spécinek”
                        tartották, ki szeretetre méltó abban, hogy jó képpel tűri a gúnyolódást és a
                        brutális kaszinói malíciákat. Atyja halála után átvette a krapeci birtokot:
                        kétezer hold hozzáférhetetlen erdőt és mintegy nyolcszáz hold szántóföldet,
                        növelte apródonkint a rajta levő terheket, miközben türelmetlenül várta a
                        prágai stallumot.</p>
				<p>Ez a várandóság, bár megzavartatott, mégis nagyban emelte tekintélyét. Sőt,
                        miután az a hír is keringett, hogy a Prágában elhelyezett tőkéket, az új
                        szenior idejében, ha az egy kicsit utánajár, a magyarokkal megbékült
                        uralkodó át engedi hozatni magyar pénzintézetekbe, ahol ez idő szerint
                        magasabb a kamatláb, ez a körülmény adta meg az impulzust, hogy a
                        takarékpénztár Kozsehuba halála után, nem közönséges előrelátással,
                        Kopereczky bárót választotta meg elnökének.</p>
				<p>A tudatlanok vakmerőségével kapott utána, de a nemezis hamar utolérte, mert még el sem foglalta elnöki székét, s
                        máris híressé lett a pénzügyi körökben egyetlen mondásával.</p>
				<p>Az igazgatósági tagokat, kik a választás hírét testületileg hozták meg,
                        kitűnő szívességgel fogadta, s cercleszerűen
                        intézett hozzájuk leereszkedő kérdéseket:</p>
				<p>- Nos tehát, nagyon jól van; szívesen leszek az elnökük. Majd csinálok
                        rendet. Mindent el fogok követni, hogy az önök dolgát megkönnyítsem. Sokat
                        dolgoznak?</p>
				<p>- Elég sokat. A forgalomtól függ.</p>
				<p>- És mi az a sok dolog?</p>
				<p>- Reggeltől estig jönnek az emberek.</p>
				<p>- Úgy? És mit akarnak? - kérdezé csodálkozva.</p>
				<p>- Kölcsönt akarnak felvenni.</p>
				<p>- Micsoda? - riadt fel Kopereczky, fenyegetőleg emelve fel ökleit. - No
                        iszen, majd adok én azoknak kölcsönt!</p>
				<p>Az igazgatósági tagok hüledezve néztek össze, s rögtön tisztában voltak az új
                            akvizícióval. Titokban azonban nem
                        tartották a famózus kijelentést, s csakhamar
                        közkincsévé vált az emberiségnek mint anekdota, bejárván az egész országot,
                        kacajt fakasztott mindenfelé. Sok becsületet nem szerzett vele a
                        takarékpénztárnak, de szerzett magának még egy titulust, a báró Stupideczki
                        nevet.</p>
				<p>Mindez inkább tudatlanságból eredt, mintsem hülyeségből, s abból a
                        szelességből, hogy nem tudta tudatlanságát véka alatt tartani. Nagyképűnek
                        kell lenni az embernek, másokat hagyjon beszélni előbb, ahol ő maga nem áll
                        szilárdan. A tudatlanságnak csak egy takarója van - a nyelv; minek azt
                        minduntalan mozgatni?</p>
				<p>Ismerethiányaitól eltekintve azonban elég magához való esze volt, s vele
                        született gavalléros gondolkozásmódja. Csakhamar belejött az elnökségbe, s
                        amint apránkint megismerte a dolgok csínját-bínját, csak olyan jó
                        takarékpénztári elnök lett belőle, mint elődei.</p>
			</div>
			<div type="chapter">
				<head>HARMADIK FEJEZET</head>
				<head>Valahogy mindég rendbe jönnek az eligazíthatatlan dolgok is</head>
				<p>A bárónak ez a takarékpénztári állása foglalkoztatta az éjjel Noszty
                        képviselő úr gondolatait. Alig aludott valamit. A nagy adósságcsinálóknak
                        csodálatos a szimatjuk. Valami titkos érzés megsúgja, hogy ettől vagy attól
                        az embertől ki lehetne vasalni ennyit vagy annyit. Nincs rá semmi különösebb
                        ok, de azért görcsösen ragaszkodnak ehhez a sejtelemhez.</p>
				<p>Reggelre kelve első dolga volt a bárót felkeresni a nagy sárga épületben a
                        piacon, melynek homlokzatán egy aranyköpű pompázott, de a takarékpénztári
                        tisztviselők azt újságolták, hogy a báró még nem jött be, bizonyosan alszik,
                        az éjjel nagy cécó volt, őméltósága olyan kedvre szottyant, hogy éjizenét
                        adott először itt bent a városban valami pesti kisasszonynak, akibe teljesen
                        belebolondult, azután kivitte az egész cigánybandát a Vághoz, és a
                        galócáknak adott éjizenét, végezetül pedig azzal az ürüggyel, hogy menjenek
                        galócát fogni, belökte a brácsást meg a cimbalmost a folyamba, hogy azok
                        majdnem belevesztek, de legalább tüdőgyulladást okvetlenül kapnak, szóval
                        fölséges egy mulatság volt, minélfogva ma az elnök úr főméltósága valamivel
                        később fog bejönni.</p>
				<p>Tíz óra is elmúlt, és még mindig nem jött Kopereczky, sőt a fél tizenegyet
                        ütötte a toronyban, mégse mutatkozott az utcán. Noszty tűkön ült a
                        várószobában, de hát még a fiatal hadnagy, aki künn az utcán fel s alá járva
                        várta, széna-e vagy szalma: élet-e vagy halál? A kis forgópisztoly ott volt
                        a zsebében. Szorongó érzések közepette tapogatta meg, s aztán megint
                        járt-kelt, hol a toronyórára tekintve, hol a takarékpénztár zöldre festett
                        kapujára.</p>
				<p>Végre kijött az öreg.</p>
				<p>- No, mi van? - kérdé tőle rekedt hangon.</p>
				<p>- Nincs szerencsénk, Kopereczky még most sem jött be. Devernázott az éjjel,
                        és talán alszik. </p>
				<p>- Mindennek vége - sóhajtott fel a hadnagy. - Úgy látszik, el kell vesznem.
                        Tizenkét órakor felbontható és előmutatható a váltó. Ahogy én ismerem
                        Kozsehubát, egy percig se fog várni. Mit tegyünk?</p>
				<p>- Talán küldjünk valakit Kopereczky után? Vagy a lakásán keressem fel? Ahol
                        jön, ni!</p>
				<p>E pillanatban tűnt fel hórihorgas alakja, amint nagy peckesen lépkedett a
                        templomnál. Mellette egy hatalmas kos poroszkált, nagy görbe szarvai
                        körbehajolva befelé nőttek a halántékaiba. Erős állat lehetett, egyszer
                        állítólag összetülekedett a város bikájával, és megkergette; Kopereczkyt,
                        mint egy hű kutya, kísérte mindenüvé.</p>
				<p>A hadnagy szemeiben remény csillant meg, s sietve osont el egy mellékutcába,
                        míg az öreg Noszty Kopereczky elé lépegetett.</p>
				<p>- Éppen tehozzád iparkodom.</p>
				<p>Kopereczkyn semmi nyoma se látszott már az éjjeli dorbézolásnak, friss volt,
                        vidám és csupa illat, még a vén kos is rezedaparfümmel volt meglocsolva.
                        Nyájasan nyújtotta mind a két kezét Nosztynak.</p>
				<p>- Isten hozott, kedves bátyácskám, Isten hozott. De jó, hogy megszólaltál,
                        mert bizony nem ismertem volna rád, mint az olyan kóróra, hehehe, amin még
                        tegnap egy rózsabimbó ringott.</p>
				<p>- Vilmát a fogadóban hagytam, mert egy komoly dologban jöttem hozzád.</p>
				<p>- No hát csak gyere be azzal a komoly dologgal.</p>
				<p>Kart karba fűzve léptek be a takarékpénztári épületbe, a folyosón kinyitotta
                        az elnöki szobáját, és előreereszté Nosztyt, de a kos fürgébb volt, ő
                        törtetett be elsőnek a szentélybe, s egész nyugodtan lefeküdt a
                        wertheimszekrény elé.</p>
				<p>- Hát ülj le, és gyújts rá, aztán parancsolj velem, ha úgy tetszik.</p>
				<p>- Nem egyébért jöttem, kedves Kéti öcsém, mint azokért az aranyakért,
                        melyeket tegnap a leányom hajából kifogdostál.</p>
				<p>- Ah! Persze - nevetett édesdeden a báró. - Erre nem is gondoltam. Igazán
                        kapitális! Tudod-e, hogy egy jó prókátor talán ki is tudná perelni
                        részetekre. Az a baj, hogy mindössze csak kettő volt; azzal csináltam az
                        egész flancot.</p>
				<p>- Az bizony kevés - veté oda amúgy mellékesen a képviselő, majd egész
                        komolyra vált arccal így folytatá: - Mert úgy nézz meg engem, hogy én most
                        egy nagyobb összeget akarok tőled rövid úton, határidőre szerezni. Tudod, a
                        fiú. Hej, barátom, nagy dolog apának lenni. Valami görbe dologba keveredett,
                        a becsülete áll kockán. Kényes természetű ügy. Hisz értesz engem. A pénz
                        rögtön kell. Egy félóra alatt kell, vagy még hamarabb. Idehív levélben, és
                        bevallja. Nemhogy előre megírta volna. Képzeld a kényszerhelyzetet, amibe
                        kerültem. És hát kihez forduljak? Itt csak egy úr van, egy perfekt
                        gentleman, aki ezt a helyzetet megérti, és az te vagy. Mindenesetre hozzád
                        kellett fordulnom... Igaz-e vagy nem?</p>
				<p>Kopereczky szeretett volna most itt nem lenni, de azért mint egy igazi
                        gentlemanhez illik, nem mutatta, csak a zavart beszédjén látszott az
                        igyekezet, hogy a voltaképpeni beszélgetési tárgytól távolodjék.</p>
				<p>- Hiszen igaz, igaz, ami azt illeti. Bizony cudar nép ez itt. Nincs ezeknek
                        fogalmuk a becsületről. Jól mondod. Ezeknek a fenyvesmadár a madaruk, nem
                        mint nekünk a turul. És azt megeszik mindenestül. Önző kutyák. Adnak is
                        ezek valakinek valamit! Megcsalják ezek az Istent is. A Máriának is mivel
                        szúrják ki a szemét! Odaadták neki a fecskét, hogy az legyen a Mária madara,
                        s azt aztán megkímélik, nem bántják, kicsinyeit ki nem szedik, és nagyra
                        vannak vele. De hát miért nem adták oda a fürjet vagy a császármadarat?
                        Azért, mert az nekik jó pecsenyének. A kis verébfiókokat is megsütik és
                        megeszik, de a fecske semmire se jó, hát legyen a Máriáé.</p>
				<p>Noszty idegesen húzta ki az óráját.</p>
				<p>- Hiszen mind szép ez, édes öcsém, hanem az óramutató könyörtelenül szalad,
                        azért hát kérlek, méltóztass a tárgyra térni.</p>
				<p>- Jó, hát beszéljünk róla. Az nem árt. Mennyi volna az összeg?</p>
				<p>- Kétezer forintra van szükségem, mégpedig ebben a negyedórában.</p>
				<p>Az öreg Noszty mindig úgy egyenlített ki adósságokat, hogy két akkorát
                        csinált. Ez olyan rossz szokása volt, amiből a legkritikusabb pillanatokban
                        sem engedett.</p>
				<p>- Hm, az csinos összeg. Zsigmond király valamikor egy várost zálogosított el
                        ennyi pénzért.</p>
				<p>- Ne beszélj nekem Zsigmond királyról és a madarakról, kérlek.</p>
				<p>- Jó, hát nem beszélek. Hanem tisztázzuk előbb az eszméket - szólt derülten
                        (jele, hogy mentő gondolat jutott eszébe). - Mondd meg nekem mindenekelőtt,
                        hogy kihez jöttél most, kedves bátyám?</p>
				<p>- Hogy értsem azt?</p>
				<p>- Báró Kopereczkyhez-e, vagy a takarékpénztári elnökhöz?</p>
				<p>- Természetesen báró Kopereczkyhez.</p>
				<p>Kopereczky olyat kacagott erre, hogy a falak is rengni látszottak, és a kos
                        is abbahagyta a kérődzést az asztal alatt.</p>
				<p>- No, hisz akkor jó helyre jöttél. Kopereczky ugyan nem adhat neked egy
                        grislit se, mert ő maga is kölcsönökből éldegél.</p>
				<p>- Ej, akkor hát a takarékpénztári elnökhöz jöttem - vágott közbe Noszty
                        türelmetlenül.</p>
				<p>- Úgy? Az elnökhöz? Az már más - és a Kopereczky vöröses tüskés szemöldökei
                        felszaladtak a homloka tetejére. - Ó, én istenem, milyen kellemetlenség ez
                        most! Mint elnök nem adhatok neked pénzt ebben az órában, mert ahhoz össze
                        kellene hívni előbb az igazgatóságot, aki megszavazza, ahhoz pedig
                        huszonnégy óra kell.</p>
				<p>- No, akkor aztán vigyen el az ördög - tört ki a komoly honatya, s rohant
                        kifelé kalap nélkül, sétabot nélkül, azzal a végső emberi ösztönnel, hogy
                        bár minden cél nélkül, de segítségért induljon valahová.</p>
				<p>- Hohó, megállj csak! - futott utána Kopereczky, és megcsípte a folyosón. -
                        Valami jutott eszembe.</p>
				<p>- Mit akarsz?</p>
				<p>- Gyere csak vissza; hisz a kalapodat is bent hagytad. Hova mennél így!
                        Ugyanis az jutott eszembe, hogy van nekünk egy határozatunk, mely szerint az
                        elnök a saját szakállára is adhat pénzt, ha az illető kézizálogra veszi azt
                        fel. Hát adjál valami zálogot!</p>
				<p>- Ne légy legalább nevetséges, Izrael! Nincs énnálam, pajtás, egyéb
                        értéktárgy, csak három vadgesztenye a zsebemben, amit a gutaütés ellen
                        hordok.</p>
				<p>- Dehogy nincs. Hát ez az aranykeretű üvegfityegő az óraláncodon? </p>
				<p>- Ez a Vilma arcképe. Testvérek közt sem ér többet tíz forintnál.</p>
				<p>- Az mindegy. Nekem ez a medalion kell. Megelégszem vele.</p>
				<p>Noszty kordiálisan belecsapott a báró
                        markába, és lekapcsolta a medaliont.</p>
				<p>- Mégis derék gyerek vagy, Kéti. Köszönöm a szívességedet, és mihelyt lehet,
                        kiváltom a zálogomat.</p>
				<p>A báró átvette a zsuzsut, bezárta a wertheimszekrénybe, és leült megírni az
                        utalványt.</p>
				<p>- Csak ez az unalmas írás ne lenne - zsémbelt. - Micsoda bolond találmány,
                        barátocskám. Az ember lefogdossa az emberi hangokat ezekkel a légylábakkal.
                        Hát nem nagyszerű? Mit is mondtál csak? Hogy mindjárt kiváltod, mihelyt
                        lehet. Bocsánatot kérek, de mi nem élűnk frázisokból. Nem vagyunk mi sem
                        közvélemény, se országgyűlés. Tessék üzleti nyelven beszélni! Mikor? Évet,
                        hónapot, napot! Mondjuk, kiváltod egy fél év alatt... </p>
				<p>- Helyes.</p>
				<p>- De tegyük fel, hogy ki nem váltod, s ebben az esetben...</p>
				<p>- Olyan eset nincs.</p>
				<p>- Bocsánatot kérek, az üzleti életben mindég számolni kell ilyen esetre.
                        Tehát ebben az esetben a kézizálogra vonatkozó szabályok lépnek életbe,
                        vagyis...</p>
				<p>- Vagyis?</p>
				<p>- A zálogtárgy eredetije, hehehe. Mert maga a zálogtárgy csak szimbólum,
                        hehehe. Mint például a mappa egy bizonyos földterületről.</p>
				<p>Ezen a tréfán aztán Noszty is jóízűen nevetett, s bevárván, míg a
                        becsengetett hivatalnok áthozza az utalvány ellenében a kétezer forintot,
                        meleg kézszorítások között elbúcsúzott barátjától, ki megígérte, hogy
                        feketekávéra felkeresi őket a vendéglőben.</p>
				<p>Alighogy az utcára ért Noszty, megkondult a déli harangszó a piarista templom
                        tornyában. Lehorgasztott fejjel, szorongó érzésekkel járt azóta odakünn a
                        hadnagy, s úgy tűnt fel neki ez a várhegy tövében elterülő egész város, mint
                        egy nagy siralomház. Feje zúgott, lábait lassú reszketegség fogta el, szemei
                        elhomályosultak, összefolyt előtte minden, házak, furmányos szekerek,
                        jövő-menő vásárosok. Annyira meg volt semmisülve, hogy az apját se vette
                        észre, amint feléje lépegetett. Csak a harang búgott rémületesen: bim-bam,
                        bim-bam. A lélekharang az. Arra rezzent fel, mikor az öreg vállon
                        érintette.</p>
				<p>- Kiszorítottam - mondá spártai egyszerűséggel.</p>
				<p>Föllélegzett, mint a sívó homokban fetrengő hal, ha vizet öntenek rá.</p>
				<p>- Hála Istennek! De akkor most már menjünk! Egy percet se szabad
                        veszteni.</p>
				<p>Úgyde éppen most jön rájok szembe a megyeházából Kubicza főispán, aki el van
                        ragadtatva, hogy régi barátját és képviselőtársát itt láthatja, ahol a madár
                        se jár, összeszidja, hogy nem hozzá szállt, de még csak nem is értesítette
                        (ördögök szánkázzanak a hátadon); s azután megfordulván és hozzájuk
                        szegődvén, egy bennszülött hidalgó büszkéségével magyarázza el a Fő téren
                        útközben az egyes nevezetesebb épületeket. Ez volt az Illésházy grófok
                        palotája. Balra odább lakott állítólag valamikor Szvatopluk király, hogy azt
                        mondják, ott volt a téli rezidenciája. (Az ám ni, most is ott vánszorog az
                        udvaron egy fehér gebe, talán éppen az a bizonyos.) Emitt a 13-as szám alatt
                        őrizték 1622-ben a szent koronát. Nézd csak azt az ócska házat, ott hált meg
                        Podjebrád Katalin, mikor Mátyás király átvette mint menyasszonyát.</p>
				<p>Meg-megállt valamely alkalmas ponton mutogatni a várromok festői voltát. No,
                        ugye szép? Nem afféle akármilyen dibdáb város ez. Úgy nézd meg a cipőidet,
                        hogy a nagyapád pora van rajtok.</p>
				<p>- Apám, elkésünk! - türelmetlenkedett a hadnagy, de Kubiczával nem lehetett
                        bírni.</p>
				<p>És már úgyis elkéstek. A déli harangnak csak éppen az első kondulását várta
                        Kozsehuba Tivadar, dehogy várt volna többet egy percet is. Tudta már ő, hogy
                        megjött a hadnagy apja tegnap (kisvárosban hamar elterjed a hír). S nemcsak
                        attól fél, hogy fizetni fognak, hanem a Noszty kisasszony jelenléte olyan
                        háztűznézésfélét látszott jelenteni. A Velkovics házban egész éjjel
                        tisztogattak, sikáltak, rendezgettek erre a hírre, s azóta is egyre füstölög
                        a kéményük, sütnek-főznek - legalább azzal a pletykával ijesztette meg
                        délelőtt a gazdasszonya, Klobukné asszony. Nosza, nem szabad késni. Ki kell
                        a kígyó méregfogát venni, ha alkalom van rá. Klobukné által ugyanis egy
                        kosár mogyoróval kedveskedett Rozáliának délelőtt, de az azt üzente nagy
                        gúnyosan, hogy ő nem mókus. Ez ütött szeget a Kozsehuba fejébe.</p>
				<p>Hát tavaly még mókus volt? Hisz tavaly még elfogadta tőle az évenkénti
                        mogyoróküldeményt. Meg is köszönte levélkében. De most már nem mókus. Hm,
                        úgy vagyunk? No, hát majd megint mókus lesz a kisasszony.</p>
				<p>És amíg Nosztyék ácsorgással töltötték az időt a Fő téren, ő magához vevén az
                        ominózus levélborítékot, sietve igyekezett a kaszárnya felé az ezredes
                        lakására.</p>
				<p>Kemény, katonás, hirtelen haragú ember volt Stromm lovag. Kozsehubának már
                        előre megborzongott a háta, ha elgondolta, hogy fog az mérgében ugrani,
                        mikor a nevével aláírt váltót felmutatja. De mindegy, ezen már át kell esni
                        a jövendő boldogsága érdekében.</p>
				<p>Kozsehuba sohase beszélt vele, csak a kaszinóból ösmerte, ahol az ezredes
                        kalabriászt szokott játszani, és olyan mérges, harcias hangon mondta ki a
                        terceket, kvartokat, mintha hadcsapatokat vezényelne. Hát még a kontrát!
                        Azt lehetett volna hinni, hogy egy kartács süvít a levegőben.</p>
				<p>Nem minden szepegés nélkül kopogtatott be most ajtaján.</p>
				<p>A mogorva “szabad”-ra benyitott a dolgozószobájába, hol éppen csibukozott az
                        ezredes. Fél tizenkettőkor szokott reggelizni, s ilyenkor szívja a
                        csibukját. Ez volt a legrosszabb időpont. Azt már mindenki tudta, hogy az
                        ezredest nem szabad csibukozás közben zavarni, mint a püspököt imádkozás
                        közben.</p>
				<p>- Mi tetszik? - kérdé bosszúsan.</p>
				<p>- Én Kozsehuba vagyok.</p>
				<p>- Az nekem mindegy, de mi tetszik?</p>
				<p>- Mindenekelőtt ezt a borítékot akarom az ezredes úr jelenlétében
                        feltörni.</p>
				<p>- Hát aztán? - kérdé az ezredes valóságosan nyugtalanul. Nem bírta
                        elgondolni, miről lehet itt szó.</p>
				<p>- Íme, a borítékban egy ma lejáró váltó van az ezredes úr zsirójával, azt
                        bátorkodom tiszteletteljesen bemutatni.</p>
				<p>- Egy váltó? Az én zsirómmal? Lehetetlen - mondá elcsodálkozva.</p>
				<p>- Méltóztassék megtekinteni.</p>
				<p>Az ezredes átvette a váltót. Megnézegette elöl, hátul, miközben kivörösödött,
                        a szemei kigyúltak, halántékán az erek kidagadtak, s a bal kezével idegesen
                        dobolt az asztalon.</p>
				<p>(No, most mindjárt kezdődik a vihar - gondolta Kozsehuba.)</p>
				<p>De az ezredes kemény arcvonásai ahogy kijöttek a formáikból, éppen olyan
                        gyorsan vissza is igazodtak. Egy nagyot fújt előbb, aztán egyet szippantott
                        a csibukból.</p>
				<p>- Ki adta önnek ezt a váltót? - kérdezte nyugodtan.</p>
				<p>- Noszty hadnagy úr.</p>
				<p>- És hát most azt akarja ön, ugye, hogy én fizessem ki?</p>
				<p>- Igenis jogom van azt kívánni bármelyik aláírótól, s amennyiben Noszty úr ma
                        délig nem fizetett, kénytelen voltam a másik aláírónál mutatni be a
                        váltót.</p>
				<p>- Hát igen - hagyta rá az ezredes udvariasan -, kezes fizess, ez a regula.
                        Foglaljon helyet, uram, míg összekeresem a szükséges pénzt.</p>
				<p>- Az ezredes úr ki akarja fizetni? - kérdé ez csodálkozva.</p>
				<p>- Természetesen. Hát nem azért jött ön, hogy kifizessem? Hiszen úgy
                        értettem.</p>
				<p>- Igen, igen, de joga van az ezredes úrnak legalább megvizsgálni az aláírást,
                        és esetleg tiltakozni.</p>
				<p>- Az ördögbe! - fortyant fel az ezredes. - Hiszen csak nem tagadhatom meg az
                        aláírásomat?</p>
				<p>- Bizonyos ön abban, ezredes úr, hogy ezt a váltót aláírta?</p>
				<p>- Persze hogy bizonyos vagyok. Hiszen csak emlékszik az ember, nem vagyok én
                            demenciában.</p>
				<p>- Tessék csak jobban megnézni.</p>
				<p>- Ej, ön úgy tesz, mintha gyanakodnék, hogy nem az én írásom.</p>
				<p>- Bizonyosan tudom, hogy nem az ezredes úré! - kiáltott fel élénken
                        Kozsehuba.</p>
				<p>- Ezer ördög! - pattant fel az ezredes. - Hogy meri ön kétségbevonni, amire
                        én egyszer azt mondom, hogy így van? Egy szót se többet. Itt van a pénze.
                        Egy-kettő, fordulj, indulj! Aláz’ szolgája!</p>
				<p>Rossz hangulatban tért haza Kozsehuba. Már a pitvarban meghallotta, hogy
                        vendégei vannak, akikkel Klobukné bíbelődik odabent. Kardcsörgés,
                        káromkodások hallatszottak ki. Könnyű volt kitalálni, hogy Nosztyék
                        méltatlankodnak, amiért nem találták otthon.</p>
				<p>Egy percig gondolkodott, ne forduljon-e meg, de mégiscsak benyitott
                        hozzájuk.</p>
				<p>- Szervusz, brúder - kiáltja eléje örvendezve a hadnagy -, de jó, hogy jössz!
                        Már szinte megharagudtunk, hogy nem vártál be. Édesapám, Noszty Pál
                        országgyűlési képviselő. (Kozsehuba meghajtotta magát.) Eljöttünk, barátom,
                        azt a bizonyos dolgot eligazítani.</p>
				<p>- Már el van igazítva.</p>
				<p>- Ne tréfálj, kérlek, hanem add ide az izét, a borítékot, elhoztuk a
                        pénzedet, köszönettel.</p>
				<p>- Ismétlem, már rendben van. A váltót ezelőtt egy negyedórával bemutattam az
                        ezredesnek. Onnan jövök most.</p>
				<p>- Azt a gazságot csak nem tetted meg? - hebegte a hadnagy elhalványodva.</p>
				<p>- Ugyan, ne tettesd magad - tört ki Kozsehuba haragosan -, mintha nem tudnám,
                        hogy össze voltatok beszélve, hogy az ezredes is csak olyan... olyan lump
                        (“mint te” - akarta mondani, de a hadnagy vérben forgó szemeit látva,
                        megenyhítette), mint a többi lumpok.</p>
				<p>A hadnagy hozzáugrott, és felemelte a kezét, hogy arcul üti.</p>
				<p>Az öreg Noszty elébe állt, nem engedte.</p>
				<p>- Te gazember! - sziszegé a hadnagy, és reszketett a dühtől.</p>
				<p>- Így beszél egy váltóhamisító egy becsületes emberhez - méltatlankodott
                        Kozsehuba.</p>
				<p>- Vigyázzon, fiatalember, türtőztesse a nyelvét! - inté tárgyilagos
                        magaslatról az idősb Noszty. - Ne ingerelje. Nem látja, hogy kard van az
                        oldalán? Ahelyett, ha már megcsinálta a bonyodalmat azzal, hogy be nem
                        várt bennünket, hanem úgy viselkedett, mint egy Shylock, segédkezzék a
                        kibontakozásban. Hát lássuk csak. Ön bemutatta a váltót az ezredesnek; mit
                        csinált az ezredes?</p>
				<p>- Az ezredes kifizette a váltót.</p>
				<p>- És mit mondott?</p>
				<p>- Azt mondta rá, hogy ő írta alá.</p>
				<p>Apa és fiú mély csodálkozással néztek össze.</p>
				<p>- Menjünk - szólt az öreg -, itt többé nincs semmi keresetünk.</p>
				<p>- De engem ez az úr megsértett! - dühöngött a hadnagy. - Ez vért kíván.</p>
				<p>- Eredj a pokolba, az igazat mondta.</p>
				<p>Erővel kituszkolta fiát a szobából, mire az megelégedett vér helyett egy
                        gőgös, lesújtó tekintettel.</p>
				<p>- Eredj már, kérlek, itt úgyis borzasztó a festékszag.</p>
				<p>Az ajtók tényleg újonnan voltak festve, és a hadnagy hozzá is súrolódott az
                        egyikhez, mire dühösen rúgott egyet a pitvarajtón, s tisztogatni kezdte a
                        festékhez ért kardbojtját.</p>
				<p>- Nem árt már annak semmi - sóhajtott az öreg -, be van az már piszkolva
                        anélkül is.</p>
				<p>Túl a kapun tanácstalanul álltak meg.</p>
				<p>- Hát mármost mit tegyünk, apám? Hová? Merre?</p>
				<p>Az öreg a gondolatait igyekezett rendbe szedni.</p>
				<p>- Az ezredes kétségen kívül gavallér ember. Az szép tőle, amit tett. Nem
                        akart elejteni, megmentette az életedet. Fizetett ezért ezer forintot. Nem
                        akarta, hogy a világ megtudja, ki vagy, de ő maga már tudja. Mit lehet ebből
                        tehát konstatálni? Azt, hogy úriember, és jóakarattal viseltetik irántad. A
                        katonák többnyire jószívű emberek. Kár azokat bántani. De ez más blattra
                        tartozik. A fő az, hogy a konkrét esetből szűrjük le a kardinális alaptételeket, amelyek aztán eligazítanak a
                        teendőinkben. Első dolgunk kipuhatolni, hogy ez a jóakarat mekkora, és
                        mennyire aknázható ki? Ez az egyik. Mert ha nagyon erős a jóakarata, akkor
                        el lehet talán végképp simítani a dolgot. Azonban azt is konstatáltam, ugye,
                        hogy úriember. Ez a második. Itt megint az áll elő, hogy nagyon úriember-e,
                        vagy csak afféle úri svádájú jó bácsi? Mert ha nagyon úriember, akkor nem
                        engedi elsimítani azt a disznóságot, amit elkövettél, és nem öl meg ugyan,
                        de megszabadítja tőled a tisztikart. No, ne szólj közbe. Hiába csikorgatod a
                        fogadat. Mert apád vagyok, de nem akarok szamár lenni, s úgy okoskodom a
                        dolgok fölött, amint hideg ésszel kell. Ezekhez képest tehát tisztán áll az
                        én feladatom. Most te eredj a húgodhoz a vendéglőbe, vigasztald meg, és
                        rendeljetek nekem is ebédet, én pedig sietek az ezredeshez, megköszönöm az
                        eljárását, kifizetem, magamhoz veszem a váltódat, és amit meg lehet csinálni
                        a javadra, azt megcsinálom. Csak azt mutasd meg, hogy hol lakik.</p>
				<p>Ezzel aztán az öreg Noszty elindult jobbra, a hadnagy balra, és csak az
                        ebédnél találkoztak, amikor már ott ült az asztalnál Kopereczky is. Lábainál
                        a kos feküdt, s ő annak a gyapjas hátán melegítette a lábait, mert úgymond,
                        ilyenkor ősszel, mikor még nem fűtenek, s könnyen fölfázik az ember
                        alulról, lábmelegítőnek használja a kost, téli vadászatoknál pedig
                        megbecsülhetetlen. Ugyan tegye csak fel rá a lábacskáit, Vilma kisasszony!
                        Az imposztor így akart gyönyörködni ingerlő lábformákban és bokákban.</p>
				<p>Az öregúr viseletéből semmit se lehetett leolvasni; mintha ércből volnának az
                        arcvonásai. Jóízűen evett, fesztelenül csevegett Kopereczkyvel, amit jó
                        jelnek vett a hadnagy, hanem azért mégis furkálta a bizonytalanság, s nem
                        bírta sokáig megállni, hogy egy jelentőségteljes pillantással meg ne
                        kérdezze:</p>
				<p>- Mi van az illetővel, apámuram?</p>
				<p>- Nagyon úriember - felelte az apa egész közömbös hangon. (Oh, ezek a
                        politikusok! Hogy tudnak magukon uralkodni!)</p>
				<p>(No, hogy dagadjon meg - gondolta magában a hadnagy elszomorodva.)</p>
				<p>Képzelhetni, milyen unalmas volt neki most végighallgatni a Kopereczky
                        széptevéseit, parlagi bókjait, vaskos tréfáit és kijelentéseit. Éppen
                        magyarázta, hogy ő sohasem hallgatott a tanítóira, mindent az állatoktól
                        tanult, amit tud.</p>
				<p>- Talán a kos is valami professzorféle magánál? - csipkedte Vilma
                        kisasszony.</p>
				<p>- Valóban az. Ő türelemre tanít engem, mint ahogy a méh, mely a
                        takarékpénztári épületen van, a gyűjtésre és szorgalomra emlékeztet. Én az
                        állatok tanítványa vagyok, és ez az egyik legfőbb büszkeségem.</p>
				<p>A hadnagy kíváncsian nézegette a kost, jó volna most eltanulni tőle a
                        türelmet, mert ugyancsak türelmetlenül várta az asztalbontást, míg végre
                        okos szót válthat az apjával.</p>
				<p>- Mit végeztél?</p>
				<p>Az öregúr kivette nadrágzsebéből a kettérepesztett váltót, és átadta.</p>
				<p>- Ezt elhoztam - mondá -, a becsületet tehát úgy-ahogy megmentettem, hanem az
                        angyalbőr elveszett. </p>
				<p>- Hogy érted ezt?</p>
				<p>- Úgy, hogy a váltómanipulációról csak két ember tud. Az egyik az ezredes,
                        aki sohase fog arról szólni, a másik pedig Kozsehuba, aki talán szólni fog
                        róla, de ez csak pletykaszámba esik. Mindamellett ez legyen az utolsó
                        botlásod ezen a téren, mert ez nagyon csúnya és veszedelmes dolog. Ami pedig
                        a legközelebbi teendőket illeti, eredj fel a szobámba, és írd meg a
                        lemondásodat, az ezredes követeli, hogy le a mundérral, lépj ki a hadsereg
                        kötelékéből, azután pedig csomagolj, megyünk haza. S ha nagyon tapintatos
                        akarsz lenni, kezdj köhögni, mert egészségi okokból jössz; a felvidéki éles
                        levegő megtámadta a tüdődet.</p>
				<p>Így folyt és így végződött a Nosztyék felvidéki kirándulása. A legszebb
                        hadnagyot elvitték Trencsénből, ami azonban nem hagyott nagyobb űrt a kis
                        tót városban, mert más hadnagy jött a helyére. Velkovics Rozália sírt, ahol
                        nem látták, egy csomó hitelező pedig káromkodott, ahol hallották. Még egy
                        darabig irkáltak utána, hol neki, hol az apjának, de miután választ nem
                        kaptak, elmaradoztak apránként, mint a darazsak az elvirágzott fától.</p>
				<p>Innen-onnan végképp is elfeledkeztek volna róla, ha Kopereczky nem járna egy
                        idő óta annyit Budapestre, s nem hozna róla némi híreket, hogy köhécsel,
                        hogy azért hagyta el a katonai pályát, majd meg hogy vért hány. (“A mi
                        vérünk az, amit hány” - sopánkodtak a hitelezők.) Némelykor Velkovics
                        Rozáliának is hozott valami üzenetet tőle, s az akkor rendesen elpirul vagy
                        elsápad.</p>
				<p>Ebből aztán kombinálni lehet, aki akar. Hanem abból is lehet kombinálni, hogy
                        valahányszor Kopereczky Budapestre megy, mindig találkozik Nosztyékkal. Sőt
                        itthon is sokat gondol rájuk, mert ami galócát fognak a Vágban s ami
                        vadkecskét lőnek a krapeci erdőben, az mind Noszty Pál címére megy a
                        fővárosba.</p>
				<p>S hovatovább mind több-több gyanús jel gyűlik össze. Az ősi bagolyfészket, a
                        krapeci kastélyt javítani kezdik tavaszkor, a bozóttal, farkastejjel,
                        labodával fölvert kertet parkírozzák, utakat csinálnak, egzotikus bokrokat
                        ültetnek. Valami fő a Kopereczky fejében, meglássátok.</p>
				<p>Hát az főtt benne, hogy egy fél év múlva azzal állított be Pesten az öreg
                        Nosztyhoz, ahol különben gyakori vendég volt egy idő óta, hogy a terminus
                        lejárt, eljött a kétezer forintért, és elhozta a zálogot.</p>
				<p>Noszty Pál tréfára fogta a dolgot.</p>
				<p>- Te is mindig olyat kérsz, ami nincs. Várj, kérlek, őszig, míg a
                        vicinálisomból pénzt tudok összeütni.</p>
				<p>Kopereczky megrázta a nagy fejét.</p>
				<p>- Én bizony nem várok egy napot se. Előre megmondtam. Vagy fizess rögtön,
                        vagy pedig viszem a zálog eredetijét.</p>
				<p>- Miféle eredetijét?</p>
				<p>- Vilma kisasszonyt. No, mit bámulsz úgy rám, mintha meg akarnál enni? Vagy a
                        pénzt, vagy a leányt, így volt az alku.</p>
				<p>Noszty arca olyanra gömbölyödött ki, mint a császárzsemlye.</p>
				<p>- Hát iszen jól van, csak ne kiabálj annyira! Azért kár olyan lármát csapni,
                        hogy a cselédek azt hiszik, verekszünk. Hiszen ami Vilmát illeti,
                        megkaphatod tőlem ingyen is, sőt tartom szerencsémnek. Mért nem szóltál már
                        előbb, hogy szereted? Hát így szokás nálatok leányt kérni?</p>
				<p>- Ej, te azt nem érted - s fitymálólag intett a kezével. - Tudom én, mit
                        csinálok. Mert úgy van az, bátyácskám, vagyis rectissime, kedves apóskám, hogy az öcsém, János, IX.
                        János, megkért a boldogult apámuram kívánságára feleségül egy Abaffy
                        kisasszonyt Liptóból, nem is szerette pedig. Az Abaffy leány kosarat adott
                        neki. János öcsém éppen olyan szerény, szégyenlős ember volt, mint én, a
                        kosarát annyira restellte, hogy beugrott a Vágba, és belefúlt. Ezt meg aztán
                        az apám vette a szívére, és a halálos ágyán megesketett engem, hogy sohasem
                        kérem meg a kezét anyától született teremtésnek. Ezért nem házasodtam
                        ekkoráig. Mindig vártam, hogy valaki rám köti magát, valami olyan módon,
                        ahogy, az a regényekben előfordul, de az ördögnek se kellettem. Hát értesz
                        most engem, ha én a zálogot követelem.</p>
				<p>Noszty melegen megrázta a kezét, és megölelte.</p>
				<p>- Látom, Kéti fiam, hogy a formulák embere vagy. Ezt szeretem. Ezzel
                        Magyarországon még sokra lehet vinni. Jövőd van, Kéti. Olyan főispánt
                        csinálok belőled, mint a pinty. De igazán szereted-e a leányomat?</p>
				<p>Kopereczky csak a szemeivel hunyorított, s bágyadtan leeresztette kezeit,
                        mint a meglőtt bagoly a szárnyát.</p>
				<p>- Hát Vilma szeret-e?</p>
				<p>Kopereczky az égre nézett merengve.</p>
				<p>- Azt csak az Isten tudja - sóhajtá.</p>
				<p>- Nos, akkor eredj, beszélj vele!</p>
				<p>Búsan rázta meg a fejét.</p>
				<p>- Ez az, amit nem lehet. Hisz az megkérésszámba menne, és még kosarat is
                        kaphatnék. Isten ments attól, hogy én szóljak. Inkább a nyelvemet vágatnám
                        ki. Én csak passzíve viselkedhetem. Amit megfogadtam, megtartom. Nem vagyok
                        én politikus. Én az állatok tanítványa vagyok.</p>
				<p>- Pedig úgy beszélsz, mintha a jezsuitáké volnál.</p>
				<p>- Neked kell elcsinálnod a dolgot - követelte Kopereczky -, vagy pedig fizesd
                        meg a kétezer forintot, és akkor itt a medalionod, én pedig megyek szerelmi
                        bánatomban egyenesen a Dunának, hadd lássa az apám szelleme az égből, hogy a
                        kosarat ki lehet ugyan kerülni asszonyi dolgokban, hanem a vízbe fúlást
                        nem.</p>
				<p>- No hát csak ne menj a Dunának, hanem eredj szépen a vendéglőbe, és jöjj el
                        este; addig én megpróbálom kiegyengetni az utat.</p>
				<p>Így mesélik ennek a leánykérésnek a részleteit a Noszty rokonság sósabb
                        nyelvű tagjai.</p>
				<p>Kopereczky állítólag megjelent este a Nosztyék lakásán. A képviselő azonban a
                        klubban volt, Feri pedig a színházban. Vilmát egyedül találta nagynénjével,
                        özvegy Ilvánczyné született Noszty Erzsébettel, aki a háztartást vezette
                        fivérénél.</p>
				<p>Nyomasztó hangulat támadt beléptével. Vontatottan indult meg a társalgás, s
                        minduntalan megakadt. A hölgyek hímzéseik fölé hajoltak, Kopereczky pedig a
                        családi képeket látszott nézegetni. A néma időközökben hangosan ketyegett a
                        falióra, mint egy szorongó szív. Hol a nagynéni, hol Vilma kérdezett valami
                        nagyon közömbös dolgot, amire szórakozottan felelt Kopereczky; ügyetlen,
                        elfogult volt, mint egy diák, mintha valami leszorítaná a nyelvét, miközben
                        szelíden, reményteljesen függeszté szemeit Vilmára, mint a mesékben a kővé
                        vált lovag, kit a csillaghomlokú királykisasszony egy varázsszava van
                        hivatva megeleveníteni.</p>
				<p>A nagynéni a kos után tudakozódott.</p>
				<p>- A kost tetszik kérdezni? Sajnos nem akarják a vasúton felvenni kutya
                        gyanánt, azért nem hordhatom magammal. Ilyenkor otthon legel a krapeci
                        kertemben.</p>
				<p>- Zöld-e már maguknál a természet?</p>
				<p>- Ó, igen, a krapeci kertemben már virágoznak a barackfák és az
                        orgonabokrok.</p>
				<p>A krapeci kert jó témának ígérkezett. Elmondta, hogy újonnan rendezte az ősi
                        parkot, és renoválta a kastélyt. Gondolta magában, utat egyenget Vilmának,
                        hogy minden szemérem nélkül elejthessen itt egy melegebb vagy jelentősebb
                        célzást, ha ugyan tartogat ilyet számára. De Vilma egy csöppet se látszott
                        érdeklődni a krapeci kastély munkálatai iránt, pedig tudhatja már apjától,
                        hogy azok az ő kedvéért folynak.</p>
				<p>Kopereczky elkomorodott. Legalább annyit kérdezhetett volna, hogy miért,
                        kinek újíttatja a kastélyt, s ebből olyan szépen, illedelmesen következett
                        volna a többi.</p>
				<p>Nagy zavarában most már ő kezdett fölvetni témákat, idegesen nézegetve az
                        óráját.</p>
				<p>- Nem mondta Pali bácsi, hogy mikor jön haza?</p>
				<p>- Az a “mesterek”-től függ. Tudja, azoktól a mesterektől, akik a tarokk végén
                        még visszatartják az urakat.</p>
				<p>- Ösmerem ezeket a mestereket.</p>
				<p>- Biz azok éppen olyan bizonytalanok, mint általában a magyar
                        mesteremberek.</p>
				<p>- Akkor én talán be sem várom Pali bácsit - nyöszörgött elkeseredve.</p>
				<p>- Minek siet, mikor olyan jóízűen beszélgetünk? - jegyzé meg csípősen
                        Vilma.</p>
				<p>Kopereczky felállt, és elkezdte lassan felhúzogatni a kesztyűit.</p>
				<p>- Nem hagyott hátra az öregúr valami nekem szóló üzenetet?</p>
				<p>- Nem.</p>
				<p>- Sem nem szólt önnek valamit felőlem?</p>
				<p>Vilma ma minden gonoszságát előszedte a szerencsétlen báró megkínzásában. </p>
				<p>- De igen. Megálljon csak. Mi is volt? (Úgy tett, mintha elfelejtette volna.)
                        Ahá, tudom már. Azt mesélte nekem, hogy ön házasodik. Igaz?</p>
				<p>- Nem hitte?</p>
				<p>- Persze hogy nem. (Felbiggyesztette ajkait, gúnyosan mosolygott, miközben
                        három szemvesztő gödröcske támadt szép arcán, egyik balról, másik jobbról,
                        a harmadik, a legellenállhatatlanabb, az álla közepén.) Hogyan, ön, az
                        állatok tanítványa? Hiszen ez nagy következetlenség lenne, az állatok nem
                        választanak hitvestársat, hanem csak úgy élnek, ahogy jön.</p>
				<p>- Vilma! Ejnye, Vilma - intette a nagynénje.</p>
				<p>- Az nem áll, kérem, mert a gerlicének párja van, a papagáj pedig örök
                        szövetséget köt a hímjével - disputált Kopereczky. - A házasság
                        alapgondolata kétségtelenül megtalálható az állatoknál.</p>
				<p>- No, hála Istennek, csakhogy ráakadt!</p>
				<p>- Egyebet nem mondott az uraatyja?</p>
				<p>- Dehogynem. Azt is mondta, hogy engem akar feleségül venni.</p>
				<p>Olyan közömbös, fáradt hangon, szinte fitymálva szólt, hogy Kopereczky
                        hátgerincén halálos hideg futott végig.</p>
				<p>- És mit felelt? - motyogta tompán, szinte elhalóan, s még a szemeit is
                        behunyta, mint egy halálraítélt, akit most mindjárt szíven lőnek.</p>
				<p>Vilma nagy figyelemmel igyekezett egy finom selyemszálat átbújtatni a tű
                        fokán.</p>
				<p>- Azt mondtam - szólt lassan, vontatottan, miközben ásított egyet -, hogy
                        hozzámegyek.</p>
				<p>- Vilma, édes Vilma! - kiáltá Kopereczky elérzékenyülten feléje rohanva. - Én
                        vagyok a világ legboldogabb embere.</p>
				<p>- Nonono, azért csak ne taszítson fel! Ejnye, Kopereczky! Eresszen el! Maga
                        szemtelen!</p>
				<p>- Oh, Vilma, Vilma! - lihegett lázasan. - Hát így szokás igent mondani?</p>
				<p>Vilma az ölelés elől a nagynénje mögé menekült, s onnan felelt fel, mint
                        valami bástya mögül:</p>
				<p>- Hát így szokás úri kisasszonyt megkérni?</p>
				<p>- Bocsássa meg nekem, hiszen tudja, hogy én az állatok tanítványa vagyok.</p>
				<p>Hiszen Vilma tudta is, de ő meg a Sacré-Coeur-ök tanítványa volt ahol Anselma
                        nővértől azt az aranytanácsot tanulta, hogy aki gyalog van, az ne válogasson
                        a hintókban, hanem üljön fel mindjárt az első kínálkozó járműre.</p>
			</div>
			<div type="chapter">
				<head>NEGYEDIK FEJEZET</head>
				<head>Néha a szerencse istenasszonya ellen is sequestrumot lehetne kérni</head>
				<p>Beavatott nyelvek így adják elő ennek a házasságnak az intim részleteit a
                        burleszk komikum mártásában. De ha így volt is, nem lehet érte senkit
                        megróni. Ki-ki úgy szerez feleséget vagy férjet, ahogy tud. Legalább már ez
                        ne történjék egyformán. A többi aztán úgyis sablon. A mézeshetek, a háborús
                        esztendők, a válás vagy az összetörődés.</p>
				<p>Ami Kopereczky házasságát illeti, azt bizony se a Kopereczkyek nem
                        irigyelték, se a Nosztyak. A Nosztyak azt állították, hogy Vilma különb
                        szerencsét is tehetett volna; a Kopereczkyek pedig azt hajtották egyre, hogy
                        a szeniorjelölt bolondot csinált, olyan leányt hozva a házhoz, akinek nincs
                        a rajta levő ruhán kívül egyebe.</p>
				<p>Hát a nexus kutya?</p>
				<p>Kopereczky maga is restellte, hogy neje nem kapott rendes kelengyét, s nem
                        győzte mentegetni a látogatók előtt ezt a dolgot:</p>
				<p>- Magam kértem az apósomat, hogy ne vegyen semmi limlomot. Nem fér ide be már
                        egy bútordarab se. Ezeket az ősi székeket, szekrényeket pedig ki nem
                        dobálom, még ha színarany bútorokat hoz is Vilma. Nem én, becsületemre
                        mondom.</p>
				<p>Hát ez igaz lehet, de egy bútordarab mégiscsak befért még (pedig nem volt
                        ezüstből), egy bölcső, amibe a gólya egy év alatt egy kis Kopereczkyt
                        hozott, akit természetesen Izrael Izsák névre kereszteltek.</p>
				<p>Ugyanaznap észrevette a halál, hogy a Kopereczkyék létszámán most már semmit
                        se ront, lenyisszantotta kaszájával a szenior Kopereczkyt Meránban; este
                        jött meg a távirat Krapecre, s most már nemcsak apa lett Krapec ura, de
                        egyszersmind gazdag főúr. </p>
				<p>A keresztelőre feljött Krapecre az öreg Noszty is, s a díszes ünnepély után
                        félrevonta a vejét, és így szólt hozzá bizalmasan:</p>
				<p>- Szoktál te lapokat olvasni?</p>
				<p>- Minek volna az nekem? - csodálkozott Kopereczky.</p>
				<p>- Ha lapokat olvasnál, akkor tudnád, hogy a Bontó megyei főispán megbukott.
                        Nagy visszaéléseket fedeztek fel az ottani folyamszabályozásnál, s a
                        főispán volt a szabályozás kormánybiztosa. Buknia kellett. Most aztán
                        tegnapelőtt félrehítt a miniszterelnök, mint a legöregebb és
                        legbefolyásosabb Bontó megyei képviselőt, hogy ajánljak neki valakit, vagyis
                        hogy gondolkozzam egypár napig, s ha megfelelő férfiút találok, akit az
                        úgynevezett Noszty-klikk elfogad a megyében, azt ő ki fogja neveztetni.</p>
				<p>- Mit bánom én azt.</p>
				<p>- De nem úgy van az, hékás, mert én tégedet akarlak ajánlani.</p>
				<p>- Csak nem? - lihegte Kopereczky, és csupa ragyogás lett az arca.</p>
				<p>- És miért ne, ha szabad kérdeznem?</p>
				<p>- Köszönöm, kedves apa - szólt ellágyulva -, de meg tudok-e én annak
                        felelni?</p>
				<p>- Elég jól áll rajtad a mente, elég ravasz vagy, és most már elég vagyonod is
                        lesz hozzá.</p>
				<p>- Éppen az a kérdés. Félek, hogy a prágai örökség dolgában perbe fog ez a
                        hóbortos Izsák Izrael, s a pör évekig elhúzódhat, márpedig az ördögnek nőjön
                        a fű, ha a lovak megdöglenek. Szóval nem lesz pénzem, nem mozdulhatok.</p>
				<p>- Ebben az esetben még jobban elkél a főispánság. Ha meglesz a prágai
                        vagyonod, akkor mint rang és méltóság becses, ha nem lesz meg, akkor mint
                        kenyér is jó, mert össze van vele kötve a vízszabályozási kormánybiztosság,
                        vagy kilencezer forint összevissza.</p>
				<p>Kopereczky a szájával csettentett.</p>
				<p>- Te vagy a legédesebb após a világon!</p>
				<p>- Ne ítélj, kérlek, hirtelen, mert ennek az én ajánlatomnak ára van.</p>
				<p>- És az?</p>
				<p>- Hogy te a sógorodat teszed úrrá.</p>
				<p>- Mármint Ferit? Hm, az nehéz sor.</p>
				<p>- Meg kell lenni.</p>
				<p>- Hivatal?</p>
				<p>- Dehogy. Nincsenek olyan hivatalok a világon, az írországi alkirályságot
                        kivéve. Dinasztát akarok csinálni Feriből, nagy urat.</p>
				<p>- Akkor hát szoknya?</p>
				<p>- Az.</p>
				<p>- Kinéztél valakit?</p>
				<p>- Megvan, s neked és Vilmának kell nyélbe ütni. Hogy miképpen lehet, azt
                        megtudjátok.</p>
				<p>- Én rajta leszek - szólt Kopereczky -, ámbár lelkiismeretlen dolog. Azt a
                        fiút rosszul nevelted. Az alma messze esett a fájától.</p>
				<p>- Rossz közmondás - felelte Noszty kedvetlenül. - Ha az almafa dombon áll,
                        bizony az almája könnyen elgurulhat a lejtőn messzire, de ha kiegyenesítik a
                        talaját, hát nem gurul el.</p>
				<p>- Van benne valami - hagyta rá Kopereczky. - Ki az a kisasszony?</p>
				<p>- Egy amerikai leány. </p>
				<p>- De csak nem kell Amerikába mennünk?</p>
				<p>- Nem, nem. Az Isten végszükségünkben, úgy tetszik, egyenesen nekünk hozta,
                        mint a sült galambot, és letette Bontó megye közepére. Ezt vétek lenne
                        kisiklani engedni. Add rá a szavadat, hogy ha Bontó megyei főispánná
                        teszlek, hatalmaddal, ravaszságoddal és mindenféle eszközzel támogatod ezt a
                        tervet. A főispán szörnyű potentát ilyen helyen, sokat tehet, valamint a
                        főispánné.</p>
				<p>Kopereczky odanyújtotta a nagy csontos kezét. A sors pedig, mintha egyéb
                        dolga se lenne, mint báró Kopereczkyt kiszolgálni, úgy rendezte a dolgokat,
                        hogy amint Noszty hazaért a keresztelő után, s másnap a Házba ment, az első
                        ember a miniszterelnök volt, akibe beleütődött a folyosón.</p>
				<p>- Hohó! Állj meg, ember, agyon ne tiporj - tréfálózott a miniszterelnök. -
                        Egyébiránt közlendőm is van veled. Tegnapelőtt egy küldöttség volt nálam
                        megyédből, mely gróf Topsichot kívánja főispánnak. Van ellene kifogásod? De
                        kínálj meg előbb egy cigarettával!</p>
				<p>- Igenis, van. Elsősorban klerikális, és másodszor nagy intrikus, ravasz,
                        megbízhatatlan ember.</p>
				<p>- Van talán már valakid? De adjál előbb egy kis tüzet is.</p>
				<p>- Igenis, van.</p>
				<p>- Olyan-e, akinek adherenciája van ott, s
                        akiért egyszersmind jótállsz, hogy simán megszünteti a Gyík-szabályozásnál
                        beállott zavarokat?</p>
				<p>- Olyan - felelte Noszty.</p>
				<p>- Hm, az a baj - vallotta be lassankint a kegyelmes úr -, hogy már Topsich
                        gróf is volt nálam tegnap, és félig-meddig megígértem neki.</p>
				<p>- Ej, mit! Ejtsd el!</p>
				<p>- De nagyon megharagszik...</p>
				<p>- Ne törődj vele. Kevésbé ártalmas ő neked ellenségnek, mint intimusnak.</p>
				<p>- Bizony meglehet - dünnyögte a miniszterelnök elgondolkozva, majd fürkészve
                        tekintett egykori iskolatársa szeme közé, mert Noszty ezen a réven bírt
                        roppant nagy befolyással. A közösen elkövetett diákcsínyek jobban
                        forrasztanak, mint akár a közösen csinált történelmi események.</p>
				<p>- Nos hát, ki az a te jelölted? - folytatá élénken. - Add elő, Pál úr, de
                        hamar, mert engem mindjárt beharangoz az elnök.</p>
				<p>- Báró Kopereczky Izrael.</p>
				<p>- Ugyan, eredj - pattant fel a miniszterelnök -, azt mondják, nagy
                        szamár.</p>
				<p>- Ne adj a mendemondákra - felelte sértődve. - Hisz itt még (valami nagy
                        embert keresett az elméjében) Bismarckra is azt mondanák, hogy szamár, ha
                        nálunk pályázna valami állásra.</p>
				<p>- No, ami igaz, az igaz. Hát ki, mi voltaképpen ez a báró Kopereczky? Van
                        vagyona?</p>
				<p>- Övé a krapeci uradalom.</p>
				<p>- De az nem Bontó megyében fekszik. Mi nexusa van Bontóban?</p>
				<p>- Az én rokonaim, a Nosztyak, Horthok és Rágányosok, Leviczkyek és
                        Homlódyak.</p>
				<p>- Úgy? Neked is rokonod?</p>
				<p>- Vőm.</p>
				<p>A miniszterelnök kedélyesen a vállára borult.</p>
				<p>- Ej, no, bocsáss meg, brúder, de bizony isten, nem tudtam. Szeretnék a
                        nyelvemre ütni. De ugye, nem apprehendálsz? Ki lesz nevezve, punktum.
                        Kinevezem neked ab invisis. No, ugye, jó
                        lesz? (Kedélyesen a tenyerébe csapott.) Végeztünk, amen.</p>
				<p>Csengettyűszó hallatszott a teremből. Sietve tűnt el a folyosón, eldobva
                        cigarettáját, éppen olyan könnyedén, mint egy főispánt.</p>
				<p>Csakhogy a cigaretta még füstöl egy darabig eldobva is, de a főispán mindjárt
                        hamu.</p>
				<p>Nosztynak első dolga volt megsürgönyözni a nagy hírt Kopereczkynek, mire
                        hirtelen elterjedt egész Trencsénben, hol már eddig is szörnyülködtek az
                        emberek a Kopereczky szerencséjén. De ez az utolsó hír okozta a legnagyobb
                        szenzációt. Gyereke iszen a többi Trencsén megyei embernek is születik, az
                        se szokatlan, hogy valakije meghal, akitől örökség nyílik, de hogy
                        Trencsénből vegyenek kölcsön okos embert olyan híres megye fejének, mint
                        Bontó, ahol státusférfiak, miniszterek teremnek, olyan még nem történt,
                        mióta a világ áll.</p>
				<p>- Hát ez az elmaradt stafírung! Ehol van, ni. No, most mondjátok már, hogy
                        Kopereczkyné csak négy szoknyát hozott a házhoz és három hálóreklit!</p>
				<p>Milyen szertelen a szerencse! Gyereke születik a Kopereczkynek, új költség,
                        de mindjárt lehajít az Isten egy nagy jövedelmet a prágai szeniorátussal; a
                        nagy vagyonhoz már most nagy hivatal kell, itt van, kinevezik főispánnak, a
                        főispánsághoz sok ész kell, majd meglássátok, meglesz. Hogy hol veszi, az
                        Isten tudja, de meglesz valahogy, amint meglett valahogy a többi járulék
                        is.</p>
				<p>Nemsokára megjött a kinevezés a hivatalos lapban is. Alighogy átesett a
                        tömérdek gratuláción, Budapesten termett és átalakult. Másképp lép, másképp
                        beszél, másképp tartja a fejét. Valami nagy ő most, úgy képzeli, hogy a föld
                        is érzi, ahol a lábát ráteszi. Olyan kórjelei vannak ennek, mint a
                        tífusznak, hogy kodifikálni lehet őket.</p>
				<p>Átveszi a belügyminisztériumban a kinevezési okmányt, tiszteleg a
                        belügyminiszternél, aki ellátja instrukciókkal, kivált az ilyen megyében,
                        mint Bontó, ahol zavarok vannak, és pánszláv mozgalmak készülődnek. Már
                        mindjárt az előszobában kezdi a hatalom bűvös mákonyát fölszíni.</p>
				<p>A titkár csupa mosoly, csupa szívesség, az ügyes-bajos várakozó képviselők
                        egymásnak suttogják: “Az új bontói főispán”, s bosszús szemet vetnek rá,
                        mert a képviselőket megelőzve ment be a miniszterhez. Őexcellenciája “per
                        tu” szólítja: “Ülj le, kérlek, és gyújts rá, beszéljük meg együtt a
                        dolgokat!”</p>
				<p>Mikor a komoly és titkos részt rendbe hozták, akkor egypár meleg kérdést
                        intéz hozzá a miniszter:</p>
				<p>- Mikor szándékozol lemenni?</p>
				<p>- Mikorra parancsolod?</p>
				<p>- Minél előbb tartod meg az installációt, annál jobb. Reménylem, leviszed a
                        feleségedet is.</p>
				<p>- Úgy szándékozom.</p>
				<p>- Ugye, Noszty leány?</p>
				<p>- Az.</p>
				<p>- No, az ott aranyat ér... Hát csak erély, barátom, erély és harmadszor is
                        erély. Mihelyt egy kicsit megmelegszel, értesíts a viszonyokról,
                        természetesen számjelekkel.</p>
				<p>Ezzel aztán udvariasan kikíséri, és az ajtónál hozzáteszi:</p>
				<p>- De ne felejtsd magaddal vinni a kulcsot. Majd elküldetem a lakásodra. Hol
                        vagy megszállva?</p>
				<p>- Az Angol Királynőnél, kegyelmes uram.</p>
				<p>Az új főispán most már elhajtat egy litografushoz, és névjegyeket nyomat:
                        “Báró Kopereczky I. I., Bontó vármegye főispánja”, aztán a távírdába szalad,
                        és egy sürgönyt meneszt a Bontó megyei alispánhoz, melyben főispáni
                        kinevezését tudatja, és kéri, hogy minél rövidebb idő alatt a szükségesek
                        megbeszélése végett keresse fel Budapesten, az Angol Királynőben.</p>
				<p>A Koronaherceg utcában találkozik a sógorral, Noszty Ferivel. Csinos fickó,
                        vasalt nadrágban, villogó cilinderrel, szegfűvel a gomblyukban. Persze nagy
                        örömbe tör ki:</p>
				<p>- Ejnye, de jó, hogy találkozunk, éppen azon gondolkoztam, kitől kérjek
                        kölcsön hirtelenében ötven forintot?</p>
				<p>Kopereczky most az egyszer nem vág savanyú képet, átadja az ötvenest, de azt
                        a megjegyzést mégse hallgatja el:</p>
				<p>- Ámbár most nekem is sok kiadásom lesz.</p>
				<p>- Az ám, főispán lettél. Ebédek, pezsgő, reprezentálás. Kedves pozíció.
                        Minden virág neked nyílik a megyében, minden fácánt te eszel meg, s minden
                        asszony a hálódba botlik. Ezt jól csinálta az öregem. Csak aztán rólam se
                        feledkezz meg, sógor.</p>
				<p>- Mit? Volna talán kedved magántitkárnak lenni?</p>
				<p>- Pfuj! Nem szeretek én körmölni. Arra keress magadnak valami skribát, valami
                        ügyes lateinert, aki majd lapot is
                        szerkeszt. Mert saját orgánumodnak kell lenni, amit te sugalmazol.</p>
				<p>- Ne beszélj!</p>
				<p>- Az úgy van, kedves sógor. Hozzátartozik a királyosdihoz. Kivált nemzetiségi
                        megyében. A kormány szubvenciót ad a lapodnak, a lap azután működik. Te a
                        közgyűléseken teszel nagy kirohanásokat a nemzetiségiek ellen, ő a
                        cikkekben; ha nincsen ok rá, találtok okot, a cikkeket aztán a szerkesztő
                        megvörösceruzázva küldi fel a kormánynak, hogy lássa, mennyire dolgoztok a
                        magyar állameszme érdekében, s addig-addig dolgoztok, míg egyszer csak azon
                        veszitek észre magatokat, hogy ahol azelőtt béke volt, most fenekestül
                        felfordult minden. Hát erre én nem vagyok való, ahhoz egy “buzgó”
                        fiatalember kell. Hanem ha valami jót akarsz velem, szerezz nekem egy jó
                        partit...</p>
				<p>- Jó, majd híradással leszek, ha valami érdemes falat akad. Apád már beszélt
                        velem ilyesfélét, de olyanformán, mintha már meg is volna. De addig is
                        kísérj el a szabóhoz, díszmagyart megyek csináltatni. Nini, elfelejtetted
                        már Velkovics Rozáliát?</p>
				<p>- Az csak akkor volt jó. Akkor még kevesebb adósságban úsztam. Most már
                        nagyobb hal kell.</p>
				<p>- Vigyázz, sógor, mert a cápáig találod fölvinni, az pedig nincs se a
                        Tiszában, se a Dunában.</p>
				<p>Ilyen vidám beszélgetés közt értek Grünbaum és Weinerhez, ahol mértéket
                        vettek a főispánról, s onnan aztán a Birner-féle kereskedésbe nyitottak be
                        pezsgőt rendelni a beiktatási lakomára. Ötven üveg francia és négyszázötven
                        üveg magyar pezsgőre alkudtak meg.</p>
				<p>- Hanem az etikett legyen egyforma a palackokon - rendelte a főispán. - Ért
                        engem?</p>
				<p>Noszty Feri helyeslőleg intett a fejével, míg Birner úr arcán széles mosoly
                        terült el. </p>
				<p>- Ó, hogyne! Nagyon is értem a méltóságos urat. Méltóztassék benne
                        megnyugodni, mind egyforma Moet Chandon vignettával lesz szállítva.</p>
				<p>- Az ördögbe, Birner! - pattant fel Noszty megbotránkozva. - A sógorom nem
                        úgy érti ezt, hanem megfordítva, hogy ti. magyar vignetták legyenek a
                        francia pezsgőkön is.</p>
				<p>- Ahogy parancsolni méltóztatik - hajtotta meg magát Birner úr.</p>
				<p>Kopereczky oldalba döfte a sógorát, és tótra fordította a beszédét, mint
                        mindig kritikus pillanatokban.</p>
				<p>- Cso robis? Csi szi sza zblaznil? (Mit csinálsz? Megbolondultál?)</p>
				<p>Hanem ott künn aztán felvilágosította Feri:</p>
				<p>- Te bolondultál meg, sógorkám. Mert látod, ez a különbség. Egy tót úr úgy
                        csal, ahogy te; egy magyar úr úgy csal, ahogy én. Ha a te intézkedésed sülne
                        ki (pedig minden kisül), örökre lehetetlen volnál Bontó megyében, de ha az
                        én intézkedésem tudódik ki, hogy a francia pezsgőre tetettél magyar
                        etikettet, akkor mint bámulatra méltó gavallért és hazafit fognak ünnepelni,
                        s amellett így is, úgy is célodat éred, hogy csalod őket, s hogy ti ínyencek
                        fent az asztalfőn francia pezsgőt fogtok inni, míg az alsóbb rendbeliek a
                        becsületes magyar gyártmányt kortyogtatják.</p>
				<p>Tetszett az okoskodás Kopereczkynek.</p>
				<p>- Hm. Mondasz valamit. Igazad lehet. Köszönöm, hogy figyelmeztettél. Én nem
                        vagyok hiú ember, se pedig olyan nagy szamár, aki ne tudná, hogy szamár. Én
                        tudom és érzem a szamár voltomat, s ez a kiváló tulajdonságom, meglásd, ki
                        fog emelni engem a közönséges főispánok közül. Apád nem fog velem szégyent
                        vallani, ne félj! Hanem egy okos ember okvetlenül kellene hozzám. Mert ha
                        egy jó titkárom volna, hiszem, jól be tudnám tölteni az állásomat. Pompásan
                        lehetne felosztani a dolgokat. Én a parancsolást tudom, a törvényeket meg a
                        többi egyebet a titkár tudná. Kereshetnél nekem valahol egy alkalmas fickót,
                        mi?</p>
				<p>- Utánalátok.</p>
				<p>- Köszönöm, sógor, nagyon lekötelezel, kivált, ha sietsz vele, mert a
                        miniszter azt akarja, hogy minél gyorsabban foglaljam el a székemet. Sokat
                        vár tőlem - tette hozzá némi büszkeséggel. - Szóval nem merem a beiktatás
                        napját későre kitolni, annál is kevésbé, mert már mindenem kész, ami a
                        bontói felszereléshez kell, csak még egy sastoll kell és egy írótoll. A
                        sastollat megvehetjük útközben.</p>
				<p>- Az írótollról meg én gondoskodom. Három-négy nap múlva nálad lesz.</p>
				<p>Nosztynak, elvállalván a feladatot, egy úgynevezett “pokoli ötlete” támadt,
                        melyről bajos elhatározni, az ördög súgta-e, vagy egy kis íjas fiú, aki
                        valamikor isten volt, míg az olimposzi hatalmakat nem deposszedálták, de aki legtovább uralkodik, mert a
                        többiek, az öregek, már eltűntek, de ő még most is intéz.</p>
				<p>- Szegény húgocskám - dünnyögte az elhatározásnál Feri -, miért ne tenném
                        boldoggá?</p>
				<p>S ezzel másnap, mikor reggel otthonról elment, benyitott az ugyanazon utcában
                        levő Cinkotai Iccéhez címzett kis kocsmába; oda szokott járni, ha pénze nem
                        volt, és mulatni akart, ott mindig hiteleztek az elegáns fiatal úrnak.</p>
				<p>Jóképű, tisztes öregasszony volt a kocsmárosné, nyájasan köszöntötte, mert
                        már régen nem látta.</p>
				<p>- Itthon van Kornél? - kérdezte.</p>
				<p>Kornél, az öregasszony fia, oskolatársa volt, azonfelül együtt
                        önkénteskedtek, s azonfelül... de ezt már nem kell mindenkinek tudni.</p>
				<p>- Nincs, édes úrfim, nincs biz az - felelte a jóképű anyóka. - Az ügyvédi
                        irodában van.</p>
				<p>- Hát kegyed hogy érzi magát, kedves Malinkáné asszonyom?</p>
				<p>- Köszönöm a szíves kérdését. Mit mondjak neki, ha hazajön?</p>
				<p>- Hogy kerestem, fontos beszélnivalóm van vele.</p>
				<p>- Jó vagy rossz? - kérdi aggódó pillantással az asszony.</p>
				<p>- Jó - felelte Noszty.</p>
				<p>- Azért kérdeztem, kérem alássan, mert kedélybeteg, félek, nem jó vége lesz.
                        Szenved, valami titkos bánata van, óvom a rossz fuvallattól is, nemhogy a
                        rossz hírtől. A lelkem is reszket, ha ránézek.</p>
				<p>- Majd talán meggyógyítom - mosolygott rejtelmesen az úrfi. - Mondja meg
                        neki, Malinkáné asszony, hogy eljövök délután, várjon meg otthon.</p>
				<p>Feri körülbelül tudta, mi baja van. Évek előtt együtt voltak önkéntesek,
                        mikor az ezred még itt Pesten feküdt. A Cinkotai Icce akkor is már abban a
                        hírben állott, hogy koszt dolgában csak a Kis Pipa versenyezhet vele.
                        Szokásban volt akkor, de még most se múlta divatját, hogy a jobb házból való
                        leányok a Sacré-Couer-ök után mintegy a nevelés befejezéseül egy-egy
                        nevezetes konyhájú vendéglőbe adattak, hogy egypár hónapig déltájban ott
                        szorgoskodjanak, mint volontőrök a konyhán,
                        annak csodás titkait meglesni, mert a szent házasságban csak eleinte vonzerő
                        a csók, de a jó asztal az örökös kapocs a férj és feleség között. Az elválás
                        is ágytól és asztaltól szól. Az ágytól még csak el lehet válni, de a jó
                        asztaltól nagyon keserves.</p>
				<p>Vilma kisasszony, minthogy az utcájukban volt, a Cinkotai Iccé-hez járt
                        gyakorlatra. Eleinte kedvetlenül, később valóságos szenvedéllyel. A
                        kocsmárosné önkéntes fia szép, délceg, magas, szőke fiatalember,
                        be-bekukkantott a konyhába, ha éhesen hazajött, egy kis palacsintát lopni
                        azon melegiben a sütővasról, úgy jó az. Önkéntes Malinka Kornél azonban csak
                        éhes volt egy-egy gyakorlat után délfelé, de vak nem volt (sőt inkább igen
                        csinos ábrándos szemei voltak), tehát hamar észrevette a konyhán sürgő-forgó
                        úri kisasszonyt. Malinkáné sietett bemutatni a fiát, aki aztán
                        elbeszélgetett vele egyről-másról, elannyira, hogy bizonyos idő múltán a
                        konyhabeli jók közt Vilma kisasszonyt kezdte találni a legédesebb falatnak,
                        és mondjuk ki egyenesen, ami igaz, igaz: a bakfis Vilmácska sem maradt
                        iránta hidegen. Itt a pattogó, perzselő tűz mellett, ahol minden nyers anyag
                        megfőtt és megsült, az ő érzéseik is hamar forrtak. Elannyira, hogy már szűk
                        volt nekik a konyha. Valahányszor Vilma elment az önkéntes öccsével sétálni,
                        az ifjú Malinka, ki már az ablakból leste, hozzájuk csatlakozott, s együtt
                        járkáltak a városban. Feri úrfi, aki szerette húgát, s kit a húga sokszor
                        segített ki apró pénzzavaraiból, testvéri gyöngédséggel hunyt szemet a
                        szövődő viszonyra. Sőt később, midőn Vilma már bevégezte a tanfolyamot a
                        Cinkotai Iccé-ben, minthogy valaki, akit Malinkának hínak, semmiféle ürügy
                        alatt nem juthatott volna be a gőgös Noszty Pál szalonjába, Ferenc úr
                        közvetítette a szerelmesek levelezését.</p>
				<p>Hogy minek irkáltak, és mit reméltek, Isten tudja (de hisz a szerelem
                        legjobban táplálkozik a reménytelenségből), hogy találkoztak-e valahol a
                        Feri tudtán kívül is, nemigen fürkészte, meglehetős felületes és könnyelmű
                        volt, hogy ne törődjék vele. Az önkéntesi év után mindkettőjüket kinevezték
                        hadnagynak. Noszty elfoglalta helyét, s elment az ezreddel Trencsénbe,
                        Malinka ellenben nem maradt a katonaságnál, beállott ügyvédsegédnek, hogy
                        minél előbb letehesse az ügyvédi vizsgát, s mint híres ügyvéd, odaállhasson
                        Noszty elé egy szép reggelen. Hej, mennyit álmodozott erről a napról a
                        száraz akták között.</p>
				<p>Özvegy Ilvánczyné szül. Noszty Erzsébet, a Vilma nagynénje, aki a háztartást
                        vitte Noszty Pálnál, szigorú asszony volt, a furfang se hiányzott benne
                        (hiszen Noszty-vér csurgott az ő ereiben is), de ha valamely regény
                        olvasásában elmerült, akkor a szőnyegét is el lehetett volna lopni a lába
                        alól. Általában az olvasmányaihoz igazodott: ha gyilkosságról, rablásról
                        olvasott, nappalra is kulccsal zárta be az ajtókat, ha nem, éjjelre is
                        nyitva hagyta. Ha a regényben valami csintalan, kikapós asszony volt, átható
                        árgusszemeivel, melyek egy detektívnek is becsületére váltak volna, még a
                        Vilma titkos gondolataiba is behatolni igyekezett, a sóhajait,
                        halaványságát, hallgatagságát mint bűnjeleket kezelte, az elhullatott
                        papirosait titokban összeragasztotta és elolvasta, ha azonban jóindulatú,
                        hős jellemek fordultak elő regényében, akkor megbízott benne, sokszor
                        egyedül is elengedte órákon át flangírozni a városban. Beszélik a dr.
                        Horváth Márton köz- és váltóügyvéd irodájabeli emberek (meglehet azonban,
                        semmi vonatkozása sincs ezzel), hogy gyakran jött fel hordár, aki Malinka
                        Kornélt kereste, egy levélkét csúsztatott kezébe, mire annak kigyúlt az
                        arca, s észrevétlenül otthagyva keresetet, aktát, végzést, kiosont az
                        irodából. Az imposztor segédek, akik utána leselkedtek, azt állítják, hogy
                        az utca sarkán egy elfátyolozott, karcsú kisasszony várakozott reá
                        olyankor.</p>
				<p>Hogy volt, hogy nem volt, Isten tudja, csak az bizonyos, hogy azokban az
                        időkben, mikor Kopereczky elvette a Noszty leányt, búskomor lett, nem ivott,
                        nem evett, nem dolgozott, nem tanult (mert különben már letette volna azóta
                        az ügyvédi vizsgát), hanem őgyelgett az utcákon, a budai hegyek közt, mint
                        egy testetlen árnyék. Hogy miért, senkinek se mondta, senki nem sejtette, az
                        ifjú Nosztyt kivéve, aki még a nász előtti héten is hordta a leveleket.
                        Aztán akárhányszor rajtakapta húgát, hogy keservesen sírt ott, ahol nem
                        látták.</p>
				<p>Vilmát aztán elvitte férje Krapecre, annak több mint egy éve, és most micsoda
                        pompás jelenet lesz, mikor egyszer odatoppan Malinka Kornél is.</p>
				<p>Alig várta a délutánt, hogy fölkeresse régi önkéntes pajtását.</p>
				<p>Az már várt rá akkor; szomorúan nyújtotta feléje a kezét. Feri hasonlított
                        Vilmához. Ez az arc fájt neki. Óvakodott ránézni.</p>
				<p>- Parancsolsz velem valamit?</p>
				<p>Olyan volt a hangja, mintha a sírból jönne.</p>
				<p>- Egy ajánlatom van számodra, kedves öregem. Mennyit keresel te meg az
                        ügyvédi irodában?</p>
				<p>Malinka vállat vont, és rábámult a közömbös, jéghideg szemeivel.</p>
				<p>- Mit bánom én azt? Minek nekem a pénz? Hitványság az!</p>
				<p>- Boldog ember vagy. De én még boldogabbá akarlak tenni. A sógorom, a Vilma
                        férje, bontóvári főispán lett, és titkárra van szüksége. Vállalkozol-e
                        rá?</p>
				<p>Azok a jégszemek hogy kezdtek egyszeribe villogni, mint a szentjánosbogarak!
                        Mohón, izgatottan kapta meg a Noszty karját.</p>
				<p>- Ő akarja?</p>
				<p>- Nem, egészen az én ötletem.</p>
				<p>- Tud róla? - suttogta rekedtes hangon.</p>
				<p>- Nem is tud róla, de majd megtudja, ha egyszer ott lát.</p>
				<p>- Azt hiszed, örülni fog?</p>
				<p>- Gondolom, nem fog haragudni.</p>
				<p>- Nem okoz-e az neki fájdalmat?</p>
				<p>- Fájdalmat? Miért? - csodálkozott Noszty.</p>
				<p>- Mert nekem fájdalmas lesz.</p>
				<p>- Hát akkor ne vállald el.</p>
				<p>- De nem bírok neki ellenállni.</p>
				<p>- Ebben az esetben rendben van a dolog. Írok majd egypár sort, s ezzel keresd
                        fel a sógort az Angol Királynőben.</p>
				<p>Noszty fütyürészve távozott, gondolván magában: ezeket én most összehoztam,
                        amiből szép vígjáték lesz Krapecen. Sokkal frivolabb volt, mintsem arra is
                        gondolt volna, hogy éppúgy lehet szomorújáték is.</p>
				<p>Malinka jelentkezett másnap, s a csinos, jó formájú fiatalember megtetszett
                        Kopereczkynek, röviden megegyeztek, és még aznap délután íróasztalt tétetett
                        be neki az egyik vendéglői szobájába.</p>
				<p>- Ez az ön domíniuma - mondá, mutatván neki az íróasztalt. - Ön ezentúl nem
                        Malinka, hanem Kopereczkynek a második énje. Beleképzeli magát az én
                        bőrömbe, és gondolkozik helyettem. Én mindenbe beleavatom önt. Ha ön valami
                        bolondot csinál, összeszidom, ha pedig én csinálok valami bolondot, akkor
                        még jobban szidom össze. Elég, ha egyelőre ennyit tud. A többi majd
                        következik.</p>
				<p>- De mégis szeretném teendőim tüzetesebb meghatározását - szólalt meg
                        Malinka.</p>
				<p>- Ne beszéljen nekem ilyen stílusban. Mert azt én ki nem állhatom, azt
                        hiszem, hogy valami hivatalos okmányt olvas, s attól én mindjárt elalszom,
                        mint a kakas, ha meglóbálják. Hogy mi a teendője? Hm, azt nehéz
                        meghatározni. Mindenekelőtt egy szép beiktatási beszédre van szükségem. Ezt
                        önnek kell megcsinálni. Ez a szekretárius dolga. Csinált ön már ilyesmit? </p>
				<p>- Nem csináltam még, de a chriától, kezdve
                        mindent meg tudok csinálni, csakhogy...</p>
				<p>- Csakhogy?</p>
				<p>- Jó volna látni mintának egy ilyen beszédet, mi szokott abban lenni.</p>
				<p>- Sok zöldség, temérdek hetle-kotla. És ezt nekem szóról szóra be kell
                        magolnom. De hát ilyen az ember. Hihetetlen, mi mindenre képes a hazájáért!
                        Különben itt volt tegnap az alispánom, akivel e hó 20-ikára állapítottuk meg
                        a beiktatást. Fogalmazzon majd egy levelet ilyen értelemben a
                        törvényhatósághoz, amelyben értesítem erről, holnap pedig rendeljen valamely
                        nyomdában meghívókat a főispáni ebédre. Azokat majd csak a jövő héten
                        küldjük szét otthonról, Krapecről, mihelyt megkapjuk az alispántól a
                        meghívandók névsorát. Ugyancsak megígérte, hogy megküldi a jegyzőkönyveket a
                        régibb főispáni beiktatásokról, ezekből aztán megtudjuk, mi minden vár ott
                        engem. Ó, jaj, már csak átestem volna rajta!</p>
				<p>Malinka megértvén ezeket, lassan-lassan belemelegedett feladatába, s minthogy
                        úgyis értelmes koponya volt, az alispán által küldött programból és a régi
                        beiktatási jegyzőkönyvekből összefogdosta a beiktató ünnepély képét.</p>
				<p>A főispán 19-ikén a délutáni vonattal érkezik Bontóvárra. A megye határán egy
                        kisebb küldöttség száll fel a vonatra, s kíséri a székvárosig. A székváros
                        indóházában a város polgármestere és a megyei tisztikar fogadja, az ott
                        elhangzó rövid “Isten hozott!”-ra néhány szívélyes szóval felel, mire a
                        Dengely hegyén megdördülnek a régi Thököly-ágyúk, lévén most Thökölynek
                        sokkal több ágyúja, imitt-amott elszórva, várakban, városokban, mint
                        amennyit valaha öntetett és bírt. A főispán az előre odaküldött négyes
                        fogatára ül, és a megyeházi szállásra hajtat. A voltaképpeni beiktatás csak
                        másnap lesz az e célra összehívott közgyűlésen, ahol a főispán leteszi az
                        esküt, mely alkalommal a főjegyző, Vér Tamás fogja üdvözölni, mire aztán a
                        főispán mondja el a beszédét stb.</p>
				<p>A program egy kicsit szegényesen festett (kifejezője volt, úgy látszik, a
                        hangulatnak), Kopereczky is észrevette, és váltig morgott. Hogy még be se
                        tette a lábát a vármegyébe, és máris sikkasztanak. Hová tették a programból
                        a fehér ruhás lányokat? Micsoda szemtelenség! Enélkül legyen ő főispán?
                        Azonkívül se bandérium, se fáklyászene. Ez bizony nem jól kezdődik.</p>
				<p>- Nem csoda - vigasztalta Malinka a panaszkodót -, még nem ismerik
                        méltóságodat.</p>
				<p>- Hiszen éppen ez az, hogy még nem ismernek. Azért csodálkozom. Mert ha
                        ismernének, nem csodálkoznám.</p>
				<p>Nem volt kedvező prognosztikon a Bontói Napló se, melynek minden sorát
                        figyelmesen olvasták. A fekete betűerdőből hideg szél fújt, s gonosz manók
                        vigyorogtak ki. A távozó főispán iránti szeretet és melegség áradt ki a
                        különböző közleményekből. A lemenő napnak üvöltöttek hozsannát. Ejnye, de
                        furcsa magyarok!</p>
				<p>E hidegségből egyébiránt nem érzett Malinka semmit, sőt inkább melege volt,
                        izzadt a beszéd készítése közben. Sok penzumot csinált már életében, de egy
                        se ment olyan nehezen, talán éppen azért, mert valami rendkívülit akart
                        alkotni. Olvasta mintának Cicero, Kölcsey beszédeit, hogy azokból ihletet
                        merítsen, elment vagy kétszer-háromszor a karzatra országgyűlési beszédeket
                        hallgatni, ezeknek a hatása alatt írt aztán egyet-egyet; de mikor
                        Kopereczkynek felolvasta, az nem volt megelégedve.</p>
				<p>- Nem jó, amice, nem jó.</p>
				<p>- Hát miért nem jó?</p>
				<p>- Mit tudom én? Csak nem jó. </p>
				<p>Akkor aztán áttanulmányozta az Antonius beszédét Caesar holtteste fölött, és
                        írt egy hatalmas, lendületes szónoklatot alexandrinusokban, hogy öröm volt
                        azoknak a pattogását hallani. Mert meg kell adni, pompás tolla volt
                        Malinkának.</p>
				<p>Kopereczky végighallgatta ezt is, s fitymálva intett a kezével:</p>
				<p>- Ez se jó.</p>
				<p>A szegény Malinka most már kezdte az alispán által küldött régi
                        jegyzőkönyvekben megörökített beiktatási beszédeket fölturkálni, s nagy
                        kínjában kiválasztván egyet, amelyet a mostani alispán tartott még főjegyző
                        korában, az 1868-ban kinevezett főispán, báró Aráncsy János beiktatásánál,
                        és amelyet a szónok úgy adott elő akkor, mint a vármegye óhajait, most
                        akként travesztálta, mintha a főispán ígéret gyanánt mondaná el ugyanazokat
                        a szóvirágokat, reformokat, pattogó szentenciákat, kopott hasonlatokat és a
                        részesülőkben összevissza gubózott orátori maszlagokat és tirádákat.</p>
				<p>Kopereczkynek a szemei csillogtak a megelégedéstől és örömtől.</p>
				<p>- Ez az, pán brat. Ez az igazi, ez a szép, rajta van az a bizonyos megyei
                        szag, ami a hajdúk dolmányán és a bizottsági tagok bekecsén. Maga nagy
                        talentum, pán brat.</p>
				<p>Az volt nála a legnagyobb fokú megelégedés, ha valami alantast per “pán brat”
                        (testvér úr) szólított.</p>
				<p>Ezt a beszédét vitte haza Krapecre, hogy betanulja.</p>
				<p>A beiktatásig ugyanis még tíz nap volt. Kopereczky ráért még hazamenni; úgyis
                        dolga volt otthon; lemondani a takarékpénztári elnökségről, átadni az
                        irományokat, ellátni instrukcióval a tisztjeit, aztán a kis rajkót is meg
                        kellett nézni. Hisz az már nőtt azóta! Ó, hogyne! Egy hete, hogy eljött
                        hazulról. Azóta talán már nevetni is tud!</p>
				<p>Különben se lett volna célja a további ittidőzésnek, mert az apósa, aki eddig
                        tanácsokat öntögetett a fejébe, már tegnapelőtt elutazott a megyébe a
                        hangulatot megfordítani (már amennyire lehet), sőt egyenesen nem célirányos
                        lett volna, mert Feri sógor otthon maradt, s minden másodnap megpumpolta,
                        mégpedig mindig duplájával az előbbi kölcsönnek. Egyszóval kubusra
                        dolgozott. Ezt a metódust pedig állítólag egy hajdankori perzsa sah se
                        győzte a sakktáblán, pedig csak búzaszemekről volt szó. Hja, ezt nem lehet
                        tíz napig kitartani. A báró tehát azt mondta egy reggel Malinkának:</p>
				<p>- Készüljön fel, amice, megyünk haza Krapecre. Ott a csendességben, ahol nem
                        zörög ez a sok bolond szekér, könnyebben megtanulom a beszédet. Aztán szó,
                        ami szó, nagyon szeretnék már egy kis gyereksírást hallani.</p>
				<p>A portásnak meghagyta, hogy minden érkező levelét rögtön továbbítsa
                        Krapecre.</p>
				<p>- Ha pedig egy kulcsot hoznának a minisztériumból, arra úgy vigyázzon, mint a
                        két szemére, rögtön csomagolja be, és küldje utánam!</p>
				<p>Malinka szeretett volna elmélázni a vasúton (volt hozzá szép és bőséges
                        anyaga), sokat adott volna érte, ha a főispán nyugton hagyja, de az éppen
                        fecsegő kedvében volt, s kedvencéről, a kosról beszélgetve, hovatovább
                        mindkettő belemerült az állatvilág dicsőítésébe.</p>
				<p>- Micsoda ostoba hivalkodás, barátom, hogy mi, emberek magunkat a
                        legtökéletesebb teremtményeknek képzeljük! Önkényes ráfogás. Meglehet,
                        hogy a birkák is azt gondolják magukról. Éppen olyan joggal tehetik, mint
                        mi. Az igazság pedig alkalmasint az, hogy az Isten egyenletesen osztotta el
                        teremtményei közt a tehetségeket. Egyik ebben kiválóbb, a másik abban. A
                        kutyának több a megfigyelőképessége és a szaglása mindenkinél. A nyúl
                        hallása csodálatos. A gólya napokkal előbb megérzi a vihart, s köveket hord
                        a csőrében a fészkébe, hogy erősítse. Elbújhatnak előle a meteorológusok. A
                        vándorló madarak jobban ismerik a földrajzt, mint a tanácsügyi bácsik. Hát
                        még a postagalambok, amice! Elviszik őket, mondjuk, sötét kalitkában
                        vasúton, mondjuk, Amszterdamba, ott kieresztik, megrázzák szárnyaikat, s
                        jönnek egyenesen haza, mondjuk Trencsénbe. Hisz ez olyan isteni tehetség,
                        hogy a nyomorult ember fölfogni se tudja. És mégis ő van felfuvalkodva! De
                        ki bírná azt elsorolni, mi mindent tud egy-egy állat? Mi csak olyanokat
                        tudunk valamely állat tudása felől, amit mi is a tudás körébe vélünk
                        sorozhatónak. Tudjuk, hogy a macska karmolni, dorombolni tud, és elfogja az
                        egeret, de nem tudjuk, hogy még mi mindent tudhat ezenkívül. Mert fordítsuk
                        csak meg a helyzetet. Bújjunk be a macskába, barátom, Malinka, s a macska
                        álláspontjából vizsgáljuk, hogy mit tud az ember. Hát tud beszélni, ülni,
                        öltözködni, prüszkölni és böfögni; de hogy a történelmet is tudja, a
                        matézist, a filozófiát, hogy könyveket ír, és szellemes ötleteket mond,
                        arról a macskának sejtelme se lehet. Sőt ha továbbmegyünk, és én megyek is,
                        azt merem mondani, hogy az állatok többet kaptak az értékes
                        tulajdonságokból, mint mi. Mert van-e csak egy olyan állat is, a majmot
                        kivéve, amelyik az embertől tanult volna valaha valamit? Ellenben mi folyton
                        tanulunk az állatoktól: a fecskétől tanultuk az építkezést és a darázstól,
                        ugyancsak ez utóbbitól a papiroscsinálást is növényi anyagokból, csak még
                        nem vagyunk tökéletesek, mert az övé, ha megázik, se szakad el. Hát a pók,
                        amice? A pók! Hogy tud az szőni! Mi ahhoz képest egy takács?</p>
				<p>- Vagy egy intrikáló főispán - jegyezte meg Malinka.</p>
				<p>- Nono, Malinka! Mindjárt a szájára ütök.</p>
			</div>
			<div type="chapter">
				<head>ÖTÖDIK FEJEZET</head>
				<head>A krapeci uradalom és a nélkülözhetetlen Bubenyik</head>
				<p>Trencsénben a Nagy Szamárnál a báró fogata várta őket; négy szép, erős pej,
                        olyan kövérek, hogy szinte rengett rajtuk a hús.</p>
				<p>- Sohasem láttam még ilyen hízott lovakat - vélte Malinka. - Ezeket
                        Marienbadba kellene küldeni, nem Bontóvárra!</p>
				<p>- Meghiszem azt - kevélykedett Kopereczky. - De nézze csak, mit esznek!</p>
				<p>Malinkának erőnek erejével be kellett nyúlnia az egyik abrakos tarisznyába,
                        ahonnan egy marék zabot emelt ki.</p>
				<p>- Tegye vissza megint, és most nézze meg a tenyerét. Mit lát rajta?</p>
				<p>- Semmit. </p>
				<p>- Ugye? - ujjongott a báró. - Hiszen éppen az, hogy semmit se lát, hogy
                        tiszta maradt a keze. Ez annyit tesz, barátja az erénynek, hogy a lovaim
                        mosott zabot esznek. Az aztán koszt! Nem evett olyat Caligula lova se.</p>
				<p>Trencsénben egyébiránt éppen országos vásár volt, a vidéki urak, a különféle
                        Kopereczkyek mind bent voltak, és ünnepelték “a család gyöngyét”, aki
                        ennélfogva köztük töltötte az estét és az éjszakát, természetesen ferbli is
                        volt, és az új főispánt derekasan megkopasztották.</p>
				<p>- Nem maradt egyebem - panaszkodott reggel Malinkának, üres tárcájára mutatva
                        -, csak a rokonaim szeretete.</p>
				<p>Mogorva hangulatban ült fel a kocsira, de innen már mulatságos volt az út
                        Malinkának, mert még sohase látta a tótságot, bár maga is tót volt, de az
                        enyhébb fajtából, az Alföldről, Szarvasról való: anyja, lutheránus tanárnak
                        felesége, megözvegyülvén, onnan jött Pestre, és megnyitotta a Cinkotai
                        Iccét, mikor még Kornél csak tizenöt éves volt.</p>
				<p>Gyönyörű őszi idő volt, az egyik fölséges panorámából a másik nyílt. A tüdő
                        nem tudott betelni a fenyőillatos levegővel, a szem a látnivalóval. Festői
                        várromok bámulnak le a sziklacsúcsokról mogorván. Hol vannak a páncélos
                        vitézek, kik itt lovagoltak hajdanában, élükön Csák Mátéval vagy valamelyik
                        Thurzóval? Elborul az ember kedélye, és a képzelete a múltakba téved. Hej,
                        hogy mindennek el kell múlni, ami volt! Hanem ezek a fák még tán látták őket
                        fiatal fácska korukban! A Vág pedig nyilván még most is úgy zúg, mint akkor.
                        És a rigók is éppen olyan vígan fütyülnek az erdőkben. Az őzek kíváncsian
                        kandikálnak ki az erdőszéleken, és olyan félénkek, szelídek, mint mikor még
                        azok a daliák vadásztak rájuk. A völgyekben most is nevetnek a rétek
                        selyemfüveikkel az őszi napsugár játékában. Habár elnémult is a kürt, mely a
                        vártoronyból harsogott; ha alszik is a kürtös valahol por alakban, ha
                        utánadőlt is a torony, azért még sok van úgy a régi világból, ahogy volt. A
                        hegyi patakok, ezek az ezüst gyíkok vidám locsogással sietnek a Vágba. A
                        Vágon egy-egy tutaj úszik nagy farakományokkal. “Ni, a tót flotta!” Rajta
                        kedélyes parasztok pipáznak “a király dobányá”-ból, nagy kalapjaik alatt,
                        melyeket cérnára fűzött kerti csigákból készített pántlika övez.</p>
				<p>Malinkát minden érdekelte, ezer meg ezer kérdést intézett a főispánhoz, vagy
                        két helyütt, ahol burgonyát szedő, mákot tördelő asszonyok, leányok
                        melankolikus nótát daloltak, mindenáron le akart szállni a hintóról, hogy
                        azokat följegyezze, mert Malinka költői lélek volt és etnográfus, aki
                        gyűjtötte a köznép érzéséből fakadó virágszálakat; de Kopereczky nem
                        engedte:</p>
				<p>- Ugyan, ne okoskodjék; megkapja nálam az egészet összegyűjtve. A skatulyával
                        együtt - tette hozzá vigyorogva.</p>
				<p>Az elbájoló vidék itt-ott sárga agyagos szántóföldeken folytatódott, melyeket
                        árkok, szakadékok szeltek keresztül-kasul. Az erdővel borított hegyek
                        kevésbé meredek aljából keletkezhettek e szántóföldek. A föld nem akart
                        hozni itt csak fát, borókabokrokat, árvalányhajat és páfrányt, de az emberek
                        kényszerítették, turkálták, piszkálták: “Teremj, kutya! Azt, amit mi vetünk
                        beléd. Muszáj.”</p>
				<p>Az út mellett néhány pusztai ház állt, istállók, juhakol, béresházak,
                        ispánlak.</p>
				<p>- Ez már az én pusztám - mondá Kopereczky. - Ez az egyik. Még egy van ezen
                        túl, a Kicka nevű. Majd azt is útba ejtjük.</p>
				<p>- Hát ezt hogy nevezik?</p>
				<p>- Ez a Szedres.</p>
				<p>- Hány hold a Szedres?</p>
				<p>- Kétezer: a fele szántóföld, de nem sokat ér a fele se.</p>
				<p>- Alkalmasint annál többet ér a másik fele.</p>
				<p>- Dehogy. A másik fele semmit se ér, erdő.</p>
				<p>- Az erdőnek is nagy most már a becse, kivált ha a kőszén elfogy, pedig
                        elfogy.</p>
				<p>- Emiatt ugyan elfogyhat. Ezt az erdőt “Isten útjá”-nak hívják. Egyrészt
                        azért, mert az őseim velem együtt ebből szoktak ajándékozni fát leégett
                        községeknek és épülő templomoknak, amiért a mennyországba reménylünk
                        bejutni, de az nem bizonyos, a lapokba azonban rendszerint bejutunk a
                        “nagylelkű” jelzővel és egyéb magasztalásokkal. Másrészt pedig azért hívják
                        úgy, mert az út az erdőben csakugyan gyakran vezet az Istenhez, amennyiben
                        olyan veszedelem az erdőből fát hozni, hogy barom és ember szinte
                        bizonyosan otthagyja a foga fehérét.</p>
				<p>- De hisz akkor ez a kegyes ajándékozás inkább istentelenség.</p>
				<p>- Egy kis családi flanc. Ártatlan dolog ez. A családnak van magához való
                        esze, ez az egész, sok helyen patrónus, tehát valamit tennie, adnia kell a
                        világ szája miatt is. Nos, a megajándékozottaknak is legyen magukhoz való
                        eszük, s várják be türelmesen, míg a kormányozható léghajó fel lesz találva
                        s alkalmassá téve a faszállításra.</p>
				<p>Közel a tanyákhoz nehány eke mozgott, girhes, apró ökrök vontatták
                        kedvetlenül. Ott volt a szántásnál Klincsók György kasznár is, szépen
                        kiszítt tajtékpipából eregetve a füstöket. Kopereczky a hintóhoz
                        intette.</p>
				<p>Gurult az öreg úr, mint az ördögmotolla, nagy lihegve a kövérsége miatt,
                        amint pedig odaért, kivette szájából nagy alázatosan a pipáját, s
                        függőlegesen leeresztvén azt maga mellett, a fejéről hirtelen lekapott
                        sapkáját ráakasztotta a csutorára, nehogy valahogy szórakozottságból
                        tiszteletlen módon a szájába vegye, míg a méltóságos báró színe előtt
                        áll.</p>
				<p>- No, mi az újság, Klincsók bátya? - kérdé a főúr nyájasan. - Mi történt egy
                        hét alatt?</p>
				<p>- Semmise nem, nevezetesebb - felelte a kasznár a maga tótos
                        szókötésével.</p>
				<p>- Van-e valami pénzzé tehető portéka a gazdaságban? Mert meg vagyok szorulva.
                        Ez a főispánság nagy érvágás. Aztán Trencsénben is megkeféltek az éjjel.
                        Nincs pénzem, Klincsók bácsi!</p>
				<p>- Hm, gondolkozok. (A homlokát dörzsölte szőrös kezével, mialatt becsületes,
                        jó arca eltorzult.) Talán a birkákat megnyírjunk? De már van késő, beüti
                        orrát a tél. Ők nem szólják semmit, ahogy én ösmerek őket, már ti. birkákat,
                        de ahogy a telet ösmerek, be találja hegedülni nekik. Nem, nem, ködmönkét
                        birkáról lehúzni most nem jó, hanem fexik padláson enyémen olyan ködmön vagy
                        hetven, kiből birka már kiment, találtatik ugyancsak egy ökörbőr is, ebből
                        tudom egy kis pénzt csinálni, mihelyest találtatik zsidó, no ez pedig
                        találtatik.</p>
				<p>- Miféle ökörbőrről beszél ön?</p>
				<p>- Hát a Bimbóról, a tarkáról. Elhagyta minket - sóhajtott Klincsók -, éppen
                        tegnapelőtt virradóra.</p>
				<p>- Mi baja történt?</p>
				<p>Klincsók úr égre emelte a szemeit.</p>
				<p>- Isten tud. Én azt gondolok, végelgyengülésben múlt ki.</p>
				<p>- Bizony nagyon soványok a többi ökrök is - jegyezte meg Malinka -, meg lehet
                        a bordáikat olvasni.</p>
				<p>Klincsók úr igyekezett menteni a becsületből, amit lehetett.</p>
				<p>- Talán csak az enyim kövérségem mellett látszódja úgy.</p>
				<p>- Ennek én vagyok az oka - szólt a főispán -, mert kevés szénám és lóherém
                        terem, s az a lovaknak, teheneknek kell, hát szecskára, árpaszalmára vannak
                        szorítva. Én parancsoltam így Klincsóknak, és ő ahhoz tartja magát.</p>
				<p>- Elég nem igazságos az, méltóságos uram - okvetetlenkedett Malinka. - A
                        szegény ökrök keserves izzadságából, munkájából hozza terményeit a föld, s
                        csak éppen ők nem kapnak belőle, hanem a parádés állatok falják föl.</p>
				<p>- Isten úgy segéljen, igaza van! - kiáltott fel élénken Kopereczky, mintha
                        csak most jönne rá. - Vesszek meg, ha nincs igaza. Hiszen a társadalomban is
                        így van. Az emberek nagy és bölcs tömege is így alkotta meg a maga rendjét.
                        A paraszt dolgozik és koplal, az úr pedig csinos kis diner-ken megeszi a
                        termények javát, és böfög. Malinka, magának igaza van. Gratulálok, Malinka.
                        Ejnye, ejnye, de szent egy igaz, amit mondott!</p>
				<p>Egy félóráig hajtogatta, hogy milyen talpraesett megjegyzés, de azért csak
                        úgy hagyta a dolgot, ahogy eddig, csak a bőrök eladását parancsolta meg, s
                        azzal a kövér lovak továbbindultak.</p>
				<p>- Szeretem ezt a Klincsókot. Nagyon derék ember, és főleg szófogadó -
                        dicsérte Malinkának útközben -, igaz, hogy nagyon rosszul megy a gazdaság
                        alatta, de szeretem. Átkozottul keveset hajt a Szedres. Ha nem volna a
                        Kicka, már régen kivicsorítottam volna a fogamat.</p>
				<p>- A Kicka tehát a jobbik birtok?</p>
				<p>- Az is csak olyan, hanem van ott egy gazember kasznárom, egy bizonyos Fekete
                        György, makacs kálvinista ember, akit el akarok csapni, mert nem akar rám
                        hallgatni, s akármit rendelek, mindig az ellenkezőjét teszi. Sejtem már
                        (mert nem vagyok én olyan nagy szamár), hogy éppen azért megy jól a
                        gazdaság. Mindegy, mégis elcsapom, mert szeretem a jövedelmet, de még jobban
                        szeretem az engedelmességet. Hát nincs igazam, Malinka?</p>
				<p>- És mennyi mármost a két birtokból az évi jövedelem, ha szabad az ilyesmiről
                        kérdezősködni?</p>
				<p>- Ráfizetek.</p>
				<p>- Ráfizet? - kérdezte csodálkozva Malinka. - Minek gazdálkodik akkor
                        méltóságod?</p>
				<p>- Minek? - förmedt fel a báró némileg megbotránkozva az együgyű kérdésen. -
                        Hát akkor miből éljek?</p>
				<p>- Úgy értettem, hogy ha talán bérbe adná méltóságod a birtokot.</p>
				<p>- Ugyan, hagyjon békét! Kinek adjam? Zsidónak? Az kizsarolja a földet.
                        Kereszténynek? Az nem zsarolja ki, de a bért sem fizeti meg.</p>
				<p>- Bárcsak nekem lett volna két ilyen pusztám! - sóhajtott Malinka.</p>
				<p>- Ne kívánjon olyat, barátom! Örüljön, hogy nincs semmije. A vagyontalanoké
                        az ország, higgye meg nekem. Ne kísértse az Istent, Malinka! Hiszen most
                        minden a többségeken fordul meg. Többségről beszél a miniszterelnök és a
                        miniszterelnököt támogató képviselő. Mind a kettő a többségből meríti létét.
                        Többségről beszél a király is, mert a többség szavazza meg neki a rekrutát,
                        a hadiköltséget és a civillistát. A többség az úr, s abban egy olyan szám
                        Kopacska, mint Esterházy. Egyik se több egynél. De Kopacskának az az előnye
                        van, hogy semmije sincs, s, ha egyszer össze talál beszélni mindazokkal,
                        akiknek nincs semmijök, kisül, hogy ők a többség. Félek, hogy észreveszik
                        egy napon, és akkor ők az urak, övék az ország. És maga mégis elég
                        könnyelmű, hogy két pusztát akarna! Hát meg van maga bolondulva? Malinka,
                        Malinka, ne legyen hálátlan a gondviselés jótéteményeivel szemben!</p>
				<p>Malinka sehogy se tudott tisztába jönni a principálisával, pedig jó
                        megfigyelő lévén, váltig igyekezett annak veséjébe hatolni. Hol nagyon okos
                        embernek látszott, hol félbolondnak. Valószínűleg e kettőből volt összetéve.
                        De ez se volt bizonyos. Mikor már egyes vonásokból megkonstruálta az
                        emberét, akkor egy új fölbukkanó vonás halomra döntötte az egész képet.</p>
				<p>Ily beszélgetések közt észre se vették, mikor egy völgykatlanban előtűnt a
                        hitvány Krapec falu fehér szalmafödeles házikóival s fent a dombon hatalmas
                        fenyőfák között a Kopereczky ódon kastély, Mária Terézia korabeli manzárd
                        fedelével, zöld zsalus ablakaival és kiülő tornyával.</p>
				<p>- Itthon vagyunk, barátom. Amott a rezidenciám!</p>
				<p>A vakok közt csakugyan király a félszemű; soha még épület nem hatott annyira
                        Malinkára, mint ez a vén fészek, pedig ugyancsak nem volt rajta semmi
                        szépség; az egyik oldalhoz egy dísztelen fészert ragasztottak, a fedelét
                        pedig az új zsindely csúfította el, mellyel itt-ott befoldozták a korhadt
                        részeket. Mégis valami fönséggel látszott uralkodni az ütött-kopott kunyhók
                        fölött.</p>
				<p>Csakhamar behajtott a kocsis az udvarra. Az uraságot senki sem fogadta, csak
                        a kos szaladt eleibe, hasonlóan a kutyához. Az udvaron egy tenyeres-talpas
                        szolgáló szép példány pontyot kapart, amely ínycsiklandozó látvány jólesett
                        Kopereczkynek; étvágyát a hegyi levegő megnövelte.</p>
				<p>- No, Ancsura, hogy van az asszony?</p>
				<p>- A méltóságos asszony ma kelt fel először a gyerekágyból.</p>
				<p>- Hát a kis báró mit csinál?</p>
				<p>Ancsura félregörbítette a száját, amely majdnem a füléig ért, aztán vállat
                        vont.</p>
				<p>- Nézeget a kék szemecskéivel egyet-mást.</p>
				<p>- Mit beszélsz? - szólt közbe a báró mohón és vidáman. - És mit nézeget, te
                        Ancsura?</p>
				<p>- Hát például engem is, ha bent vagyok.</p>
				<p>- Ugyan eredj, te golyhó! Van is kit nézni! Hogy téged nézeget, hahaha.
                        Hallja ezt, Malinka? Már a leányokra nézeget a kis kéthetes Kopereczky.</p>
				<p>Rohant fel a lépcsőkön az emeletre, s meg sem állt, csak az asszony
                        szobájában, aki még gyönge volt, a díványon feküdt, s Rozália, a komornája,
                        regényt olvasott fel neki. A szoba túlsó szögletében bölcső ringott, s a kis
                        Kopereczky aludt benne.</p>
				<p>- Pszt, ne kopogjon olyan nagyon - riadt fel Vilma. - Alszik a gyerek.
                        Olvasson, Rozália, csak olvasson!</p>
				<p>- És te hogy vagy, édesem?</p>
				<p>- Köszönöm... és te? Rendbe jöttél a főispánsággal?</p>
				<p>- Teljesen. Huszadikán lesz a beiktatás.</p>
				<p>- Szent isten, olyan hamar?</p>
				<p>- A miniszterelnök kívánta, hogy siessek.</p>
				<p>- De hiszen az lehetetlen - szólt a menyecske elképedve. - A lakást nem lehet
                        addig berendezni.</p>
				<p>- Egy darabig a vendéglőben lakom, ha a megyeházán nem lehet.</p>
				<p>- És én?</p>
				<p>- Te itt maradsz, míg ott rendet csinálok. Aztán eljövök érted.</p>
				<p>- Atyám hogy van?</p>
				<p>- Atyád jó ember, Vilma, ő derekasan viseli magát. Most ott van
                        Bontóváron.</p>
				<p>- Hálával tartozol neki, Izrael, nagy hálával. De csak olvasson, kérem,
                        Rozália, mert a kicsike felébred, ha nem hallja, hozzá van szokva a
                        folytonos zümmögéshez.</p>
				<p>- Mit? - pattant fel a báró harsogó kacajjal. - Így csaljátok meg a szegény
                        kis Kopereczkyt? A bölcsődal gügyögő hangjait regényolvasásra akvirálod el szegénytől?... Igazán Noszty-vér vagy,
                        Vilma!</p>
				<p>Ezen aztán Vilma is elmosolyodott, és kikergette urát a szobából.</p>
				<p>- Eredj, fölébreszted! Úgy tudsz nevetni, mint egy medve!</p>
				<p>- Hallottál te valaha medvét nevetni?</p>
				<p>- Ne prézsmitálj annyit, eredj már. Majd utánad küldöm a fiadat, ha
                        fölébred.</p>
				<p>És a nagy brontesz ember megjuhászodva, lábujjhegyen tipegett el a kis bölcső
                        mellett szobájába, de nem anélkül, hogy vággyal, szeretettel teli pillantást
                        vessen a bölcső belsejébe, hol csipkés vánkosokban, kipirult arcocskákkal
                        aludt a gyermek, szemei le voltak hunyva, ajkai körül pajkos amorettek
                        játszadoztak.</p>
				<p>Szobájában néhány levelet talált, a legfelül egyet Bontóvárról, a Noszty Pál
                        írásával. Ez érdekelte legjobban.</p>
				<p>Kedves Izrael! - így szólt a levél. - Egy kis baj van Izraelben. A fogadtatás
                        nem lesz olyan, mint reméltük. Ellenfeleink, kik részint az exfőispánhoz
                        ragaszkodnak, részint pedig azok, akik a megyében lakó gróf Topsich Jánost
                        óhajtották volna főispánnak, mindent elkövetnek, hogy a közvéleményt ellened
                        hangolják. Elhíresztelték mindenféle bogaraidat, s szellemileg,
                        műveltségileg képtelen embernek hirdetnek a főispáni méltóság viselésére.
                        Klikkek szervezkednek, intrikák szövetnek minden vonalon. Hogy mi a céljuk,
                        nem tudom, nem látom; hiszen voltaképpen nem is tehetek semmit. Mindamellett
                        szemmel láthatólag dolgoznak, s alkalmasint olyan hideg vagy esetleg
                        csúfságos fogadtatást készítenek elő, mely aztán lehetetlenné tegyen. Hogy
                        nyomást gyakorolnak embereinkre, az világos. A fogadtatásodnál szerepet
                        vállalt egyének egyenkint kezdenek visszahúzódni, egyiknek a lábán tályog
                        támad, amely miatt nem húzhat csizmát, s nem mehet ebédre a küldöttséggel, a
                        másiknak epekövei vannak, otthon kell ülnie, lemond a bankettrendezésről.
                        Egy harmadik egyszerűen azért lépett ki a funkcionáriusok közül, hogy azt
                        mondja, ő nem tud tótul, hát mit keressen a főispán környezetében? Ezt a
                        malíciózus kutyát, bizonyos Weszelyi Tamást, jó lesz visszaharapni, el ne
                        felejtsd. Szóval: úgy ítélem meg a helyzetet, hogy nekünk is tenni kell
                        valamit: egy kis ellengőzt kifejteni. Hiszen te tudod, hogy megy az ilyen,
                        okos ember vagy (már miszerintünk), tudod, hogy ehhez pénz kell. Azért hát
                        haladéktalanul küldj biztos ember által kétezer bikát. Szívesen költenék a
                        magaméból, de nekem most nincs. Ami pénzt magammal hoztam, elvesztettem. Itt
                        még a kártyajárás is helyi érdekű - azaz a helybeliek nyernek. Csókold meg
                        helyettem Vilmát és a kis unokámat stb.</p>
				<p>Kopereczkyt kifárasztotta az olvasás (az öreg Nosztynak hallatlan rossz írása
                        volt), homlokán csurgott a verejték a betűk találgatásától is, de a kitalált
                        tartalomtól még inkább, mikor lecsapta a levelet, s véletlenül az átellenes
                        tükörbe esett pillantása, meglátván abban elszontyolodott ábrázatát,
                        ökleivel fenyegette meg a saját énjét: “Hát kellett ez neked, te
                        mamlasz?”</p>
				<p>S ehhez még két vagy három más névtelen levél járult, ugyancsak Bontóvárról,
                        mindenféle gúnyolódással, fenyegetéssel, hogy a megyébe ne próbálja a lábát
                        betenni, mert így meg amúgy jár. “Szép zabtermésed volt az idén, Kopereczky
                        - végzi az egyik névtelen »jóakaró« -, maradj te csak otthon, a
                        jászolnál.”</p>
				<p>Elfutotta szemeit a vér. Az ajtóhoz rohant, leszaladt a lépcsőkön az
                        előcsarnokba. - Bubenyik! - kiáltá dühösen.</p>
				<p>De csak Malinka ült ott az előcsarnokban egy rozzant biliárdon, az útitáskája
                        mellett várakozva, hogy hát ővele mi lesz?</p>
				<p>- Nini. Maga itt van? Ejnye, el is feledkeztem. Micsoda dolog ez? Se szobát
                        nem adnak, se semmit? Hol lehet az az átkozott Bubenyik?</p>
				<p>Kiabálásaira előrohant a konyhából a szakácsné a varecskájával, meg a
                        gránátostermetű Ancsura, aki az előbb a pontyot tisztította az udvaron.</p>
				<p>- Bubenyik a kertben van - jelentette Ancsura. - A jégvermet fedeti.</p>
				<p>- Micsoda jégvermet? - csodálkozott a báró. - Nincsen nekünk jégvermünk.</p>
				<p>- Van, kérem alássan. E napokban ásták ki, mialatt a méltóságos úr Pesten
                        volt.</p>
				<p>- De hiszen én nem adtam ki rá rendeletet. (Haragosan csóválta meg a fejét.)
                        Már ez a Bubenyik is a nyakamra kezd nőni. Már őt is el kell csapni. Szaladj
                        érte hamar! Maga pedig, Malinka barátom, jöjjön velem, elvezetem a
                        szobájába, ámbár úgy látom, nem sokáig fog benne lakni, mert rossz híreket
                        kaptam a vármegyémből... vagy mit is beszélek? Az ördögnek a vármegyéje az,
                        nem az enyim. Hohó! Megálljon, ne nyúljon hozzá, maga itt a vendég, én
                        viszem a táskát, és lehúzok azért két hatost annak a zsivány Bubenyiknek a
                        fizetéséből. Az a látvány, hogy ő ahhoz milyen pofát vág, megér nekem tíz
                        forintot.</p>
				<p>Haragos, sötét arca szinte kiengedett, megenyhült erre a gondolatra, aztán
                        megindult a táskával a bal oldali folyosón, s útközben megkérdé
                        Malinkától:</p>
				<p>- Szereti a zenét?</p>
				<p>- Magam is muzikális vagyok.</p>
				<p>- Akkor nyissunk be ide, mert innen legjobban élvezheti este az udvari
                        zenekaromat.</p>
				<p>Egy tágas, ódon, bolthajtásos, tiszta, de rozoga padlójú vendégszobába
                        vezette Malinkát. Az ablakok alatt, melyek a kertre nyújtottak kilátást, egy
                        félig kiszáradt tó helye terült el papsajttal, beléndekkel benőve, csak a
                        közepén volt egy kis, bokáig érő zöld pocsolya, ellepve harmatkásával.</p>
				<p>Az első, ami a kertben szemükbe tűnt, Bubenyik volt, egy hiúzképű, fürge
                        emberke, szürke kockás nadrágban, mely valamikor egy diplomatáé lehetett, és
                        egy kopott, kékes mándliban, melyet új korában valami tímár- vagy
                        lakatosmester viselt. Ancsura kiáltásaira, hogy megjött az úr, lihegve
                        futott a kastély felé a pocsolya partjain, s hallani lehetett a békák
                        cuppogását, amint ijedten visszaugráltak a tóba, amerre ment.</p>
				<p>Malinka legott megértette ebből, hogy mi légyen a báró udvari zenekara, hanem
                        sokkal kíváncsibb volt arra, mi történhetett Bontó megyében, s mi az oka,
                        hogy nem sokáig maradhat itt? Aggodalmasan fürkészte a báró arcvonásait,
                        kérdést is intézett hozzá, de az kitért előle:</p>
				<p>- Majd megtudja, de előbb egy kis konferenciát tartunk Bubenyikkal. Maga is
                        részt vehet benne.</p>
				<p>- Ki a Bubenyik?</p>
				<p>- Hát még nem mondtam? A komornyikom. Ritka neveletlen ember. Nagyon fogom
                        nélkülözni, ha el kell csapnom. Pedig körülbelül ott tartunk. De addig is
                        tegye magát itt kényelembe, mint otthon. Az Ancsura majd behoz tiszta vizet
                        és ami egyéb hozzátartozik a komforthoz.</p>
				<p>- Nagyon köszönöm, méltóságos uram, de én nem vagyok finnyás ember, igen
                        kevéssel megelégszem.</p>
				<p>- Tudom, barátom, de ami jár, jár: a szobalány behozza a szükséges macskákat,
                        mindjárt kiadom a rendeletet.</p>
				<p>- Milyen macskákat?</p>
				<p>- Közönséges macskákat. Mert sok egér van az épületben éjszaka, aztán
                        cincognak, rágcsálnak, kaparnak, és futkároznak, mint a csikók a szabad
                        szérűn, és nem hagyják az embert aludni. Ennek ellensúlyozására macskákat
                        nevelek, s büszkén mondhatom, kitűnő saját tenyésztésű macskáim vannak,
                        príma macskák, szavamra, alig várom, hogy valahol macskakiállítás legyen,
                        mert ott én fogom elnyerni a nagydíjat. Bubenyik egy nagy kamrában éhezteti
                        őket a beeresztés előtt: ez teszi őket kiválóan fogékonyakká feladatuk
                        teljesítésére. Szívós állatok. Ezek nem teszik velem azt a szemtelenséget,
                        amit Bimbó tett a Szedrespusztán, hogy kilépett a papucsaiból. Ezek föl se
                        veszik az éhséget, s minél jobban éheznek, annál derekasabban dolgoznak.
                        Hja, bizony, sok minden kell egy jól berendezett falusi úri háztartásban. El
                        kell magát látnia az embernek. Ha sok vendégem van, akkor néha csak egy-egy
                        macska jut az egyablakos szobákra, a kétablakosra kettő jár. Most azonban
                        önnek annyi macskát adhatok éjszakára, amennyit éppen akar.</p>
				<p>- Köszönöm, elég lesz kettő is.</p>
				<p>- Úgy fog aludni mellettük, mint a tej. Kivált, ha mint mondta, szereti a
                        békakuruttyolást. Én részemről ki nem állhatom a békákat. Olyanok, mint a
                        papok, ha felágaskodnak, csak hátralátnak. Azért legokosabb, ha nem
                        ágaskodnak, nem mozognak.</p>
				<p>Kopogás zaja szakította meg a báró különös okoskodásait, Bubenyik nyitott be
                        lihegve.</p>
				<p>- Itt vagy, híres? - förmedt rá a báró gunyoros, rikácsoló hangon.</p>
				<p>- Ilyenkor kell jönni, mi?</p>
				<p>Bubenyik vállat vont. </p>
				<p>- Mit tudtam én? Nem hallottam a kocsizörgést. Hát itt vagyok most, ha
                        kellek.</p>
				<p>- Úgy ám, de a vendég táskáját nekem kellett behozni.</p>
				<p>Bubenyik erre is vállat vont.</p>
				<p>- Nem tört el benne a keze - mondá félvállról.</p>
				<p>- Nem ám - felelte a báró csendesebben, ami csodálkozásba ejtette Malinkát -,
                        de a fizetésedből levonok ezért két hatost.</p>
				<p>- Majd kihúzom én azt kétszeresen valahol a méltóságos úr bőrén, úgy, hogy
                        észre se veszi.</p>
				<p>- Majd vigyázok a körmödre, imposztor. Hol csavarogtál, hé?</p>
				<p>- A jégvermet csinálom a kertben, odalent a hársaknál.</p>
				<p>- Hát mondtam én neked, hogy csináld? (Mérgesen toppantott a lábával.) Hogy
                        mersz engedelmem nélkül?</p>
				<p>- Említette, hogy jó volna egy jégverem.</p>
				<p>- Igen, de költséget nem engedélyeztem rá.</p>
				<p>- Hiszen nem is került az semmibe.</p>
				<p>- Ingyen ásták ki a parasztok, ugye? - horkant fel Kopereczky, és újonnan oly
                        dühbe hozta magát, hogy a fogait is csikorgatta.</p>
				<p>- Nem mondom, hogy ingyen, mert...</p>
				<p>- No látod.</p>
				<p>- Mert még ők fizettek, hogy engedjem meg.</p>
				<p>- Meg vagy te veszve, Bubenyik, félrebeszélsz.</p>
				<p>Bubenyik elújságolta erre, miképpen történt a jégveremásás. Ő (mármint
                        Bubenyik) elhíresztelte az öreg, nyugalmazott kulcsárné útján a falusi
                        parasztok közt a régi regét; mely a kastélyhoz fűződik, hogy ugyanis a
                        török világban Kopereczky Balázs kincseket ásott el valahol a kastély
                        kertjében vagy udvarán, mikor a törökök elől menekült. Amint aztán mindenütt
                        ezekről meséltek a kapzsi parasztok a korcsmában, a kovácsműhelyben és a
                        malomban, két egymás után következő éjszaka egy-egy kis cserépszilkében
                        spirituszt gyújtott meg a kertnek azon a helyén, ahová a jégvermet
                        őméltósága tervezte múltkor beszélgetés közben, gondoskodván róla, hogy ezt
                        a csacska cselédségből többen meglássák. És íme, mi történt? Harmadnap
                        fölkereste egy csomó összeszövetkezett paraszt, megkérték titokzatosan,
                        engedje meg nekik, miután most nincs az úr otthon, az ásatást azon a helyen,
                        ahol a tűz kigyúlt, mert ott lenni kell valaminek. Bubenyik ellenkezett.
                        “Ott kincs van - mondá -, nem vagyok bolond, hogy megengedjem.” A parasztok
                        a józan észre apelláltak: “Akkor volna maga bolond, Bubenyik, ha nem nekünk
                        engedné megtalálni, mert mi a felét adjuk magának, de ha a báró úr ásatja
                        ki, legfeljebb tíz forintot vet.” “Úgy ám, de az a tíz forint legalább
                        biztos - ellenveté Bubenyik -, a ti osztalékotok pedig nem biztos.” A
                        parasztok összesúgtak most maguk közt, és tíz forintot összerakva, előre
                        felkínálták, ha szemet huny az éjjeli ásatással szemben - így történt aztán,
                        hogy tegnapelőtt éjjel kiásták a jégvermet ebben a szorgos munkaidőben,
                        mikor minden épkézláb ember szántással-vetéssel van elfoglalva.</p>
				<p>Kopereczky a hasát fogta nevettében, minden baját egyszeribe elfelejtvén,
                        majdnem ujjongott örömében:</p>
				<p>- Bubelnyicsek, Bubelnyicsek, ó, de csókolni való gazember vagy!</p>
				<p>A bárónak hirtelen komolyra hosszabbodott meg az arca, és így folytatá:</p>
				<p>- De ha te ilyen ravasz vagy, Bubenyik, akkor én egy fogas kérdést intézek
                        hozzád. Az apósomnak kétezer forintot kell küldenem, mégpedig mindjárt
                        holnap, azután nekem is szükségem van egy-két ezer forintra az
                        installációhoz, adj hamar tanácsot: honnan szerezzem meg?</p>
				<p>- Vegye föl a takarékpénztártól.</p>
				<p>- Ott már kimerítettem a hitelemet.</p>
				<p>- Úgy ám, de fölfrissült azóta.</p>
				<p>- Mitől?</p>
				<p>- Hát a prágai örökség kutya? - kérdezte Bubenyik, kedveskedőn pislogva.</p>
				<p>- Nem kutya - felelte a báró. - Hanem a kutyák kezén van, Bubenyik.
                        Prókátorok kezén. Pör alatt.</p>
				<p>Bubenyik erre sem jött zavarba.</p>
				<p>- Próbáljunk a vogyinai zsidótól kérni, van annak elég.</p>
				<p>- No, az nekem is eszembe jutott, csakhogy már két év előtt. Azóta mindig azt
                        csinálom, de már nem lehet többé.</p>
				<p>- Akkor azután nincs más hátra - vélte Bubenyik -, össze kell hívni a
                        főkötőőröket.</p>
				<p>Kopereczky fölszisszent ettől a szótól, mint akit a kígyó csípett meg.</p>
				<p>- A főkötőőröket? - dadogta, és szemei kitágultak a rémülettől. - Nem, nem,
                        Bubenyik. Múljék el tőlem ez a keserű pohár. Gyengék az idegeim, nem bírom a
                        nősírást. Isten úgy segéljen, nem bírom meg.</p>
				<p>- Pedig más mód nemigen van...</p>
				<p>Kopereczky dühösen száguldott fel s alá a szobában, egyszer megállt Malinka
                        előtt, s felsóhajtott: “Inkább lopnám azt a pénzt, inkább lopnám”, majd
                        megint végigmérte a szobát vagy négyszer, és agyoncsapott a tenyerével egy
                        pókot a falon, mely játszi kedvvel ereszkedett alá mennyezeti hálójából egy
                        finom szálon, azután tompa, sötét hangon egyezett bele mindenbe.</p>
				<p>- Hát csak csináld meg, Bubenyik, de úgy, hogy minél kevesebb bajom legyen.
                        Vigyázz, Bubenyik! Úgy csináld, hogy meg ne öljenek.</p>
			</div>
			<div type="chapter">
				<head>HATODIK FEJEZET</head>
				<head>Egy ravasz komornyik cselvetése</head>
				<p>Malinka valami különöset sejtett. Élénk képzelőtehetsége csudálatos módon
                        színezte ki e titokzatosnak látszó útját a pénzszerzésnek. Lelkiismerete
                        megmozdulni készült. Itt most valami rendkívüli történik. Meglehet, bűntény,
                        de bizonyosan valami borzasztó. Csak legalább azt tudná, mik azok a
                        főkötőőrök.</p>
				<p>Pedig igen egyszerű volt a dolog. A Kopereczky családra egy ereklye maradt az
                        Anjou királyok udvarából, egy főkötő, vagy amint abban az időben nevezték
                        magyarul, csepesz, melyet állítólag a Kopereczkyek egyik ősanyja, született
                        Omode Orsolya azon udvari szertartás alkalmával viselt, midőn Róbert Károly
                        királyunk kisfiát, Lajost, a szent keresztvízre tartotta. E komaságnak a
                        fényéből táplálkozott a Kopereczky család hiúsága századokon át egész máig,
                        annál is inkább, mert a keresztgyerekből lett a legnagyobb magyar király.
                        Rossz nyelvek ugyan azt állítják, hogy Kopereczkyné nem a Lajos gyereknek
                        volt a keresztanyja, hanem csak az Endréé, aki aztán a Nápolyi Johanna
                        gonosz körmei közé került. Hanem iszen ez is még valami, csakhogy még
                        rosszabb nyelvek ezt se hiszik. Hogy azt mondják, mese az egész. És hogy a
                        Kopereczkyek még abban az időben majmok voltak Borneóban, és a fákon laktak,
                        nemhogy a visegrádi királyi palotában hivalkodhattak volna.</p>
				<p>Bizony most már, annyi idő múltán, nehéz eldönteni, ott volt-e, nem volt-e
                        ott Orsolya asszony, hanem a főkötő és az adósság, amibe állítólag akkor
                        verte magát a Kopereczky család, színvalóság. A főkötő megvan a mai napig
                        is, mégpedig Krapecen van, a kastély úgynevezett kék szobájában, egy három
                        lakattal elzárt nehéz vasládában. Kétségtelen, hogy a főkötő szövetje most
                        már nem sokat érhet, a fazonja is meglehetősen kimehetett a divatból azóta,
                        Vilmácska, tudom, nem tenné a fejére száz forintért sem, ha tudna is róla,
                        de nem tud, mert a főkötő létezése családi titok, a “végső forrás”,
                        mivelhogy a főkötőn azon a bizonyos keresztelési napon húsz darab
                        szurokfekete színű keleti gyöngy pompázott, melyekből kettőt Kopereczky
                        Márton Mátyás király fiatal nejének, ama bizonyos Podjebrád kisasszonynak
                        ajándékozott, akit a király Trencsénben vett át a követektől. Kettőt
                        Kopereczky István adott oda 1573-ban Thurzó Borbálának egy csókért. (De lett
                        abból kettő is.) Három a mohácsi csatában elesett Kopereczky Gábor
                        kalpagforgóján pusztult el. Elvitték a törökök, s a török kincstárból valami
                        módon az angolokhoz került (hiszen ami érték, minden oda kerül végezetül),
                        és ez idő szerint az angol korona gyöngyei között foglal helyet. Most már
                        csak tizenhárom gyöngy maradt a főkötőn. Mindenféle nagy szerencsétlenségek
                        kezdtek a családdal történni. Eszéhez nyúlt erre Kopereczky Kristóf, hogy
                        ezt a tizenhármas szám okozza, s 1715-ben a gyöngyökből négyet eladott
                        Koháry grófnak, két rongyos falut kapván értök: Csábrág-Varbókot Hont
                        megyében és még egy pusztát Trencsénben, a Cserna-Perlát (Fekete-gyöngyöt),
                        azonfelül ezerötszáz váltóforintokat. A megmaradt kilenc gyöngy mint firól
                        fira származott örökség, a mi Izraelünk apjának a kezén volt, s ő mint
                        fiatal gárdista Bécsben kettőből fülbevalót csináltatott a híres
                        énekesnőnek. Fligori Matildnak, aki bevallott szeretője volt a
                        császárvárosban. (Nagy szoknyahős lehetett különben.) Egy harmadik gyöngyöt
                        később duhaj mulatság alkalmával a rajeci fürdőben, mint egykor Cleopatra,
                        borban olvasztott fel, s megitta a szép Motesiczky Klára egészségéért, akit
                        ez annyira meghatott, hogy utánaszaladt a megmaradt hat gyöngynek, vagyis a
                        felesége lett.</p>
				<p>Mikor Izrael anyja haldokolt (egy évvel élte csak túl a férjét), különös
                        végrendeletet csinált, aminőt csak asszonyész fundálhat ki. Egy három
                        lakatra nyíló vasládát csináltatott, s elrendelte, hogy a családi főkötő
                        gyöngyeihez, melyek nagy értéket képviselnek, csak a végszükség esetén
                        nyúlhassanak leszármazottai, mi végből két főkötőőrt nevezett ki, az egyiket
                        Mutnyánszky Marcella, bizalmas kulcsárnéja, a másikat egy elszegényedett
                        rokon, Kopereczky Dávidné szül. Kopereczky Ágnes özvegy dzsidás kapitányné
                        személyében, akik ezen tisztükért egyenkint kétszáz forintot húznak évenként
                        az örökösöktől, mindaddig, míg a gyöngyökből tart. Az utolsó gyöngynél
                        megszűnnek a hivatalok. Ha azonban az ő életük fonala fogynék el előbb, mint
                        a gyöngyök, az esetben mindegyik főkötőőr jogosult utódot nevezni ki halála
                        esetén ugyanolyan jogokkal, kötelességekkel és fizetéssel, mint ők voltak.
                        Erre a halálos ágyán megeskettette őket, meghagyván, hogy csakis végszükség
                        esetén engedjék a gyöngyök elpazarlását vagy zálogba adását, s kiosztá
                        közöttük a kulcsokat: Izrael fia kapván az egyiket s a két főkötőőr a másik
                        kettőt.</p>
				<p>Minthogy a vasládát most már csak úgy lehetett kinyitni, ha a három
                        kulcstulajdonos egy akaraton van, s minthogy történetünk idejében Omode
                        Orsolya főkötőjén már csak négy gyöngy fityegett, kettőt Izrael zálogba
                        tett, egyet a kastély renoválásakor, egyet pedig még régebben, a Bubenyik
                        pénzszerzési indítványa sok nehézségbe ütközött. A báró érezte ezt, s fázott
                        tőle. Mert a két öreg főkötőőr ugyancsak kitűnően volt megválasztva. Ha
                        neszét vették, hogy a bárónak nincs pénze, az egyik rögtön elutazott Halasra
                        a leányához, mire azt sikerült hazacsalogatni, a másik, a faluvégi sárga
                        kúriában lakó kapitány özvegye tűnt el a Grácban lakó nővéréhez. Ha pedig
                        úgy lepte meg őket Kopereczky, hogy éppen otthon voltak, akkor a
                        nyugalmazott kulcsárné, ki a kertészlakban köhögte át alkonyatos éveit,
                        ájuldozni, sírni, jajveszékelni kezdett, hogy a báró őt tönkre akarja tenni,
                        hogy immár a végső gyöngyökhöz is hozzányúl, közeledik ezzel a perc, amikor
                        a főkötőőri fizetése megszűnik, s ő lésza alatt hal meg mint koldus.
                        Könyörög, rimánkodik, térdre veti magát a báró előtt, hogy ne kívánja tőle
                        ezt az áldozatot, legyen irgalommal iránta, mert mi lesz ővele azután, ha az
                        utolsó gyöngy is elvándorol a vasládából? Mire a báró, mint már néhányszor
                        azelőtt, eleinte dühbe jön: “Hát meddig akar még maga élni, vén
                        csoroszlya?”, de aztán ellágyul, megrendül egész valójában, mert alapjában
                        jó szíve van, és magától eláll a tervtől.</p>
				<p>Ám ha el nem állna, ott van a másik custos, a
                        kapitányné. Az bezzeg nem ájul el, nem sír, nem könyörög, hanem
                        felkerekedik, mint a forgószél, a kastélyba szalad, sarkára áll, a csípőjére
                        teszi a kezét, toppant a lábával:</p>
				<p>“Hát meg vagy te kergülve, Izrael, hogy szándékosan rohansz a vesztedbe? Hát
                        illik ez? Elpocsékolni családod utolsó ereklyéit! Nem szégyenled magadat, te
                        ember! Hogy van szemed a szemembe nézni. Pfuj, Kopereczky! Bújj a föld alá!
                        Vagy eredj, kapard ki őseid csontjait a kriptákból, javíthatatlan tékozló,
                        és áruld el fontszámra! Mit akarsz tőlem! A kulcsot? Abból ugyan nem eszel!
                        Hát azt hiszed, hogy nadragulyát ettem? Mire kell? Kártyázásra,
                        devernázásra. Hogy meg akarsz nősülni? Mi közöm nekem ahhoz? Azért, hogy
                        te élvezz az új feleségeddel, nem szükséges, hogy én az egzisztenciám egy
                        részét odadobjam. Meg azét a nyomorult kulcsárnéét. Vedd el a feleségedet,
                        ahogy tudod, szépítsd meg a bagolyfészkedet, amint bírod, de én nem engedek
                        a fekete gyöngyökhöz nyúlni. Majd ha azt látom, hogy éhenhalásban vagy,
                        akkor én is megnyitom a vasládát, addig nem. Anyádnak így tettem az esküt,
                        és így tartom meg, amen. Ha pedig még egy szót szólsz, kikaparom a szemedet.
                        No, nézze meg az ember! Hiába forgatod a nagy szemedet, hiába rázod a bolond
                        fejedet, hiába csikorgatod a dudvás fogaidat, amelyekre lerakódott vagy két
                        font borkő a kocsmákban és mindenféle spelunkákban, ez a két font borkő az
                        egyetlen, amit életedben szereztél.</p>
				<p>Térj hát eszedre, Izrael, gondolj az Istenre, és arra, hogy ha megnősülsz,
                        neked is lesznek gyermekeid, s azokra is hagyni kell valamit. Mit gondolsz,
                        szerencsétlen, ha minden Kopereczky ilyen lett volna, hány fekete gyöngynek
                        kellett volna lennie a Kopereczky Orsolya főkötőjén, hogy még a te torkodon
                        leereszkedhessék vagy kettő? Egy szót se többet, Izrael, egy szót se, mert
                        forgós teremtette, mindjárt más hangból kezdek beszélni!”</p>
				<p>Ettől a más hangtól félt Kopereczky. Hogy milyen is lehet hát az a “más
                        hang”, mikor már ez sincsen selyemből szőve?</p>
				<p>Nem kis feladat volt ennélfogva, amit Bubenyikre bízott a báró. Mert
                        bizonyára könnyebb és kevésbé fájdalmas azoknak a szegény csigaállatoknak
                        ott a Perzsa-öbölben kiizzadni e tündéries csecsebecséket, mint azokat a két
                        sárkány miatt a vasládából kihozni. De a ravasz Bubenyik nem rettent vissza
                        a nehézségtől.</p>
				<p>- Meglesz, méltóságos uram, ha nagyon kell.</p>
				<p>Kopereczky kétkedve csóválta a fejét.</p>
				<p>- Nem tudod, mibe kezdesz. Itthon vannak most az öregasszonyok?</p>
				<p>- Itthon vannak.</p>
				<p>- Vigyázz, hogy meg ne szökjenek. Seprűnyélre ülnek, és ellovagolnak a
                        Gellértre.</p>
				<p>- Van nekem az ellen arkánumom. Csak tessék
                        rám hagyni. Hány szem gyöngy kell?</p>
				<p>- Elég lesz egy. Most nagyon drágák. Elviszed Trencsénbe holnap, ott
                        bezálogosítod Schlesinger Fülöpnél. Átadsz az összegből kétezer forintot
                        Malinka úrnak, aki onnan négyes fogattal továbbmegy Bontóvárra, és átadja a
                        pénzt az apósomnak. A fogat aztán ott is marad.</p>
				<p>- És én hogy jövök vissza?</p>
				<p>- Magaddal viszed a hátaslovamat.</p>
				<p>Egyszerű volt a Bubenyik terve, mint a Kolumbus tojása. Ebéd előtt, éppen még
                        kifutotta, magával vitte Malinkát egy sétát tenni a faluban (ez, úgymond,
                        hozzátartozik a taktikához), amit az mint szenvedélyes etnográfus, szívesen
                        megcselekedett. Egész a kovácsműhelyig mentek és vissza; nagy érdeklődéssel
                        nézegette a parasztházacskák építészeti módját, a kapuk alakját, faragását s
                        festett tulipánjait, a kendertilók s egyéb közönséges háziszerszámok
                        szerkezetét (azt mondják, hogy ez a tudomány ilyen semmiségeken hízik). A
                        jó krapeci tótocskák, kik ritkán látnak idegent falujokban, azon ürügy
                        alatt, hogy a kapcáskodó kutyáikat csitítják, kiállnak a kapuk elé vagy
                        legalább a pitvarajtóba, hasonlóan nem kis kíváncsisággal szemlélik a kutyák
                        ingerült ugatásának okozóját, a Bubenyik társaságában kószáló csinos
                        fiatalurat. Ki lehet, mit akarhat? Meg-megáll, bekémlel az udvarokba. Az
                        bizony nem jó jel, és alighanem az adóval van összefüggésben, mely már úgyis
                        elég nagy, de ahogy a fa nagyobbra nő egy-egy érkező eső után, ez is mindig
                        nagyobbodik, valahányszor úrféle jelenik meg az egyszerű viskók között.
                        Néhányan oda is sompolyognak Bubenyikhoz, s ha szerét tehetik őt négyszem
                        közé kapni, megkérdezik súgva, ki légyen az illető, s Bubenyik ez egyszer
                        nincs begombolkozva, hanem azért mégis bizonyos fontoskodó, titokzatosságot
                        fitogtató hangon közli:</p>
				<p>- Ez bizony egy furcsa mesterségű úr Pestről. Vasfúró mesterember. Ma hozta
                        magával az úr.</p>
				<p>- Vasfúró mesterember? Hát mi az?</p>
				<p>- Hm. Ez úgy tudja meglékelni a vasat, mint például kendtek a dinnyét vagy a
                        tököt. Egyet-kettőt húz a legerősebb vason a kis szerszámával, krikszkraksz,
                        és megvan a nyílás, úgy, hogy egy emberi kéz befér rajta (s hamiskásan
                        hunyorgatott a szemével). Különös egy mesterség, mondhatom.</p>
				<p>- És mitől jó a’? - firtatá egyik-másik, aki szeret a dolgok velejébe
                        látni.</p>
				<p>Bubenyik vállat vont, szájára tette kezét, jelezve, hogy hallgatni kénytelen,
                        de azért egy kis léket mégis ütött a dolgok homályába.</p>
				<p>- Az uraknak, tudja, sok tarka macskájuk van, s nem jó mindig tudni, mit
                        csinálnak. Hanem hogy mire jó ez a mesterség, azt a magunkféle szegény ember
                        is kitalálhatja. Teszem azt, szépszerivel kivenni valamit olyan helyről,
                        amit kinyitni lehetetlen...</p>
				<p>Ezt így bizalmasan elmondta Bubenyik néhány helyütt, ahol megálltak, majd
                        visszakísérte Malinkát a kastélyba, ahol már éppen csak őt várták, hogy
                        tálalhassanak. A méltóságos asszonynak még csak néhány órára volt szabad
                        felkelni, déltájban visszafeküdt az ágyba, s oda rendelte az ebédjét.
                        Malinka úgyszólván megörült, mikor hallotta, hogy az úrnő nem ebédel velök.
                        Óhajtotta ezt a pillanatot, vágyódott utána, álmodott róla, s mikor közel
                        jött, megdöbbent tőle. Csak ketten ültek az asztalnál, s Bubenyik szolgált
                        fel, miközben megbiztatta a méltóságos urat: “Minden jól megy, minden meg
                        van indítva a gyöngy dolgában”, de az kétkedőn mereszté rá szemeit.</p>
				<p>- Nem hiszek a csodákban, Bubenyik. Félek, hogy zivatart zúdítasz a fejemre,
                        és a végén is nem lesz az egészből semmi. Rossz előérzetem van, nagyon
                        rossz. </p>
				<p>Tényleg hallgatag volt és elmélyedő az ebéd folyamán, alig szólt néhány szót,
                        hirtelen felhörpinté feketekávéját, és megkérdezte Malinkát, szokott-e ebéd
                        után aludni, mert ő maga mindig alszik egy csöppet, csak éppen annyit, hogy
                        a szemét elbolondítja.</p>
				<p>- Én sohase alszom ebéd után. Úrnak való az.</p>
				<p>- Hát mit szokott csinálni?</p>
				<p>- Ha semmi dolgom nincs, olvasgatok. Van a kastélyban bibliotéka?</p>
				<p>- Nincs.</p>
				<p>- De könyvek mégiscsak vannak? Majd keresek magamnak valami olvasmányt.</p>
				<p>- Nincs itt egy fia se, barátom; hiszen mondtam már önnek, hogy én az állatok
                        tanítványa vagyok.</p>
				<p>- Akkor hát kérni fogom azt a tót népdalgyűjteményt, amit útközben ígért
                        méltóságod.</p>
				<p>Kopereczky arca földerült.</p>
				<p>- Aha! Igen. Persze. Tudom már. A skatulyáját is önnek ígértem. No, csak
                        menjen a szobájába, mindjárt beküldöm.</p>
				<p>Csakugyan bement a szobájába, a jó ebéd után végigdőlt nagy lustán a zöld
                        ripszdíványon, s bodor füstöket fújt a levegőbe. Elgondolkozott, hogy ugyan
                        megérzi-e Kopereczkyné az ő ittlétét? Ő megérezné az ő helyében. Vajon
                        milyen lesz a találkozás? Mit fog mondani? Megijed-e vagy megörül? Feltette
                        eközben magában, hogy történjék bármi, uralkodni fog a szívén és az idegein.
                        Két termetes macska már akkor ott vadászgatott az ágy alatt, s mereven
                        szegezte mind a kettő a tekintetét egy padlóhasadékra, ahonnan valószínűleg
                        a zsákmányt várták, mely oda menekült.</p>
				<p>Malinka unalmában a vadászoknak gibickedett, a jóllakott ember
                        nagylelkűségével legalább elméletben támogatta a falánk macskák törekvéseit,
                        annyiban, hogy ő is érdeklődéssel, szinte türelmetlenül várta az egér
                        megjelenését. De hol is lehet, hogy nem mer előjönni a kis gyáva! Szegény
                        macskák, mennyit kell settenkedniök egy parányi falatért! Mégiscsak jobb
                        főispáni titkárnak lenni.</p>
				<p>De alighogy átadta magát a macskákkal való együttérzésnek, midőn kopogás
                        hallatszott az ajtón, és a “szabad”-ra benyitott egy körülbelül a negyvenes
                        évek tájékán levő, kerek, piros arcú, tömpe orrú parasztnő.</p>
				<p>- Kit keres? - kérdé Malinka.</p>
				<p>- Azt a fiatalurat, aki Pestről jött, gondolom, maga az.</p>
				<p>- Hát maga ki?</p>
				<p>- Én a kis báró dajkája vagyok - szólt nyájasan, s megnyálazván ujjait,
                        kacérkodón igazította meg homlokán a haját. Az is sárga volt, mint az
                        odavaló agyagföld.</p>
				<p>- A dajka? - csodálkozott Malinka. - Hát mit akar velem? Nem élek én
                        embertejjel.</p>
				<p>- Nincsen nekem tejem - tiltakozott, kacéran illegetvén magát -, nem én
                        vagyok a szoptatós; az is voltam már valamikor (s itt mélyen felsóhajtott),
                        de most én csak az éneklő dajka vagyok. Én dalolgatok a kis bárónak
                        éjjelenkint, mikor már a Márta megszoptatta.</p>
				<p>- No és mit akar velem, jóasszony?</p>
				<p>- Leány vagyok még, hála Istennek - igazítá helyre -, Koleszár Mária
                        hajadon.</p>
				<p>- Pedig azt gondoltam volna, tekintve, hogy amint mondja, már szoptatós dajka
                        is volt...</p>
				<p>- Ej, hát mi van abban? (Szemeit, melyek nem voltak éppen rútak, egy kicsit
                        lesütötte.) Hiszen maga se pap - tette hozzá -, én se vagyok apáca.</p>
				<p>- Jó, jó - türelmetlenkedett Malinka, mind nagyobb-nagyobb ámulatba esve -,
                        de mit akar velem?</p>
				<p>- Hiszen én is azt kérdezhetném az ifjú úrtól? - S ránézett hamiskásan,
                        várakozóan.</p>
				<p>- Én? Semmit.</p>
				<p>- Akkor aztán nem értem, miért küldött ide a méltóságos úr.</p>
				<p>Aha! Kezdte már érteni Malinka a Kopereczky dévaj tréfáját! Ez lesz az a
                        népdalgyűjtemény.</p>
				<p>- Igen. Gondolom már. Maga sok nótát tud, ugye?</p>
				<p>- Ami igaz, igaz. Nagy dalos vagyok. Hisz az a mesterségem. Tudok én minden
                        nótát, ami csak van a vidéken. Mert mikor még élt az édesanyám, Isten
                        nyugosztalja, fonó volt a házunkban huszonkét esztendeig, ott minden nóta
                        megfordult.</p>
				<p>Malinka érezte, hogy nevetséges helyzetbe hozta a principálisa, dühöngött is
                        magában ezért (hanem iszen visszafizethetem én még azt), de mármost
                        legokosabb nem mutatni, és a tréfa elől ügyesen, de mégis harag nélkül
                        kisiklani.</p>
				<p>- Tudja mit, Koleszár Mária, én nagyon szeretem a falusi dallamokat, éppen
                        úgy, mint a madáréneket. De a madár ne a kalitkában énekeljen, az engem nem
                        gyönyörködtet, messziről szeretem hallani a lombok közül, úgy a dal is csak
                        a mezőről szép. Menjen hát ki, kérem, a kertbe, és daloljon, én majd
                        kinyitom az ablakot, és úgy hallgatom.</p>
				<p>Koleszár Mária megütközött egy kicsit ezen a furcsa kívánságon, de hát az
                        urak esze mind bolondsággal van megbélelve, egyet perdült tehát fiatalosan,
                        mint az orsó. </p>
				<p>- Ahogy akarja, galambocskám.</p>
				<p>Ezzel kiszaladt a szobából, s nemsokára fölcsendült a kertben az ablak alatt
                        a különös tót nóta, halk, altató hangon, mint a mezei légy döngése:</p>
				<p>Nem ismerek szebb lányt Plevák Ancsuránál,</p>
				<p> Nefelejcs szeménél, lenszínű hajánál;</p>
				<p> Nem rózsatőn termett, nem liliomsáson,</p>
				<p> Az égből esett le valami nyíláson.</p>
				<p> Nyílást bedrótozni egy legényt fölhívnak,</p>
				<p> Engem, Králik Gyurit, engem, engem hínak...</p>
				<p> Jaj, meghalok, anyám!...</p>
				<p>Mindez természetesen szépnek, gömbölyűnek esik ki tótul, míg ellenben
                        magyarul csak úgy vasvillával összehánytnak látszik, és Koleszár Mária
                        ugyancsak mélabúsan tudta fújni a haldokló Králik Gyuri kesergését, onnan
                        aztán átugrott a Jánosik betyár nótáira, majd a katonának besorozott
                        legények hetyke vagy borongós lelki hangulatát tolmácsolta. Ezeken szokott a
                        kis bárócska elaludni. Ha nagyon sír, ezek a legbiztosabbak... okvetlenül
                        lecsendesedik tőlük, jele, hogy katona lesz belőle. A tót nép felette
                        változatos dalaiban nemcsak a szerelmet és a birkalopást énekli meg, nemcsak
                        a falusi drámákat önti balladákba vagy románcokba, ezer meg ezer apró baját
                        is színes rímekbe fonja.</p>
				<p>Egy vidám vers (melyet Malinka azonnal le is ír magának) a törvényszékkel
                        évődik, hogy ti. három fórum háromféle ítéletet hoz a számadó bojtár
                        pörében, felmentőt és elmarasztalót, de mind a hármat “a király
                        nevében”:</p>
				<p>Ha én király volnék,</p>
				<p> Mindég egyet mondanék,</p>
				<p> Királynak úgy illik, tralalala;</p>
				<p> Összevissza én nem beszélnék;</p>
				<p> Királynak nem illik, tralalala.</p>
				<p>Míg Malinka úr ekképpen mulatozék a tót népköltészeten, azalatt Bubenyik a
                        maga dolgát végezte. Arra számított, hogy azóta a két főkötőőr, kiket nem
                        szokott semmiféle hír sokáig elkerülni, meghallotta a vasfúró mester
                        megérkezését, és éles elmével kitalálta, hogy a kék szoba vasládájából a
                        gyöngyöket akarja kiszedni Kopereczky, azért hozatta el a fúrómestert. Azt
                        is kombinálta Bubenyik, hogy amelyik asszony előbb hallja meg a riasztó
                        hírt, az rögtön kapja a nyakába a kendőjét, napernyőjét, és szalad a
                        másikhoz, hogy a közös veszélyben egy kis cikóriás kávécska mellett
                        megállapítsák a csatatervüket. Azért hát ürügyet keresett, hogy a
                        tanácskozókat meglephesse. Ellátogatott a kertészlakba a kulcsárnéhoz,
                        elkérni tőle a Szibilla-könyvét (az csak neki volt meg az egész vidéken).
                        Útközben egy álmot gondolt ki, amit a Szibilla megfejtsen, leadván róla a
                        lutriba beteendő számokat. De ezekre a hazugságokra nem volt szüksége, mert
                        a kulcsárné már nem volt otthon. Hm, gondolta Bubenyik, a két pecsérke már
                        együtt ül, nekem se szabad késni. Ezzel nekikerekedett, és a Muskutyiék
                        pajtája mellett elhaladva, a Prosz-féle téglaégető kemencéknél leereszkedett
                        a Veszelyin János mélységben fekvő gyümölcsöskertjébe, ahonnan már csak
                        egy-két lépés volt a Kopereczky kapitányné kicsiny kúriája. Kopereczkynének
                        valami különös füve volt kertjében, annak gyökereiből, melyek olyan kemények
                        voltak, mint a szegek, szokás volt a beteg állatok fülébe szúrni egy-egy
                        darabkát, amitől aztán megdagadt a fülük (mivelhogy a rossz vér állítólag
                        mind odagyűlt), és vagy elpusztultak, vagy megéltek, de a fű roppant hírben
                        állott az egész vidéken, és az asszonyság úgy őrizte, mint egy kincset.
                        Idegen falubeliek két garasért kaptak egy-egy gombostűhegynyi gyökeret, a
                        lutheránusok öt garasért, Krapecen ellenben mind a két vallásfelekezetnek
                        ingyen járt ki a “mindenható” gyökér, ahogy nevezték.</p>
				<p>Bubenyik tehát azzal a szándékkal kopogtatott be a tekintetes asszonyhoz,
                        hogy egy kis gyökeret kér, mert az egyik urasági sertés már két nap óta nem
                        eszik.</p>
				<p>A két asszonyság csakugyan együtt ült az asztalnál a vizitszobában,
                        kávésibrik és párolgó csészék mellett, mind a kettő rossz hangulatban volt,
                        a kulcsárné arcát szembetűnő sápadtság vonta be, a kapitányné ajkai pedig
                        idegesen rángatóztak, ami mindég előfordult, ha valami belső nyugtalanság
                        kínozta. Az urasági komornyik belépése láthatólag meglepte őket. Különösen
                        a harcias kapitánynén látszott a zavar. Halántéka kivörösödött, szemei
                        vészjóslóan meredtek Bubenyikra, majd a szoba szögletébe tévedt a tekintete,
                        ahol a cirokseprő szokott állni.</p>
				<p>De ezt a feltörekvő ellenséges indulatot hirtelen legyűrte a kíváncsiság
                        (asszonynál ez az erősebb érzés). Vajon mit akarhat itt Bubenyik? Erőt vett
                        magán, s még szinte nyájasan fogadta köszönését:</p>
				<p>- Isten hozta. Hagyja el csak. (Bubenyik ti. keze után nyúlt, hogy
                        megcsókolja.) Mi jót hozott nekünk?</p>
				<p>Mialatt Bubenyik előadta a beteg sertés dolgát, és a mindenható gyökerekből
                        kért, a kapitányné kedvet kapott tovább tapogatózni a kulcsárné által hozott
                        hír tárgyában. Ez volt most rájuk nézve a legizzóbb kérdés. A kulcsárné
                        kisírt szemei, melyek olyan vörösek voltak, mint egy öreg nyúlé, eléggé
                        mutatták, hogy a faluban szállingó pletykát a vasfúró pesti emberről az ő
                        fantáziájuk és kombinálótehetségük veszedelmes irányban egészítette ki. Ami
                        a falusi parasztok előtt csak egy érthetetlen furcsaság volt, az a két
                        főkötőőr szemében nagyon is reális alakot látszott ölteni. Mindamellett
                        nincsen kizárva, hogy az egész csak üres pletyka. Talán egy órást hozott
                        magával Kopereczky, aki a kastély óráit megjavítja, vagy egy
                        zongorahangolót, vagy Isten tudja, kit. Bubenyik azonban bizonyosan tud
                        valamit felőle, s ezt most igazi mulatság lesz kiszedni fortéllyal és
                        keresztkérdésekkel, s meglehet, eltörpül üres ostobasággá az egész vészhír,
                        vagy pedig megerősödik a gyanújuk, s képessé teszi őket, hogy valamihez
                        kezdjenek.</p>
				<p>- Hát a gyökerekből? Adok, már hogyne adnék - mosolygott a kapitányné -,
                        Bubenyiknak még az utolsót is. De üljön le, míg előkeresem, és beszéljen
                        nekünk valamit.</p>
				<p>- Nemigen érek rá, csókolom kezeit, mert megjött ma az úr, és rosszkedvű,
                        mint a pulykakakas. Ha csak egy percig nem vagyok ott, már dühöng, ha meg
                        ott vagyok, rajtam tölti a haragját mindenért. Ma, amiért a kos, mely mindig
                        ott settenkedik körüle, valahogy a lábára hágott, éppen a tyúkszemére, engem
                        pofozott fel, de úgy, hogy még most is szikrázik a bal szemem.</p>
				<p>- Bizony nem szépen bánnak magával, kedves Bubenyikom - sajnálkozott a
                        kapitányné -, másutt a helyét is megfújnák az ilyen embernek - tette hozzá,
                        a vén Marcellához intézve a szavait.</p>
				<p>Bubenyiknak nem volt erre válasza, csak egy mély, fájdalmas sóhaj röppent el
                        a melléből, de ez is csak kivetett csalétek volt. Rászállt a kapitányné,
                        mint a légy a becukrozott légypapirosra. Amint a mindenható gyökereket
                        kereste az almáriomban, egyszersmind megtalált ott egy félig telt
                        borospalackot és egy tányér töpörtős pogácsát, amit az asztalra tett,
                        megtöltvén a borból egy pohárkát.</p>
				<p>- No, ugyan kóstolja meg: mit szól hozzá? </p>
				<p>Bubenyik a szájába vett belőle néhány csöppet, folyatta, csámcsogtatta a
                        nyelvén.</p>
				<p>- Döfi - szólt, a fejét is ingatván hozzá, miközben behunyta apró szemeit, és
                        felhajtotta a poharat egészen. - Héha! - kiáltott fel, jeléül, hogy
                        nagyszerű bor.</p>
				<p>- A váci kanonok rokonom küldte - dicsekedett a kapitányné, és megint
                        töltött. - No, még eggyel!</p>
				<p>- Nem magamféle szegény embernek való - ellenkezett Bubenyik a fejét rázva,
                        és különös logikával egy lélegzetre kiürítette megint a poharát.</p>
				<p>- Úgy, hát megjött az úr? - ereszkedett be a sötét mélységekbe nagy óvatosan
                        a kapitányné. - Egyedül jött?</p>
				<p>- Nem biz az. Valami kupcihért hozott
                        magával.</p>
				<p>- Miféle fajtájút? Talán kártyapajtást?</p>
				<p>Bubenyik a fejét rázta.</p>
				<p>- Nem úr az illető, inkább valami mesterember, úgy tudom, úgy vettem ki,
                        amint titokban értekeznek, mert előttem is titkolóznak, de nekem is van
                        eszem, és végre is... szó ide, szó oda, nem azért mondom, hogy egy vagy más,
                        de (zavartan nézett szét az ajtó felé, aztán a két feszülten figyelő
                        hölgyön jártatta végig bambának átalakult tekintetét), de izé... mit is
                        akartam csak mondani... no, hát nem kóser ember.</p>
				<p>A kapitányné megint töltött a poharába.</p>
				<p>- Igyék még, Bubenyik, no, még egy kicsikét.</p>
				<p>Bubenyik megtörülgette a homlokát, és kigombolt a mellényén két gombot.</p>
				<p>- Nem, nem, már elég lesz.</p>
				<p>- Ej, ezt a gyűszűnyit, ami még a palackban van, nem érdemes már eltenni.</p>
				<p>Bubenyiket meggyőzte az érvelés.</p>
				<p>- Hallom - kezdé a nyugalmazott kulcsárné az ő éneklő, kenetes hangján -,
                        hogy most sok pénze van az új fispánnak. (Fispán halcsontot jelent tótul: a
                        két hölgy így csúfolta új állása óta egymás közt Kopereczkyt.)</p>
				<p>- Ki mondja azt? - röhögött Bubenyik. - Volt, nincs. A kocsis beszélte, hogy
                        a kártyában derekasan megkefélték Trencsénben a múlt éjjel; azt mondja, egy
                        fityingje se maradt.</p>
				<p>A két hölgy sötéten nézett össze, mintha mondanák: “Jól kombináltunk.”</p>
				<p>- Pedig most sok aprópénzre lesz szüksége az installációnál - vélte a
                        kapitányné. - Kíváncsi vagyok, hol veszi.</p>
				<p>Bubenyik vállat vont.</p>
				<p>- Nem kell félteni az ördögöt, hogy hol talál rossz lelket.</p>
				<p>- Hát azt gondolja, valami görbe úton szerez pénzt?</p>
				<p>Bubenyik szabadkozott, ő nem gondol semmit, ó, a világért sem, ő csak azt
                        tudja, hogy teremt pénzt... mert hát no - és hamiskásan hunyorított a
                        szemeivel, majd igyekezett a beszédet átfordítani más egyébre; hogy volt-e a
                        méltóságos asszonykának sok almája a kertben? - A mienk férges volt az idén
                        - hadarta -, körte pedig éppenséggel nem termett!</p>
				<p>- Az ördög vigye a maguk körtéjét - szólta el magát lázas türelmetlenséggel a
                        kapitányné -, arról beszéljen nekünk inkább: kicsoda, micsoda az az ember,
                        akit magával hozott, és mit akar itt?</p>
				<p>- Semmit se hallottam - felelte Bubenyik tartózkodva -, csak azt, hogy reggel
                        visszautazik. Én is elkísérem Trencsénig. De én majd csak a Szedrespusztán
                        csatlakozom hozzá. Még ma este valami levéllel küld uram az ispánhoz, és meg
                        van hagyva, hogy ott maradjak éjjelre. Nem értem, miért kívánja az úr
                        mindenáron, hogy ott háljak, mikor nélkülem úgyszólván se levetkőzni, se
                        felöltözni nem tud.</p>
				<p>- Hát én értem - mondá pátosszal a kapitányné, és arca szederjes színt
                        váltott. - Magát el akarják távolítani! Mert bűntény készül a kastélyban,
                        érti? És nem akarnak tanút hozzá.</p>
				<p>- Bűntény! - dadogta Bubenyik, és a szemei megüvegesedve meredtek a
                        kapitánynéra.</p>
				<p>- Bubenyik! - kiáltott fel vibráló hangon a kapitányné. - Rettenetes dolog
                        készül. Az éjjel a kastélyban fel fogják törni a vasládát, és kiveszik
                        belőle a fekete gyöngyöket. Az a pesti ember töri fel, azért hozta, és magát
                        azért küldik el a pusztára.</p>
				<p>Bubenyik a fejére ütött, mintha csak most eszmélne.</p>
				<p>- Hogy a gyöngyöket... hogy kiveszik, feltörik a vasládát? - dadogta, mint a
                        felrázott holdkóros.</p>
				<p>- Mi lesz velem? - tördelte kezét Mutnyánszky Marcella.</p>
				<p>A kapitányné, mintegy kimerülve a szörnyű esemény előtárása által, egy nagy
                        karosszékbe rogyott, s arcát kezeibe temetve sopánkodott:</p>
				<p>- Meglop minket. Kiveszi a szájunkból azt az utolsó kenyérkét. Hát van Isten,
                        Marcella? Ó, szegény Orsolya néni, szegény Orsolya néni, volt miért
                        gyűjtened e csodaszép gyöngyöket! Tudom, hogy megfordulsz a sírodban!</p>
				<p>- De honnan tudja ezeket a méltóságos asszonyka? - hüledezett még egyre
                        Bubenyik.</p>
				<p>- Honnan? Honnan? Tudom, mert tudom. Mondjuk, hogy magától Orsolya nénitől
                        tudom.</p>
				<p>- Ki az az Orsolya néni?</p>
				<p>- Az ősanyánk, Bubenyik, aki Róbert Károly idejében élt, aki a gyöngyöket
                        gyűjtötte.</p>
				<p>- Hát hány éves a méltóságos asszonyka? - csodálkozott Bubenyik.</p>
				<p>- Ejnye, maga szemtelen! - esett ki a sodrából a kapitányné. - Asztalt
                        táncoltattunk, és az asztalban megjelent az ő szelleme, az árulta el nekünk,
                        hogy mi fog történni. Igaz-e, Marcelka?</p>
				<p>A vén szűz rábólintott a hirtelen előrántott hazugságra, Bubenyik pedig
                        ájtatosan vetett magára kereszteket.</p>
				<p>- Most értek hát én mindent - eszmélkedett a komornyik. - Most lesznek
                        előttem világosak némely elejtett szavak, melyeknek az értelmét
                        félremagyaráztam... (Röstelkedve csóválta a fejét.) No, már nagy birka
                        vagyok. Ej, ej!</p>
				<p>- Eszerint mégis hallott valamit?</p>
				<p>- Tetszik tudni, afféle félmondatokat, mikor megleptem őket beszélgetés
                        közben a pesti emberrel, s mikor hirtelen elhallgattak.</p>
				<p>- Például? - kiáltá mind a két nő egyszerre.</p>
				<p>- Hát például egy percre azt hittem, hogy fogorvos az idegen, mert az uram
                        így szólt: “Csak egy kell, csak egy is elég volna”, mire az idegen
                        közbevágott. “Eh, bolondság, ha már itt vagyok, vegyük ki mind a négyet.” Az
                        uram erre azt kérdezte: “Nem jó volna betenni helyükbe hamisakat?” Mire ő
                        megint azt felelte: “Minek? Olcsóbb a semmi.” Mondja már most a méltóságos
                        asszonyka, nem azt kellett-e hinnem, hogy a báró úrnak négy rossz foga van,
                        de csak egyet akar kihúzatni, a fogmester pedig arra kapacitálja, hogy ki
                        kell húzni mind a négyet, és ne tetessen helyükbe hamisakat, mert olcsóbb a
                        semmi?</p>
				<p>Az asszonyok majdnem sírva fakadtak e leleplezésre. Ó, hiszen ez, teljesen
                        világos! Nekiestek szellemi ollóikkal, mint egy eleikbe terített
                        szövetdarabnak, fölszabták, ízekre szedték, megkrétázták, kigombostűzték,
                        azután megint összefércelték, minélfogva a következőleg nézett ki:
                        Kopereczkynek csak egy gyöngyre van szüksége ez idő szerint, de a vasfúró
                        ember ki akarja venni mind a négyet. Kopereczky bele is megy ebbe, de
                        fölveti a kérdést, nem kellene-e hamis gyöngyökkel pótolni a törvénytelenül
                        kicsenteket? Mert Kopereczky gyáva, és fél, hogy a főkötőőrök megszimatolják
                        a dolgot, meg fogják akarni nézni a gyöngyöket, és nem találván ott, bajt
                        csinálnak, a vasfúró mester ennek ellenében figyelmezteti, hogy legjobb, ha
                        már semmi sem lesz a ládában, mert a hamis gyöngyök után még azontúl is
                        fizetnie kellene a főkötőőröket, holott a semmi teljesen megszünteti a
                        kulcsárné és kapitányné évi díjazását, a semmi tehát olcsóbb. Igaza van az
                        imposztornak, hogy a mennydörgős istennyila üssön bele, még naplemente
                        előtt!</p>
				<p>Bubenyik azonban már nem várta be ezt a fejtegetést, neki sürgős dolga van,
                        már ezért is kikap otthon; ajánlotta magát, s hazament - anélkül, hogy a
                        mindenható gyökerekből vitt volna. A két asszony annyira elmerült a
                        szőnyegen levő kérdésbe, hogy voltaképpen észre se vette a Bubenyik
                        távozását, még kevésbé azt, hogy a gyökereket elfelejtette.</p>
				<p>A kapitányné lihegett a haragtól, s rikácsoló hangon tört ki:</p>
				<p>- No, Marcella, hát már most mit csinálunk ezekkel a tolvajokkal? Ne
                        pityeregj nekem itt, hanem beszélj!</p>
				<p>- Mit gondol a báróné?</p>
				<p>- Azt gondolom, hogy odamegyek, és összetöröm a gazembert, így ni.</p>
				<p>S ezzel megfogta az ibriket az asztalról, s a padlóhoz vágta, hogy ezer
                        darabra tört össze.</p>
				<p>A kulcsárné ellenkező nézeten volt.</p>
				<p>- Jézus Mária! Ne jöjjön olyan nagy indulatba, lelkem báróné, mert árt a
                        drága egészségének, és csak kárát valljuk, ha az első haragunkat követjük,
                        tessék elhinni. Itt van mindjárt az ibrik, és következik a többi kár... Mert
                        ha odamegy a báróné a kastélyba, és akármilyen patáliát csinál is, meglehet,
                        megfélemlíti a fispánt, amíg ki nem tesszük a lábunkat, de mihelyt
                        kitesszük, csak megint beáll az a kérdés, hogy honnan vesz pénzt az
                        installációhoz, s bizony kiszedi a gyöngyöket ha egyszer hozzákészült.</p>
				<p>- Mit? Hogy kiszedi? Azt szeretném én látni! Nem félek én a magam igazában
                        senki fiától, ha olyan szakálla van is, hogy a térdéig ér. Leülök a
                        vasládára, és ha én egyszer megkötöm magamat, el nem mozdulok onnan, ott
                        ülök, ott alszom rajta éjjel-nappal, míg csak el nem takarodik innen a
                        cinkosa, a pesti betörő. Hát mit csinálhatnak velem?</p>
				<p>- Hm. Nem ér az semmit. Egyszer csak mégis megunja a báróné, mert az embernek
                        gyomra is van, és a láda nem ad enni, mégiscsak nem ülhet rajta örökké, és
                        mihelyt otthagyja, mindjárt szabad lesz a vásár. Én a magam részéről
                        legokosabbnak tartanám, ha hagynók a bárót, tegyen, amit akar. Viseljük
                        magunkat úgy, mintha semmit se tudnánk, mert akkor ő is úgy fog viselkedni,
                        mintha semmi se történt volna, és fizeti az évjáradékainkat.</p>
				<p>- No persze! Hallgassunk, ugye, mint a siket disznók a rozsban? Nem.
                        Soha!</p>
				<p>- De nézze a báróné, a hamis gyöngyök nekünk tulajdonképpen csak annyit
                        érnek, mint az igaziak. </p>
				<p>- Nekem nem - fortyant fel kevélyen a kapitányné -, mert engem nemcsak a pénz
                        köt a gyöngyökhöz, hanem a családi kegyelet. Én magam is Kopereczky vagyok,
                        mégpedig kétszer Kopereczky, a férjem után is. Nekem a szívem is fáj. Aztán
                        meg hiszen hallotta, hogy talán nem is fogják helyettesíteni a gyöngyöket
                        semmivel.</p>
				<p>- Mindegy, csak soha ne nézzünk bele a ládába. Sőt, ez lesz a nyugodalom,
                        mert soha többé nem fog minket zaklatni. Még kevésbé fogja beszüntetni az
                        évjáradékot, mert akkor be kellene vallania, hogy feltörte a ládát - ami
                        egyenesen kriminális ügy.</p>
				<p>- Úgy ám, de az emberek halandók, hátha elviszi az ördög - ellenveté a
                        kapitányné -, és bárcsak vinné már, akkor a hagyatéki leltárnál kisül a láda
                        üres volta, s magától szűnik meg a mi járadékunk. Nem ért maga ezekhez a
                        dolgokhoz. Képzelje csak el a mi helyzetünket, galambocskám, Marcelka, hogy
                        fogja az magát kivenni az Isten előtt, ha mi, akik eddig mindenképpen
                        átkoztuk Kopereczky Izraelt, most egyszerre imádkozni kezdünk az életéért.
                        Nem, nem, én nem kompromittálom magamat.</p>
				<p>A kulcsárné kedvetlenül csapta le kötését kosarába, éppen felelni akart,
                        midőn kopogtatás hallatszott az ajtón, és újra belépett Bubenyik, nagy
                        vigyorgással, hogy itt felejtette a gyökereket.</p>
				<p>- Az a bor megbolondított egy kicsit. De talán rosszkor is jöttem...</p>
				<p>- Nem éppen, de... dehogy - hebegte a kapitányné oly zavartan, hogy csak
                        megerősítette azt, amit tagadott. </p>
				<p>- Hiszen tudom én... és már megyek is... Természetes az, kérem alássan, hogy
                        ilyenkor veszedelem idején, akiket illet, megbeszéljék a dolgaikat.
                        Bocsánatot kérek, hogy visszaszaladtam és zavarom. Mert tudom én, hogy
                        zavarom. Hiszen van nekem szívem (és itt egészen elérzékenyült Bubenyik),
                        és ha tudnék segíteni, a lelkemet is kitenném. És hát, hopp (a feltalálók
                        hirtelen örömével petyegette meg ujjait), tudnék is valamit, ha a méltóságos
                        asszonykának négyszemközt mondhatnám meg.</p>
				<p>A kapitányné kikísérte Bubenyikot a pitvarba, hol az óvatosan körülnézett,
                        mintegy megijedve egy lúgzókádnak a folytonos csöpögésétől, mintha azt
                        hajtaná valaki: “poty, poty” (ami annyit jelent tótul: gyere, gyere).
                        Meggyőződvén, hogy nem emberi hang, egész közel hajolt a kapitányné sárga
                        arcához, úgy, hogy az finom orrával kiérezte a szájából a kiáramló
                        pálinkaszagot, ami roppant csodálkozásba ejtette, mert Bubenyik bort ivott
                        (hacsak azóta nem volt a kocsmában); de mindez csak sokkal később jutott
                        eszébe, mert most kizárólag az foglalkoztatta, amit Bubenyik megsúgott.</p>
				<p>- Én ismerem otthon a helyzetet, s adok egy jó tanácsot a méltóságos
                        asszonynak, de soha senkinek se tessék megmondani a kútforrást.</p>
				<p>- Hogy gondol olyat, kedves Bubenyik, az isten szerelméért?</p>
				<p>- Tessék odamenni az uramhoz, és felajánlani önként egy gyöngynek a kiadását,
                        biztosítom, hogy megelégszik vele, és rögtön elküldi a pesti embert.</p>
				<p>- Azt gondolja? - dünnyögte a kapitányné hálás szempislogással.</p>
				<p>- Jótállok a fejemmel. Mert a báró gyáva elkövetni a merényletet, csak a
                        kényszer viszi rá. Hisz azért izgatott egész nap, mert fél. A három gyöngy
                        eszerint megmarad, s ha a prágai örökséget átveszi, ami kis idő kérdése,
                        annyi pénze lesz, mint a polyva; idők végéig nem szorul rá a megmaradt három
                        gyöngyre. Különben nem szóltam semmit, nem tudok semmit. Csókolom a kezeit,
                        méltóságos asszonyka!</p>
				<p>Kopereczky majdnem az egész délutánt a parkban töltötte, hol kőművesek
                        dolgoztak. A Kopereczky-Noszty kettős címert, melynek kőkockáit és ábráit
                        trencséni mesterek faragták, kellett a kastély homlokzatára fölilleszteni,
                        két ágaskodó oroszlán közé. Gyönyörű lesz az, ha elkészül!</p>
				<p>Nagy érdeklődéssel nézegette az előkészületeket, midőn jelentették neki, hogy
                        a kapitányné és a kulcsárné várják a nagyteremben.</p>
				<p>Szíve nagyot dobbant. Szepegve, rossz sejtelmek közt ment be, gondolván, hogy
                        Bubenyik már megbolygatta a két hölgyet, és most itt szörnyű jelenetek
                        lesznek; de mennyire elbámult, midőn nyugodt arcokkal találta magát szemben!
                        A kulcsárné pláne kezet akart csókolni, a kapitányné pedig ekképpen
                        kezdé:</p>
				<p>- Kedves Izrael öcsém! Tudjuk, hogy neked most sok költséged lesz új
                        állásodban, melyben reméljük, fényt fogsz deríteni családodra. Azt
                        gondoltuk, hogy dicsőült jó anyád szellemében cselekszünk, ha magunk jövünk
                        ide megkérdezni, hogy nem kívánsz-e nyúlni a gyöngyökhöz?</p>
				<p>Kopereczky azt hitte, hogy vagy ő bolondult meg, vagy a kapitányné, vagy
                        pedig valami bohókás álom űzi vele játékait.</p>
				<p>Kopereczky annyira elérzékenyült e szavakra, hogy odarohant a trabális öreg
                        hölgyhöz, megölelte, magához szorongatta.</p>
				<p>- Ah, moja zlata nyanyika! (Ó, aranyos nénikém!) Milyen édes, jó szíved van!
                        És pacsi magának is, Marcelka asszony!</p>
				<p>- Jaj, eressz el, Izrael; jaj, minden csontomat összetöröd. Eredj már, ne
                        okoskodj. Lenmagkötés van a gyomromon, mind összerontod. Mit nyúlkálsz a
                        testemhez! Bizony isten, még kellemetlenebb a szereteted, mint a haragod.
                        No, nézd csak. Beszéljünk egyébiránt a gyöngyökről. Ugye, négy van még?</p>
				<p>- A legszebb, legnagyobb négy, ma chère tante, az egyik pláne százkarátos,
                        királynak való.</p>
				<p>- Hát van-e szükséged vagy nincs? Mert mindjárt elhoztuk a kulcsokat
                        is...</p>
				<p>- Ej, ugyan mit képzelnek rólam, hogy én két ilyen szeretetre méltó dámának
                        kosarat adjak? Egy Kopereczky sohase lehet annyira udvariatlan.</p>
				<p>- Igazán szép tőled - mondá gúnyos mosollyal a kapitányné. - Menjünk, essünk
                        át rajta!</p>
				<p>Ezzel szó nélkül megindultak kifelé, mert a kék szoba a kastély végéhez
                        ragasztott dépendence-ban volt, melyet még
                        a megboldogult Kopereczky Boldizsár építtetett, olyan erős falakkal, mint
                        egy bástya; mert egy cigányasszony azt vetette ki neki kártyán, hogy bent
                        fog égni a házban; nem volt tehát a dépendence-on semmi éghető anyag, még
                        ablakfa se, a világosságot felülről kapta a helyiség. Bent csupa kőből,
                        márványból, vasból voltak a bútorok. Hanem azért mégis bent égett, abban
                        pusztulván el, hogy a mértéktelen ivás miatt meggyulladt benne a
                        pálinka.</p>
				<p>Végig kellett menni az udvaron, hogy a pumpás kútnál borzaglekvárt főztek a
                        béresasszonyok. Bubenyik, aki ott legyeskedett - mert szép volt az egyik,
                        ej, de szép -, éppen a zsarátnokot paráholta el, mikor az ura
                        szólította:</p>
				<p>- Bubenyik, a kulcsokat!</p>
				<p>- Milyen kulcsokat? - kérdé az együgyű, jámbor arccal.</p>
				<p>- A kék szobától. Hozd utánunk!</p>
				<p>Bubenyik ugrott, és csakhamar ott is volt a kulcsokkal. Megcsikordult a zár a
                        nehéz vasajtóban, mely csak igen ritkán volt kinyitva.</p>
				<p>Kék szobának biz ezt csak azért nevezték, mert a kék ég egyenesen felülről
                        mosolygott be ide, de a lapos, rovátkos üvegfedelet idővel úgy ellepte a
                        piszok és mindenféle gizgaz, hogy most alig lehetett látni, a levegő is
                        fülledt volt, mint egy kriptában. A kulcsárné mindjárt elkezdett köhögni
                        odabent. Bubenyik vissza akart vonulni.</p>
				<p>- Csak maradj itt, mert föl kell emelnünk a vasláda fedelét, magam nem
                        bírom.</p>
				<p>A félhomályban alig lehetett kivenni a kolosszust, a ládát, mely olyan nagy
                        volt, mint egy szószék, tömör kovácsoltvasból, roppant vaskarikákkal a
                        falhoz erősítve.</p>
				<p>A kapitányné leakasztott a nyakáról egy kulcsot, és a láda mellé térdelt.</p>
				<p>- Az Atya, Fiú és Szentlélek nevében - mondá, és megfordította a jobb szélén
                        levő zárban a kulcsot.</p>
				<p>Ugyanezt cselekedte a nyugalmazott kulcsárné is. A középső zárat maga
                        Kopereczky nyitotta fel nagy csikorgással. Akkor aztán nekirugaszkodtak
                        ketten Bubenyikkal, és nagy nehezen felemelték a fedelet, melyet a
                        Kopereczky-címer, sárkányok és griffmadarak ékesítettek.</p>
				<p>Bent a ládában, elsárgult írások tetején volt egy bársonytok, a kapitányné
                        nagy óvatosan kinyitotta, kivette belőle a történelmi nevezetességű főkötőt,
                        és kegyeletteljesen ajkaival érinté annak aranycsipke fityegőjét, mialatt a
                        kulcsárné pedig mindig ott térdelt, és hangtalanul imádkozott.</p>
				<p>- Hány gyöngyöt akarsz? - kérdé csendesen, ünnepi hangon, Kopereczkyhez
                        fordulva.</p>
				<p>- Elég volna csak egy is - felelte Kopereczky, szintén bizonyos
                        meghatottsággal -, de mivel olyan szívesek voltak hozzám, egyiküket sem
                        akarom megsérteni, legyen hát kettő, hogy úgy vésődjék a szívembe, mintha
                        mindenikük adott volna egyet.</p>
				<p>Az asszonyok összenéztek, nem szóltak semmit, mire egy kis étuit-ből ollót vett ki a kapitányné, és lenyírta a
                        két legkisebb fekete gyöngyöt.</p>
				<p>- Itt van, légy boldog velök! (Pukkadj meg, gondolta titkon.) Íme, a másik,
                        az utolsó kettőt ezennel visszateszem. Jusson eszedbe, Kopereczky, a jóslat
                        - szólt aztán ünnepélyesen -, hogy mikor az utolsó gyöngy elfogy, elfogynak
                        a Kopereczkyek is. Ne nyúlj a gyöngyökhöz többé. Fiad van.</p>
				<p>- Ej - felelte Kopereczky félvállról -, hisz ez a kettő is csak egy kicsit
                        vándorolni megy, világot próbálni, de visszatér, mert csak zálogba adom,
                        hogy kiválthassam.</p>
				<p>- Beszéd ez csak, Izrael öcsém, bohó beszéd; századok óta egy gyöngy se tért
                        vissza.</p>
				<p>Így jutott Kopereczky könnyűszerrel két fekete gyöngyhöz, ami szertelen
                        jókedvre hangolta, kivált mikor az asszonyok már mind eltávoztak.</p>
				<p>- Te Bubenyik! - mondá, visszatérvén a kaputól, ameddig a kapitánynét
                        kísérte. - Azon gondolkozom, hogy el ne csapjalak-e? Félni kezdek az
                        eszedtől, Bubenyik. Hiszen te veszedelmes ember vagy. Mit adtál be ezeknek a
                        sárkányoknak? Mivel nyergelted meg őket? Sohase láttam még én ilyent.</p>
				<p>Bubenyik hamiskásan hunyorgatott, s nyeglén vonogatta vállait.</p>
				<p>- Ej, istenem, hát van egy kis modorom, ez az egész.</p>
			</div>
			<div type="chapter">
				<head>HETEDIK FEJEZET</head>
				<head>Különféle előkészületek és intézkedések </head>
				<p>A báróné vacsorára sem jelent meg.</p>
				<p>- A feleségem korán fekszik le - említé a főispán a kávénál. - Még nagyon
                        gyönge. Sajnálom, hogy nem láthatja. Pedig szép asszony.</p>
				<p>A titkár szomorúan mosolygott.</p>
				<p>- Talán nem hiszi? - förmedt rá Kopereczky.</p>
				<p>- Ó, miért ne?</p>
				<p>- És kedves asszony. Az tudna ám magával beszélgetni, ha most itt volna;
                        költészetről, írókról, színészekről, efféle könnyű bagázsiáról, de hát
                        nagyon el van gyengülve. Mit gondol, nem tréfadolog lehet egy Kopereczkyt
                        megszülni.</p>
				<p>Malinka kínpadra volt feszítve e beszélgetés alatt, s örült, mikor végre nagy
                        ásítások között szobájába küldte a főispán.</p>
				<p>- Én a tyúkokkal fekszem - mondotta -, mert én az állatok tanítványa vagyok,
                        de reggel sokáig szeretek aludni, ez megint családi vonás. Ha reggel már nem
                        találkoznánk, abban maradunk, hogy 14-ikén Barátházára elémbe jön, s az
                        addig szerzett tapasztalatokról és a megállapított legközelebbi teendőkről
                        jelentést tesz. Azalatt én a beszédet tanulom. Van is arra valami szer vagy
                        micsoda. Éppen azon gondolkozom egész nap. Mintha hallottam volna, hogy
                        valaki valamikor kavicsot tett a nyelve alá.</p>
				<p>- Az Démoszthenész volt, de az azért tette, hogy a dadogástól elszokjék. </p>
				<p>- No, mindegy, kigondoltam én egy másik metódust, lefordíttatom az egész
                        beszédet tótra a kántorral, azt betanulja Koleszár Mária, és éjjel-nappal
                        dünnyögi a kis Izrael bölcsője fölött, addig-addig, hogy szóról szóra
                        megragad az eszembe, mert én meg ott fogok csibukozni a fiú mellett, mikor
                        aztán tudni fogom, visszafordítom az elmémben magyarra, ez már bliktri, s
                        úgy elszavalom Bontóváron mint a folyóvíz, hogy “Tisztelt Köztörvényhatósági
                        Bizottság! A mai politikai viszonyok között, a hazánk ege fölött tornyosuló
                        felhőknek közepette...” Gondolom, így kezdődik? Hát csak ne féltsen engem,
                        amice. Jó éjszakát.</p>
				<p>Rossz éjszakája volt. Az örömből, mellyel új állását fogadta, gyorsan
                        kiábrándult. Csak elméletben volt ez szép, mikor ő az ábrándos lelkéből
                        vette a színeket ehhez a krapeci úthoz és mindahhoz, ami a titkársággal
                        jár. Ő azt hitte, egy tiltott Paradicsomba lép, pedig egy kálváriára lopta
                        be magát, hol minden arra figyelmezteti, hogy Vilma már a másé. Hogy ez már
                        nem is az, aki volt. Nem a kis eleven bakfis, akivel a távoli parkokban
                        adtak egymásnak találkozót, hanem egy gyermekágyas asszony, egy ismeretlen
                        valami.</p>
				<p>Minek volt ezt meglátni, ilyen közelről? Közben úgy rémlett neki, mintha
                        távoli gyermeksírás hangjai vegyülnének a hallgatag éjszakába. Mérhetetlen
                        düh fogta el, szeretné megfojtani azt a porontyot. Tízszer is megfordította
                        a párnáját, hogy el tudjon aludni. Pedig nem a vánkos volt meleg, hanem az ő
                        feje volt forró. És micsoda bolondos fej volt az! Jártak-keltek benne a
                        gondolatok tüzesen, nyugtalanul, piszkálták, gyötörték, bőszítették.
                        Lebbenő árnyak hasadoztak ki a falakból, s nesztelen léptekkel jöttek
                        feléje, mintha fenyegetnék, hogy mit keres ebben az ősi kastélyban. “Fuss
                        innen - szólott egy hang -, te betörő! Mit akarsz itt? Mi a végcélod?” A
                        rombolás.</p>
				<p>Védte és vádolta magát. Hol a levegőben kóválygott dagadó szárnyakkal, hol a
                        posványban hempergett. Föltette magának a kérdést, hogy mit akar, mit vár
                        ettől a lépésétől, aztán megfelelt rá: mit bánom én, mi lesz? Engedtem annak
                        a titkos erőnek, mely idehajtott, mert nem tehettem másképp. Hiszen a régi
                        lovagok is szolgáknak szegődtek a várúrhoz, ki imádottjukat elkaparta, s
                        valahogy úgy fordult (a mesékben legalább), hogy a végén övék lett az
                        asszony. Nincsen ebben kárhozatos, amit ő tett. Legfeljebb neki rossz, mert
                        úgyszólván annyi, mint egy fájó seb örökös piszkálása. De kinek mi köze
                        hozzá, hogy őneki jólesik ez a tobzódás a fájdalomban? Hajnal felé aztán
                        annyira elgyötörte az agyát, hogy megszakadt a fonál... amit talán úgy is
                        lehetne mondani, hogy a gyötrődés folytatása beleömlött egy kényszeredett
                        álomba. De korántsem volt üdítő, és nem tartott sokáig. Roppant fejfájással
                        ébredt fel kora reggel, s kisietett a friss levegőre.</p>
				<p>Ott künn akkor kelt a nap, szelíd pompával a kopasz, rőt Bránahegy mögül.
                        Bizony megöregedett az is. Nem égő tűzgolyó már, hanem csak tündöklő
                        aranykarika. Különben könnyű már az ő sora ezután. Gyerekség. Csak inkább
                        megszokásból megy, mendegél az ég kék boltozatján. Tudja, hogy semmit sem
                        kell többé érlelnie. A növények halála már csak napok kérdése. Azokról
                        lement a gondja. Pedig milyen nehéz munka volt őket létrehozni! Mindegy, a
                        törvény törvény, menniök kell. Hát csak annyi tüzet hoz magával az útra,
                        amennyi arra elég, hogy föligya a harmatcsöppeket az őszirózsákról és a
                        füvekről, és csak annyi fényt bocsát ki magából, amennyiben az az egypár
                        lepke megfürödhet, amely még megmaradt.</p>
				<p>Még csendes volt a ház, mikor Malinka végigjárta az udvart és az elhanyagolt
                        parkot; a kőműveseken kívül, kik csigán húzogatták fel a címer egyes
                        darabjait, nem mutatkozott élő lélek. Azazhogy a kert veteményes részében
                        egy óriás piros virágféle egyszerre emelkedni kezdett. Kinyújtózkodott, s
                        lett belőle Koleszár Mária. Hupipiros kendőjével a fején csak addig látszott
                        messziről valami egzotikus virágpéldánynak, míg leguggolva az indák közt, a
                        dinnyéket kopogtatta, szagolgatta, hogy melyiket vigye be reggelihez.</p>
				<p>Végre kiválasztott egyet, s dudorászva mendegélvén, a kacskaringós úton
                        szembejött a titkárral.</p>
				<p>- Felkelt már a méltóságos úr? - kérdezte ez.</p>
				<p>Koleszár Mária felnézett az emeleti ablakokra, s miután bizonyos redőnyök még
                        le voltak eresztve, tagadólag rázta a fejét.</p>
				<p>- Még alszik, de a méltóságos báróné már felkelt.</p>
				<p>- Miről tudja?</p>
				<p>- Mert látom az ablakon.</p>
				<p>- A bárónét? - kérdé mohón. - Hol?</p>
				<p>- Ott ül ni - felelt Koleszár Mária, egy nyitott ablakra mutatva az emeleten,
                        ahol egy angóramacska üldögélt, kék pántlikával a nyakában.</p>
				<p>- Hisz az macska.</p>
				<p>- Az mindegy. Ahol a macska van, ott van a báróné is. Mikor a báróné reggel
                        fölveszi a pongyoláját, és átmegy a nappali szobájába, vele megy a macska
                        is.</p>
				<p>- Tehát az a báróné nappali szobája?</p>
				<p>- Igen, az, ahol a csiga jár.</p>
				<p>- Még nem láttam a bárónét - jegyezte meg Malinka látszólag közömbösen. - Nem
                        szokott a férjével étkezni?</p>
				<p>- Dehogynem, most azonban nem bírja a lépcsőjárást.</p>
				<p>- Szép asszony?</p>
				<p>- Szép, de nem csoda. Gondolja meg, mindennap kétszer kávét inni. Hiszen én
                        semmi se vagyok, de ha én is kávét ittam volna kisleányka koromtól, mi
                        volnék most. Bizony, ha úgy szépen kiöltözne...</p>
				<p>- Hát nem öltözködik szépen?</p>
				<p>- No, tudja, úgy értem, ha a sok selyemretyerutya, lipitke helyett harmonikás
                        szoknyát kötne fel, a mellé slingelt kötényt, rámás csizmát, gyolcs
                        ingvállat és pillangós főkötőt, ej, haj, de gyönyörű volna! Hanem így
                        (fitymálón görbítette el duzzadt piros ajkát) ő is csak úriasszony.</p>
				<p>Malinkában fölkeverte ez a beszélgetés a zsarátnokot az éjjel ráülepedett
                        hamu alól, ellenállhatatlan vágy gyúlt ki benne meglátni Vilmát, s nyomban
                        különös ötlete támadt.</p>
				<p>Egyenest a kőművesek felé tartott.</p>
				<p>- Várjanak csak egy kicsit! - kiáltá feléjök messziről. - Húzzanak fel engem
                        is az állványra!</p>
				<p>A pallér, aki lent rendelkezett, csodálkozva nézett rá.</p>
				<p>- Szép kilátás lehet onnan felülről - mondta Malinka, és szivarral kínálta
                        meg a pallért.</p>
				<p>A pallér elfogadta a szivart, megnyálazta a külső burkolatát (hogy tovább
                        tartson), rágyújtott, és így szólt vállat vonva:</p>
				<p>- Ha éppen tetszik az úrnak, hát tessék belépni.</p>
				<p>Malinka beszállt a vaskosárba, a csiga nyávogott, csikorgott, és a kosár
                        lassanként megindult a magasba, a kötelet húzó munkások valami tót dal
                        ütemeire egyet-egyet rántottak a kötélen, s ilyenkor mindig megingott a
                        kosár, jobbra-balra lóbálódzva azt a benyomást tette Malinkára, mint a
                        tenger hullámain hányódó hajó, már-már szédülni érezte a fejét, mikor
                        egyszerre a szíve elkezdett sebesen verni, mint egy megbomlott kalapács,
                        mert elérte az emeletet. Még egy rántás odalent, és a kosár a nyitott
                        ablakhoz ért, a macska megriadva ugrott le a párkányról a szobába, s a
                        Malinka szeme éhesen, mohón siklott végig az előtáruló szobán. És milyen
                        balszerencse!... a báróné ott volt ugyan, de háttal az ablaknak, éppen
                        átellenben egy tükörbe nézve, fésülte a koromfekete, hosszú haját, mely mint
                        egy komor palást takarta el édes termetét, úgyhogy se az arcot, se az
                        alakját nem láthatta, és a könyörtelen kosár húzódott, húzódott, és már az
                        ablak fölött lebegett, himbálódzott, mikor sikolyt hallott és tompa zuhanást
                        majdnem egyszerre.</p>
				<p>Mi volt ez? - tűnődött Malinka, de csak később tudta meg; mikor leereszkedett
                        visszafelé, már zárva találta az ablakot (rossz jel - gondolta boldogtalan
                        szívszorongással); egyet fordult még azután a parkban, mígnem rábukkant
                        Bubenyik.</p>
				<p>- Tessék jönni reggelizni, mert azután megyünk.</p>
				<p>A reggelinél elújságolta Bubenyik, hogy ribillió volt odafönn, a bárónét
                        elájulva találta a komornája a szoba padlózatán, az urat is nyomban
                        fellármázták, alig bírták föléleszteni ecettel, vízzel, hogy azt mondják,
                        valami látománya volt.</p>
				<p>- Szent Isten! De már magához jött?</p>
				<p>- Hogyne! Különben nem beszélhette volna el, hogy látománya volt.</p>
				<p>- Miféle látománya? - kérdezte Malinka, és egész testében reszketett.</p>
				<p>- Hogy azt mondja, valami kedves rokona vagy ismerőse, nem tudom én, ki,
                        megjelentette magát, ahogy azt szokták az olyanok, akik valahol a távolban
                        meghalnak, s elköltözött lelkük még egyszer felveszi élőkori alakját, hogy
                        ezt kedvesének mintegy tudtára adja. Én nem hiszem, de az asszonyok hisznek
                        az effélékben. És hát végre a báróné is bizony csak asszony.</p>
				<p>Malinka kezéből kiesett a kávéskanál; hirtelen eltalálta a valóságot, s szíve
                        körül jótékony meleg áradt.</p>
				<p>- Menjen fel, kérem, Bubenyik, hívassa ki a méltóságos urat, és mondja meg
                        neki, hogy az a látomány én voltam; fölhúzattam magam a báróné ablaka
                        irányába az állványra; a vidéket akartam megnézni a magaslatról; az ablak ki
                        volt nyitva, láttam is a bárónét, a tükör előtt, mely nyilván neki is
                        megmutatta alakomat, s amint följebb húztak, hallottam a sikoltást, de nem
                        bírtam elgondolni, mi lehet.</p>
				<p>- Hehehe - nevetett Bubenyik jóízűen, és kezeit dörzsölte.</p>
				<p>Majd lóhalálában szaladt föl a magyarázattal...</p>
				<p>Malinka tűkön ült, s megbánta már, hogy a csigán felhúzatta magát. De ha már
                        elkövette, minek volt most elhirtelenkedve bevallani? Elgondolta a
                        következményeket. A báró, aki eddig alkalmasint nem tett róla említést, most
                        meg fogja mondani az asszonynak: “Hiszen ez csak a titkárom volt, aki
                        felhúzta magát az állványra.”</p>
				<p>Szepegve képzelte el a kifejlődő jelenetet. A báróné megkérdi: “Hogyan hívják
                        a titkárodat?” “Malinka Kornélnak” - fogja a báró mondani. “Ki ajánlotta?”
                        “A bátyád, Feri.” “Megmondta neked, hogy ki az?” - kiált majd föl a báróné
                        fölháborodva. “Nem szólt nekem egy szót se, csak ajánlotta.” “Ó, a
                        gyalázatos lélekkufár! Tudd meg tehát, hogy ez az én fiatalkori udvarlóm,
                        egy kicsit flörtöltem vele, mert az utamba esett, és verseket írt hozzám, az
                        nekem akkor nagyon tetszett, hiszen olyan kis buta voltam, most pedig az én
                        hitvány bátyám révén férkőzött hozzánk a szemtelen, azzal a célzattal, hogy
                        feldúlja családi boldogságunkat... Kergesd el rögtön a nyomorultat...”</p>
				<p>Valami ilyenforma jelenet folyhat most fenn. Izgatottan járt fel s alá a
                        szobában, hozzá se nyúlt a reggelihez.</p>
				<p>Hosszú, végtelenül hosszú időnek tetszett neki, pedig alig múlt egy
                        negyedóra, midőn belépett Kopereczky.</p>
				<p>Halotti sápadtság borította el Malinka arcát, nem mert ránézni.</p>
				<p>- No, maga ugyan szép gyerek - támadt rá a főispán derülten. - Nem tudtam,
                        hogy olyan kitűnő kísértet.</p>
				<p>Malinka föllélegzett, tudta már, hogy a főveszedelem elmúlt.</p>
				<p>- Igen sajnálom - dadogta -, de gondolhattam volna-e ilyesmire?</p>
				<p>- Tudja, ilyenkor idegesek és képzelődők az asszonyok. S ön veszedelmesen
                        hasonlít, úgy tetszik, valami rokonához, vagy ismerőséhez. Gondolja el
                        mármost, hogy mikor ő a legnagyobb egyedüllétben tudja magát fent az
                        emeleten, akkor egyszerre csak megjelenik előtte az illetőnek a képe a
                        tükörben. Én nem vagyok babonás, de azért még az én fogam is vacogni
                        kezdene.</p>
				<p>- De reménylem, felvilágosította a méltóságos asszonyt.</p>
				<p>- Föl most már. De tegnap kellett volna. Se önről nem szóltam neki, se a
                        kőművesekről, az utóbbiakról azért nem, mert meg akartam lepni a címerrel.
                        Nem tudta tehát, hogy idegen ember van a háznál, se hogy a csiga dolgozik
                        odakünn.</p>
				<p>- Említette a nevemet is méltóságod?</p>
				<p>- Természetesen a nevét is. Sőt még le is írtam nagyjában a kinézését.
                        Kíváncsi, ugye, hogy mit mondtam?</p>
				<p>- Sokkal inkább vagyok kíváncsi, hogy a méltóságos báróné mit mondott.</p>
				<p>- Hát semmit - felelte Kopereczky. - Mi az ördögöt mondhatott volna?</p>
				<p>És ez volt az a semmi, ami sokkal többet ért a valaminél. Malinka megértette
                        ebből, hogy nincsen száműzve, hogy az asszony számot tart rá. Elpirult
                        örömében, s boldogan indult el egy félóra múlva Bubenyikkal Trencsénbe. A
                        zsidó szerencséjükre otthon volt, s szó nélkül megadta a tízezer forint
                        kölcsönt a gyöngyökre, bár kifogásolta őket a szemtelen, hogy nem elég
                        feketék, és nem elég nagyok, pedig voltak olyanok, mint egy kisebbfajta
                        szőlőszem a vágújhelyi prépost fekete szőlőtőkéin; a Nagy Szamárnál
                        megebédeltek, ahol Bubenyik kiadta Malinkának a Noszty Pál részére járó
                        összeget, aztán egyik jobbra, másik balra ment, a négyes vígan röpült
                        Bontóvár felé, Bubenyik pedig visszakocogott lóháton Krapecre.</p>
				<p>Szép őszi napok jártak ebben az időben, a természet fölvette azt az édes-bús
                        fiziognómiáját, amellyel legjobban meg tud varázsolni; a szedresi ispán,
                        Klincsók úr, személyesen járt jelenteni, hogy az “Isten útja” erdőben
                        vadkecskék (muflonok) mutatkoznak, egy egész csapat. Kopereczky búsan
                        ingatta a nagy fejét.</p>
				<p>- Hagyjon engem. Ne szóljon hozzám. Én elveszett ember vagyok. Nekem most
                        beszédet kell tanulni.</p>
				<p>Amilyen öröm volt neki a főispáni méltóság tudata eleinte, most olyan
                        idegessé tette a terminus közelsége. Mert mégis furcsa az, hogy mikor az
                        ember zsebében hétezer forint készpénz van, akkor az nekiálljon, mint valami
                        diák, beszédet tanulni, ahelyett hogy bemenne Trencsénbe egy kis parázs
                        ferblire. Ez valami természetellenes.</p>
				<p>De hát már benne van, meg kell lenni. Méghozzá szerencsétlenség is érte. Egy
                        a faluban csatangoló veszett kutya megharapta a kost, ami teljesen kihozta a
                        sodrából a bárót. Már azon tanácskozott a feleségével, hogy nem volna-e jó
                        elhalasztani az installációt.</p>
				<p>- De milyen címen?</p>
				<p>- Közbejött családi események miatt.</p>
				<p>- Ugyan eredj, még nagyobb bolondnak tartanának.</p>
				<p>Volt futkározás a szegény “Jóska” miatt (így hívták a kost). Bubenyik kihozta
                        Trencsénből a megyei fizikust, aki dühbe jött, hogy őt állathoz hívják,
                        persze segíteni nem tudott, de azt mégis meghagyta, hogy a kost agyon kell
                        ütni és elásni, amit meghallottak a prileszi cigányok, és eljöttek a báróhoz
                        rimánkodni, adja oda nekik a kost ezer szögért, a bőrét majd
                        visszaadják.</p>
				<p>- Nem, a kost nem adom oda - ellenkezett a báró.</p>
				<p>- De há úgyis elásátja á méltóságos úr, kezsit-lábát csókolom.</p>
				<p>- De nem ásatom el, nem hiszek a doktornak.</p>
				<p>- Biztosán megves, kérem álásan. Bibást legyek, há meg nem ves.</p>
				<p>- Akkor legalább látok veszett kost is - mondá a báró szomorúan.</p>
				<p>- Hát nem lenne sebb, kenyergem, há vesett csigányokat látná a méltóságos
                        úr?</p>
				<p>Végre is akképp egyezett meg a cigányokkal, hogy a Jóskát átadja nekik
                        megfigyelés végett, hét nap múlva jelentést tartoznak tenni, van-e valami
                        baja; ugyanazt teszik hét hét múlva, majd végül hét hónap múlva, ha akkor se
                        mutatkozik Jóskán semmi veszedelmes jel, húsz forintért visszaveszi, ha
                        ellenben csakugyan megveszne a hetes állomások valamelyikén, akkor Klincsók
                        uramnál jelentsék Szedresen, aki megnézi a kost, konstatálja a veszettséget,
                        s megengedi, hogy Isten hírével megehessék. A báró ezért nem követel semmit,
                        az ezer szöget se, csak arra tart igényt, hogy ha aztán ettől a hústól a
                        rajkók vagy az öreg cigányok közül megveszne valamelyik, azt ő lőhesse le,
                        mert lőtt már medvét, szarvast, vadkecskét, zergét, csak még cigányt
                        nem.</p>
				<p>Ezt a fennforgó szomorú körülmények közt ilyen bölcsen eligazítván, szinte
                        újból kedvet kapott a főispánsághoz (hisz az is csak ilyenekből áll), és a
                        legközelebbi csütörtökön, bár még egy napig várhatott volna (csakhogy az
                        akkor péntek lenne), érzékenyen elbúcsúzván Vilmától, kisfiától, megindult
                        Bontóvárra Bubenyikkal, aki új vadászruhát kapott, ezüst tölgyfalevelekkel a
                        galléron. Illetőleg előbb csak Pestre mentek, ahol még sok csip-csup
                        elintéznivaló akadt. Ott kellett átvenni a magyar díszruhát, összevásárolni
                        egyet-mást, beszélni egy-két emberrel a kaszinóban, betekinteni a szabadelvű
                        körbe, s bemutatkozni még egy-két miniszternek stb.</p>
				<p>Az Angol Királynőbe érve, az első dolga volt Kopereczkynek a kulcs után
                        tudakozódni.</p>
				<p>- Nem küldtek ide semmi kulcsot - jelentette a kapus. - Ami levél vagy csomag
                        jött, mind elküldtem Krapecre, ahogy parancsolni méltóztatott.</p>
				<p>- No, az szép komédia; mármost mi az ördögöt csináljak?</p>
				<p>- Miféle kulcsról van szó? - kérdé Bubenyik.</p>
				<p>- Nem tudom én. A belügyminiszter azt mondta, hogy ideküldi, és anélkül ne
                        induljak el.</p>
				<p>- Legokosabb, ha reggel fölmegy méltóságod hozzá, és megkérdezi.</p>
				<p>- Egyebet nem tehetek.</p>
				<p>Másnap aztán föl is ment Kopereczky a Várba, de csak az államtitkárral
                        beszélhetett, hogy még nem kapta meg a kulcsot, amiről a miniszter beszélt.
                        Az államtitkár csengetett, elküldte a titkárját, ő tudja, hova, valamelyik
                        tanácshoz, tudakozódni, mi van a kulccsal, azalatt szívélyesen
                        elbeszélgetett Kopereczkyvel (jóízű, kordiális ember volt az államtitkár),
                        érintvén, a megyében milyen zavaros állapotok vannak, figyelmeztette, hogy
                        nem fog rózsákon aludni, hanem azért ne hagyja el magát.</p>
				<p>- Óvatos leszek.</p>
				<p>- Az nem jó. Hova gondolsz? A főispán semmi egyéb, mint a miniszter bőrének
                        az a része, amiből szíjat is lehet hasítani. Óvatos csak a belügyminiszter
                        lehet, barátocskám, s éppen abból áll az óvatossága, hogy főispánja van. Ha
                        a főispán valami okosat csinál, az a belügyminiszter érdeme, ha a
                        belügyminiszter valami ostobát csinál, az a főispán hibája. Legokosabb hát,
                        ha a főispán semmit se csinál, ha békén csibukozik, s hagyja történni a
                        dolgokat. Magyarország kezd a jelentések országa lenni. A főispán minden
                        rendkívüli dolgot jelent. Amelyik főispán legkevesebbet jelent, az a legjobb
                        főispán, amely megyéből a legkevesebb ügydarab érkezik fel, az a legjobban
                        kormányzott megye. Ezeket jegyezd meg magadnak. És a másikat is, amit
                        mondtam... Voltál-e valamikor szolgabíró?</p>
				<p>- Nem voltam.</p>
				<p>- No, én voltam, még akkor nem volt eltörülve a viginti quinque solidos, s láttam, hogy a delikvens ilyenkor úgy
                        játssza azt ki, hogy a nadrágja fölé még egy másik jó vastag nadrágot húz,
                        nos hát el ne felejtsd, hogy te vagy a belügyminiszternek az a bizonyos
                        vastag felső nadrágja.</p>
				<p>Kopereczky szinte szédült e beszélgetés ereje alatt, jó szerencse, hogy
                        visszatért a titkár jelenteni:</p>
				<p>- A kulcs már a múlt héten elküldetett a Bontó megyei főispán úrnak az Angol
                        Királynőbe.</p>
				<p>Ejnye, ez már fatális eset. Kopereczky visszakocsizott a szállodájába, és
                        követelte a kulcsot a portástól. Az mennyre-földre esküdözött, hogy vakuljon
                        meg, ha csak látta is a kulcsot, fölhányt a páholyában minden zegzugot,
                        mindhiába; Kopereczky a haját tépte dühében, hogy mit fog most csinálni.
                        Kikereste táskájából a minisztériumból kapott leveleket, melyeket a portás
                        utánaküldött, s melyeket otthon csak felületesen olvasott el, s íme,
                        megtalálta az egyikben, hogy mellékelve küldik a kulcsot. A levél még most
                        is ott volt azon módon a borítékban, de a kulcs hiányzott. Tűnődtek rajta
                        Bubenyikkal, mitől lehet az a kulcs, hogy a miniszter olyan fontosnak
                        tartja? Talán a megyeházától? De hiszen a megyeháza nincs becsukva. És ha be
                        volna is csukva valami, ami szükséges, hiszen nem lehet az olyan ok, hogy ne
                        merjen amiatt elindulni, mert talán csak van Bontóváron lakatos vagy mi a
                        szösz?</p>
				<p>Mindezeknél fogva, miután minden egyebet elvégeztek, másnap korán reggel
                        elhajtattak az indóházba, és a fél hét órai vonattal megindultak Bontóvár
                        felé.</p>
				<p>Barátházáig semmi nevezetes se történt, itt azonban a programhoz híven
                        Malinka beszállásának kellett elkövetkeznie.</p>
				<p>Az állomáson sok kabátos utas volt, akik csörtetve rohanták meg a vasutat.
                        Malinkát alig bírta a szem kiválasztani, míg végre előbukkant kis
                        táskájával.</p>
				<p>- Ide, ide! - kiáltá eléje kappanhangján Bubenyik.</p>
				<p>Megkapván az irányt, csakhamar felugrott a kupéba.</p>
				<p>- No, csakhogy már látok valakit - szólt a főispán örvendezve. - Alig
                        ismertem meg ebben a ruhában! Olyan benne, mint egy vérbeli mágnás.</p>
				<p>Új, fekete Ferenc József-kabátot viselt és szépen vasalt, szürke
                        nadrágot.</p>
				<p>- Csináltatnom kellett egy öltözetet - mentegetőzött Malinka. - Nagyon
                        szegényesen festettem. Egy titkár végre is tartozik ezzel a
                        főispánjának.</p>
				<p>- Okosan tette - hagyta rá a báró. - Deák Ferenc maga is azt mondta egy
                        kopott ruhájú főispánnak, hogy szereti, ha a főispán fényt fejt ki, de az ne
                        a térde kalácsán mutatkozzék.</p>
				<p>Mialatt Malinka a táskáját elhelyezte a fonatos polcra, háttal fordult a
                        főispánnak, ki csodálkozva állapította meg, hogy a titkár új kabátjának
                        egyik hátulsó gombjára egy ezüst női óra van kiakasztva aranyláncon.</p>
				<p>- Azonban - tette hozzá rögtön - a túlságos fényűzéstől mégis jó tartózkodni,
                        mert azt már Esterházy herceg se teszi, amice, amit maga, hogy az óráját
                        kívülről akasztja ki a kabátján. Ámbátor a westminsteri hercegről mesélik a
                        kaszinóban, hogy egymillió font sterlinges bankóját az istállóban tartja
                        berámázva, csakhogy az istállót mégis csukják, míg ellenben a maga óráját
                        bármely szegény ember észrevétlenül leakaszthatja. Hiszen ebben kétségkívül
                        van valami grandezza, de én mégis túlságosnak tartom a fennforgó viszonyok
                        közt. </p>
				<p>Bubenyik kedélyesen vigyorgott, míg a szegény Malinka zavartan bámult a
                        főispánra, s csak éppen ösztönszerűleg kapott hátra a gombokhoz. Hát
                        csakugyan, egy óra volt ott összegubancolódva, amit akarata ellen akkor
                        ránthatott ki gombjával valakinek a zsebéből a zsúfolt váróteremben, amikor
                        a táskájáért lehajolt, s azt a földről felemelte.</p>
				<p>Ezen aztán nagyokat nevettek. Malinka behívta a kalauzt, átadta neki az órát,
                        hogy keresse meg a gazdáját valahol a vonaton.</p>
				<p>- No, maga szerencsés kópé, Malinka. Üljön le most, és mesélje el; hogy és
                        mint állnak a dolgok?</p>
				<p>- Hát csak úgy lassan - felelte a titkár a vállát vonogatva. - Sok baj
                        van.</p>
				<p>- Mondjon például egyet.</p>
				<p>- A záptojások ára például nagyobb tegnap óta a piacon, mint a jó tojásé.</p>
				<p>- Tudja-e, hogy ez igen kellemetlen! - szólt a főispán fejcsóválva. Malinka
                        csak a fejével bólintott.</p>
				<p>- Magam is úgy gondolom.</p>
				<p>- És az apósom mit mond ezekhez?</p>
				<p>- Ő mindent elkövetett, amit lehet. De azért mégis igen hűvös lesz a
                        fogadtatás.</p>
				<p>- A záptojások miatt gondolja?</p>
				<p>- Abból is sejthetni, hanem még inkább, hogy a diadalkaput, amit a város
                        szélén voltaképpen őnagysága, a méltóságod apósa csináltatott a mi
                        pénzünkön, az éjjel összetörték.</p>
				<p>- Szép história!</p>
				<p>- Az ellenpárt konventikulumot tartott tegnap
                        a Veszelyi Tamás házánál, s elhatározta, hogy mindenáron meg fogja
                        akadályozni a főispáni ténykedését, ha kell, botrányokkal is.</p>
				<p>- És ugyan mi kifogásuk van ellenem?</p>
				<p>- Mindent megmondjak?</p>
				<p>- Csak rázza ki bátran az egész zsákot.</p>
				<p>- Azt mondják, hogy méltóságod értelmi tehetség dolgában nem egészen áll azon
                        a magaslaton, mely egy ilyen megye kormányzásához kívánatos volna.</p>
				<p>- Azazhogy ostoba, tudatlan fráter vagyok; menjünk tovább.</p>
				<p>- Hogy inkább a Jóska kost neveztette volna ki Noszty úr főispánnak, mintsem
                        méltóságodat.</p>
				<p>- Ah, szegény Jóska - sóhajtott fel a főispán -, ő már átesett az ilyesmin,
                        őt már egypár nap előtt megharapta egy veszett kutya. Nekem pedig ön egy
                        egész falkát helyez kilátásba.</p>
				<p>- Valóban úgy van. A csőcselék föl van izgatva, s kivált a bevonulásnak
                        könnyen lehetnek komoly és kellemetlen részletei, ami azonban magát a
                        beiktatást illeti, a közgyűlési teremben, ott már nemigen lehet félni, ha
                        lesz is egy kis lárma, egy csomó gúnyos vagy éppen goromba közbeszólás.</p>
				<p>- Az nem tör csontot - jegyezte meg Kopereczky elgondolkozva -, hanem a
                        rántottát nem szeretem.</p>
				<p>- A közgyűlési teremben - folytatá Malinka - már jelentékeny számmal lesznek
                        embereink: a Noszty-rokonság, a közömbösek, óvatosak, félénkek, várakozó
                        álláspontúak, stréberek és azok a parasztbizottsági tagok, akiknek Noszty úr
                        napidíjat fizet, hogy éljenezzenek. A közgyűlésnek legfeljebb a másik fele
                        lesz rakoncátlan. Meglepetések azonban itt sincsenek kizárva, mert ezek az
                        emberek átkozottul leleményesek. A hangulat határozottan ellenünk van, a
                        hangulat pedig nagy hatalom. A legjobb embereinket összetöri. Így jártunk az
                        üdvözlő szónokkal, Vér Tamás főjegyző úrral is, tegnap váratlanul polipot
                        kapott a gégéjébe, most operálni kell.</p>
				<p>- Még ez is? Ki tartja most a beszédet?</p>
				<p>- Noszty úr az alispán urat, Poltáry Györgyöt kérte fel ma reggel; csak úgy
                        vállalta el, hogy királyi tanácsosságot ígért neki. Ad vocem, beszéd! Tudja a beszédét?</p>
				<p>- A beszédet tudom, hanem a rántottát nem szeretem.</p>
				<p>- Azt mi is gondoltuk, s Noszty úr megbízott engem, hogy négyszemközt valamit
                        előadjak, de csak négyszemközt, mert...</p>
				<p>Malinka nyugtalanul tekintett a bóbiskoló Bubenyikra.</p>
				<p>Kopereczky gondolkozott egy percig: a kupé azokban az időkben készült, mikor
                        a kocsifolyosó még nem volt kitalálva, Bubenyikot tehát nem lehetett
                        kiküldeni.</p>
				<p>- Bubenyik - kiáltott rá -, beszélsz te németül?</p>
				<p>Bubenyik felriadt, és a fejével bólintott.</p>
				<p>- A katonaságnál megtanultam.</p>
				<p>- Marha vagy! - förmedt rá ingerülten. - Semmire se használhatlak. Hogy lehet
                        németül tudni!</p>
				<p>Eközben azonban eszébe jutott, hogy egy csomó gyapot van a táskájában, amire
                        jódtinktúrát szokott csepegtetni fogfájás ellen. Ezt hát most elő kellett
                        keresni, és a saját méltóságos kezeivel dugdosta be a Bubenyik füleibe, de
                        még ez se volt elég, ráadásul kinyittatta vele az ablakot is, hogy azon
                        nyújtsa ki a nyakát, amennyire csak lehet, nem törődve a figyelmeztető
                        táblácskával, hogy: “Ne tessék kihajolni”.</p>
				<p>- Csak te hajolj ki, Bubenyik, ha valami bajod történik, nagyon szépen foglak
                        eltemettetni.</p>
				<p>Most aztán beszélhetett Malinka.</p>
				<p>- Hát az a terv, méltóságos uram - suttogta -, hogy a bevonulást elkerüljük,
                        de olyan ravasz módon, mely mellett semmi gáncs nem érheti személyét.
                        Bontóváron innen van Rekettyés község, ahol Tóth Mihálynál vidám
                        vadásztársaság van.</p>
				<p>- Ki az a Tóth Mihály?</p>
				<p>- Valami nagyon gazdag ember, én nem ismerem. Közönségesen “Amerikánus”-nak
                        hívják, és állítólag gyönyörű lánya van, nagy parti.</p>
				<p>- Ahá! Hallottam már erről valamit.</p>
				<p>- Hát ennél a Tóth Mihálynál vannak a vadászok, s ezek közt kettő, Homlódy
                        János és Noszty Károly, a méltóságod apósának közeli rokonai be vannak
                        avatva a tervbe, de csak éppen ők ketten. Mind a kettő igen derék ember,
                        akik...</p>
				<p>- Ne kezdje nekem Ádám és Évától, amice - vágott közbe türelmetlenül.</p>
				<p>- A terv az, hogy mikor a vonat az alsó-rekettyési indóházhoz ér, akkor a
                        vadászlakból a bizalmasok véletlenül éppen ott lesznek, s Homlódy úr (akit a
                        kaszinóból ismer a báró úr) kiáltani fogja a nevét, mire kitekint az
                        ablakon, s udvariasságból leszáll, hogy kezet foghasson, s néhány szót
                        váltson velök. Szóból szó lesz (ők is fűzni fogják mesterségesen), a vonat
                        eközben elindul, s méltóságod lemarad. Én kétségbeesve fogok kiabálni, de
                        hasztalan, ön káromkodni fog, aztán megadja magát sorsának, az estét a
                        Tóthék házánál tölti, vacsora után kocsira ül, és megkerülve a várost, a
                        nyugati oldalról hajtat be a megyeházába, ahol mi megvetett ággyal várni
                        fogjuk. Oly egyszerű az egész, mint a Kolumbus tojása.</p>
				<p>- Hm - szólt Kopereczky hálásan pislogva. - Egy kicsit restellem: hátha
                        gyávának fognak tartani?</p>
				<p>- Az lehetetlen. Hisz egész evidens, hogy vis maior volt.</p>
				<p>- És maguk aztán mit csinálnak? Maga kapja a rántottákat, mi?</p>
				<p>- A mi szerepünk könnyű. Gyimókán beszáll az összetoborzott küldöttség, ebben
                        benne lesz Noszty képviselő úr is, aki nekünk elhiszi a fatális elmaradás
                        történetét, szidni fogja a vasutakat, fenyegetőzni fog; hogy
                        meginterpellálja ezért a minisztert, ráfogja az ellenpártra, hogy aljas
                        csínyt követtek el, megvesztegették a kalauzt, a vonatvezetőt, vizsgálatot
                        fog követelni. Szóval úgy nyélbe üti ő a dolgot, hogy még mi csinálunk tőkét
                        belőle.</p>
				<p>Kopereczkyt kezdte erősen mulattatni a szituáció.</p>
				<p>- És az utcákon meg az indóházban várakozó tömegekkel mi lesz? - kérdezte
                        vigyorogva.</p>
				<p>- Azok bizony szépen felsülnek, nem lesz kit inzultálni.</p>
				<p>- Ha csak az üres hintómat nem.</p>
				<p>- Azt se; mert az ugyan ott vár az indóház előtt, de mihelyt odaérünk,
                        nyomban elküldjük méltóságodért a rekettyési indóházhoz, ahol lemaradt, de
                        azzal ne tessék törődni, mintha ott se volna, az csak egy finta, egy kis
                        szemfényvesztés, azon a kocsin nem jó volna bejönni. Majd iszen tudja a
                        többit Homlódy úr.</p>
				<p>- Körülbelül én is tudom - felelte Kopereczky fölélénkülve, és egy nagyot
                        ütött a Bubenyik hátára. - No, pupák, behúzhatod már a tökfejedet.</p>
			</div>
			<div type="chapter">
				<head>NYOLCADIK FEJEZET</head>
				<head>Mikor a tens vármegye bal lábbal lép ki</head>
				<p>Igaz volt, nagy elégedetlenség forrt a megyében a kinevezés ellen. Az urak,
                        akik a kormánnyal éreztek, azért bosszankodtak, mert nem közülök nevezték ki
                        az új főispánt. Emberemlékezet óta nem volt idegen főispán. Még a
                        provizóriumban is itthon akadt az ahhoz való imposztor. Csak most kellett
                        megszégyeníteni a megyét. Azt is egy tót báróval. Mintha csak a Caligula
                        lovát küldenék a nyakukra. Sőt még rosszabb. Mert Caligula lova legalább
                        Caliguláé volt, de Kopereczky nem is a miniszter lova, csak az öreg Noszty
                        Palié. Kopereczky együgyű mondásai, a tudatlanságáról, eszelősségéről szóló
                        anekdoták mint valami ínycsiklandozó kaviár keringtek a társaságokban,
                        nevelve az ellenállási étvágyat a négy lovon járók között. A kétlovas urak
                        és az iparosok az ellenzékhez tartoztak; ezeknek azért nem kellett
                        Kopereczky, mert a kormány küldte, mert a mameluk Nosztynak a veje, és mert
                        Izraelnek hívják, gyanút gerjesztő, hogy valamelyes köze van a zsidó
                        felekezethez. A tisztviselők és a mindenféle szállítók, kik a
                        Gyík-szabályozási panamába bele voltak keverve, azért toporzékoltak ellene,
                        mert nyilvánvalónak látszott, hogy a kormány vele akarja fölpiszkáltatni a
                        nagy szemétboglyát. A protestánsoknak azért nem kellett, mert katolikus, a
                        katolikusoknak azért, mert a klerikális gróf Topsichot ütötte el hitük
                        szerint a főispáni széktől. Szóval ezer és egy oka volt a kedélyek
                        hullámzásának. Úgy, hogy olyannak látszott a vármegye, mint egy háborgó
                        tenger. Nyüzsgött-mozgott, lábadozott minden ember, csak a Noszty-rokonság
                        állt szilárdul, mint egy falanx, az új
                        főispán mellett. De talán csak felületesen tarajosodnak ezek a habok ily
                        nagy háborgással. Egy kis magyar hangulat az egész. A vizek mélye esetleg
                        nyugodt. Alul a tenger semmit se tud arról, hogy nehéz gályák járnak rajta,
                        vagy hogy fürge csónakosok evezőlapátja barázdákat vág a hátán.</p>
				<p>A népszerűséget a népszerűtlenségtől nálunk csupán egy finom hártya választja
                        el egymástól. Minden egyes magyar hazafi két emberből áll. Az egyik, aki
                        otthon pipázik az ambituson; ez igen okos úr, érzületére nézve konzervatív,
                        haragszik a zsidóra, de azért nem tud ellenni nélküle, okos, higgadt
                        egyébként, sóhajtozik a régi idők után, s csendes filozófiával vagy keleti
                        apátiával nézi az új időket - a másik, aki magára veszi a közgyűlési
                        atilláját, és a fórumon kiabál, vagy a zöld asztalnál könyököl, ez liberális
                        és szangvinikus, jogállamot és egyenlőséget ordít, mindenképpen heves
                        férfiú, se lát, se hall, rohan az ösztöne vagy a kiadott jelszavak szerint,
                        s még a búza sikértartalmát is politikai okokra vezeti vissza. Hát ez a két
                        ember az emberben könnyen összetéveszti magát, s a két ellenfél csodálatos
                        gyorsan békül ki; csak egy kis külső incidens kell hozzá, s az egyik beadja
                        a derekát a másik előtt, vagy pedig úgy belefárad az egymással való
                        tusakodásba, hogy amikor tettre kerülne a dolog, egyik sincs ott.</p>
				<p>A közéletben szereplő vezéralakokat is ilyen kettős felfogással taksálja a
                        magyar ember. A pecsovics Széchen Antalról azt mondja például: “Hej, okos
                        egy ember, de sokat pisszegtem neki”, míg ellenben megesik, hogy mikor
                        egy-egy népszerű emberét megéljenzi, hozzáteszi kritikaképpen: “Nagy svihák
                        biz ő, de jól szaval.”</p>
				<p>Meg kell azonban adni, hogy a Kopereczky elleni agitáció ügyesen volt
                        csinálva: Liszy ügyvéd, az egész mozgalom vezetője kitett magáért (lesz még
                        abból követ is, ha így folytatja), legfőképpen azzal gyújtotta fel
                        nagyarányúvá a heccet, hogy tömérdek bizottságot alakított. Az ellenálló
                        bizottság annyi mellékrajt eresztett ki a tüntető bizottság, a romboló
                        bizottság, a macskazene-bizottság, a hírszolgálati bizottság, a
                        záptojásgyűjtő bizottság, a kapacitáló bizottság és más mindenféle nevű és
                        célú albizottságok kiküldésével, hogy az összes kabátos emberek díszes
                        szerepekhez juthattak, részint mint elnökök, alelnökök,
                        igazgató-választmányi tagok, főtitkárok s jegyzők. Nagyon okos dolog volt,
                        mert szerep kell a magyarnak. A szerep tetszik neki. S nem ő viszi a
                        szerepet, hanem a szerep viszi őt. Sőt, hogy még több legyen a szerep, egy
                        szerepkiosztó bizottság is alakult, mely az elhelyezkedésről is gondoskodott
                        azon a vonalon, amelyen a főispán bevonul. Minden húsz-harminc lépésnyire,
                        minden utcaszögletre jusson egy krakéler, aki birizgálja, animálja a
                        közönybe könnyen süllyedő tömegeket. E krakélereknek viszont paszkvilcsináló
                        bizottság osztott ki részint csúfondáros, részint gyújtó jelszavakat. A
                        csúzlibizottság (elnöke Krátki Elemér ügyvédbojtár) betanította a város
                        mesterinasait parittyából lőni, s evégből mintegy háromszáz parittyát
                        osztott ki, kiknek hivatása a főispán huszárját és lovait eltrafálni, de a
                        főispánba is szabad belehibázni. Ezeket csoportokban kellett elhelyezni a
                        vonalon.</p>
				<p>Ugyancsak illetékes kezekbe osztattak ki a záptojások, s minden a legjobb
                        mederben folyt, hogy országos skandalum legyen a fogadtatás - a többi azután
                        magától jön -, az ellenállási bizottság nemcsak az ellenzék nagy rétegeit
                        állította talpra, hanem a kapacitáló albizottság a Nosztyék nyájából is
                        kihúzott egyes juhocskákat, így például Vér Tamást, aki az utolsó órában
                        lépett vissza az üdvözlő beszéd megtartásától, kár, hogy mindég akad komisz
                        ember; Poltáry alispán vállalkozott szónoknak, s ezzel minden ódium a
                        nyakába szakadt. (No megállj, kutyafülű, hiszen lesz még
                        alispánválasztás!)</p>
				<p>Nagy sokaság gyűlt be a vidékről is, s noha a főispán csak uzsonna táján volt
                        megérkezendő, a nép mindjárt ebéd után elözönlötte a Csipke utcától a
                        megyeházáig terjedő útvonalat. Az ablakokból szép női fejek hajoltak ki.
                        “Lesz itt ma virághullás - jegyezte meg Demeczky József, a megyei ellenzék
                        feje -, de cserepestül.” A “Klenpa és Komp” vaskereskedése előtt a venicei
                        kurtanemesek sorakoztak, a legverekedőbb fajzat a vármegyében, gyújtó harci
                        dalukat fújva:</p>
				<p>Bujdosik a disznó, kilenc malacával,</p>
				<p> Utánamegy Draskóczy, nagy bunkósbotjával.</p>
				<p>Nincs az a vörös posztó, amitől a bika annyira megdühödik, mint a venicei
                        nemes ettől a mámorító, régi kortesnótától.</p>
				<p>Az utcákat uraló néptömeg közt csak kevesen vonultak ki négy óra felé az
                        indóházba, a főkapitány, Csiz Károly, a szürkéjén lovagolt, s itt-ott
                        rákiáltott a hullámzó csoportokra:</p>
				<p>- Rendet tartsanak, atyafiak, rendet, mert aki a rendet megbontja,
                        hátraköttetem a sarkát!</p>
				<p>Ami annyit jelentett, hogy ő is a Topsich grófok kreatúrája, és nem bánja, ha
                        egy kis zenebonát csinálnak.</p>
				<p>A Noszty atyafiság szállingózott kifelé, ki négyes fogaton, ki ahogy bírta.
                        Majd a főispán üres hintaja következett, cifra tarsolyos hajdúval a bakon. A
                        négy kövér paripa kevélyen hányta-vetette a fejét. (Ki csak ki, de majd hogy
                        lesz a bejövetel?) Azután a polgármestert lehetett látni, amint mélyen
                        behúzza ősz fejét a krispinjébe. (Szégyenli magát a jámbor.)</p>
				<p>De fölösleges részletezni a kivonulást, miután már előre tudjuk, hogy a
                        bevonulásból nem lesz semmi. A Szent Erzsébet-templom tornyára kiküldött
                        éjjeliőr jelezni fogja ugyan, mikor a vasút bekanyarodik a bontóvári
                        völgybe, a mozsarak el fognak pukkanni a Dengely-hegyen a megérkezéskor,
                        élénk riadalom, lázas nyüzsgés támad a várakozó tömegekben, mígnem mikor már
                        legjobban meg lesz feszítve az érdeklődés, lehangoló morajjal fog megérkezni
                        és tovább-tovább hatolni a hír:</p>
				<p>- Az új főispán nem érkezett meg; lemaradt a vasútról.</p>
				<p>A csalódott tömegek káromkodnak, bosszankodnak, összevissza kuszálódnak
                        rendetlen gomolyaggá, találgatni fogják, miként történhetett ez, árulás
                        volt-e, vagy csak véletlen, a róka volt-e ügyes, hogy kiszabadult a
                        veszedelemből, vagy a vezetők rendezték a dolgot ügyetlenül.</p>
				<p>- Az Isten is a nagyurakkal tart - dühösködik Tari Gábor, a politikus
                        varga.</p>
				<p>Híre megy, hogy Noszty képviselő meg akarta kardlapozni mérgében a kalauzt és
                        a vonatvezetőt - tehát mégiscsak véletlen eset volt.</p>
				<p>A különböző albizottságok elnökei, alelnökei és titkárai észvesztve
                        szaladgáltak, hogy a népeket visszatartsák, mert a főispán minden bizonnyal,
                        megérkezik, csak azt nem tudni, mikor. Őrszemeket fognak állítani a város
                        végére lóháton, akik híradással legyenek. A titkárja elküldte a hintót érte
                        Rekettyésre, de meglehet, nem várja be, hanem különvonatot rendel.
                        Okvetlenül itt lesz estére, nem kell szétszéledni. Itt a Kálvária mellett
                        fog bejönni valamelyik utcán, majd ügyelni fognak rá. Másünnen be nem jöhet
                        a városba, mert röpülni nem tud, ámbátor a kétfejű sas nemzette.</p>
				<p>De a népszeszély is olyan, mint a puskapor: csak egyszer lehet vele lőni. Az
                        atyafiak a vállukat vonogatták. Bánják is ők már! Az ördög áll itt glédában
                        bizonytalanra. A záptojásokat csak nem őrzik a zsebükben ítéletnapig. Uccu,
                        bele kell hajítani valakibe, s olyan valaki mindig akad a nagy sokadalomban.
                        Ha más nem, hát a városi rendőr. Meg is dobálják nagy röhejjel és
                        viháncolással. Az inasgyerekek is hasznát akarják venni a csúzlinak, s
                        útközben különféle célpontokat találnak, de legnagyobb élvezet az ablakok
                        csörömpölése. A venicei nemesek torka kiszáradt, be kellett térniök a Két
                        Gránátoshoz, és ott egymással verekszenek össze. Jó szüretje lesz itt a
                        doktornak holnap a látleletekért.</p>
				<p>Áldomással járván minden alkotmányos mozzanat, az egész város vigadott az
                        este. A kudarc éppúgy szomjúságot okoz, mint a diadalérzet. Nemcsak a
                        kocsmák és vendéglők teltek meg zsúfolásig beszálló vidékiekkel és mulatozó
                        bennszülöttekkel, a magánházaknál is nagy összejövetelek estek. A
                        közgyűlésre összesereglett urak ugyancsak válogattak a meghívásokban. Az
                        ellenzékiek számára Liszy fiskálisnál volt nagy estély és a gróf Topsich
                        tiszttartójánál bál, hol a vezetők rossz hangulatban hányták-vetették meg a
                        mai különös fordulatot és a holnapi közgyűlés esélyeit. De a fiatalság
                        csakolyan vígan rúgta a port, mintha a főispánt tényleg agyonverték volna a
                        bevonuláskor, és most a ravatalon feküdnék égő viaszgyertyák között.</p>
				<p>A Kopereczky-párt a Rágányos-kastélyban tartotta a főhadiszállást, ott volt a
                        “boszorkánykonyha” - ahogy a városban nevezték. Nagy sárga ház ez, a
                        lutheránus templommal átellenben, pompás angolkerttel, mely tíz holdra
                        terjed. Bontóvárnak voltaképpen a Rágányosok az ős földesurai, valaha minden
                        az övék volt itt, s most is ők a legelőkelőbb emberek. Rágányos Tivadar
                        követségi tanácsos volt a francia követségnél, és állítólag sohasem akart
                        megnősülni, minden vagyona a Noszty gyerekekre, Vilmára és Ferire volt
                        esendő (mert az anyja Noszty Pál testvére), mikor egyszer, ezelőtt sok
                        évvel, a magyar egylet estélyén Párizsban összefeleselt egy polgárral,
                        különben honfitárssal, egypár paprikás szót mondtak egymásnak, mire Rágányos
                        kihívatta segédjeivel egy szomszédos szobába, de a polgár nem fogadta el a
                        párbajt, okul hozván fel, hogy a mérkőzés nem volna egyenlő, mert neki
                        fiatal felesége van, akivel most éli a mézesheteket itt Párizsban; ilyenkor
                        - úgymond - nehéz meghalni, míg ellenben a tanácsos úr, Európa úgyis csendes
                        lévén, semmi különös vagy érdekesebb dolgot nem hagy itt. Mikor ezt a
                        segédek elreferálták, felbosszankodott Rágányos, azt mondta a barátainak:
                        “Legyetek szívesek, és várjatok itt egy percig” - s azzal hátralépett a
                        falhoz támasztott székekhez, ahol a kisasszonyok ültek a mamáikkal, s
                        kiszemelvén közülök egyet (alkalmasint aki legjobban tetszett neki),
                        bizonyos Viliers grófkisasszonyt, nyomban ott megkérte és megkapta a kezét
                        (megjegyzendő, hogy gyönyörű férfi volt), s most már azt üzente a
                        segédekkel, hogy a mérkőzés egyenlő lesz, mert neki is menyasszonya van. Így
                        történt meg másnap a párbaj, s akkor kapta azt a szép vágást a bal arcán,
                        mely úgy néz ki ott, mint egy piros paszománt.</p>
				<p>Kétségkívül Rágányoséknál volt a legelőkelőbb társaság. A Nosztyak, Horthok,
                        Rágányosok, Homlódyak képezték a megye krémjét, emberemlékezet óta ők
                        uralkodtak a megyében. S a társadalmi életben is az a törvény, az a divat,
                        amit ők kezdeményeznek. Ha egy Horth kisasszony pelyhes szoknyát venne fel,
                        egy hónap múlva mindenki pelyhes szoknyában járna Bontóváron.</p>
				<p>Ezek a családok erősen zárt kört képeznek, s idegen ritkán jut be ide. Az
                        asszonyaik majdnem kivétel nélkül szépek és disztingváltak, a férfiak pedig
                        rendszerint cs. kir. kamarások. Ez alól csak Noszty Pál képezett kivételt,
                        akit kezdettől fogva politikusnak szántak, minélfogva nem folyamodta meg az
                        aranykulcsot, mert a politikában nem használ; a nép szívéhez nem kulcs, hát
                        nem nyílik meg vele, csak elzáródik.</p>
				<p>Ma különben vegyes társaság mulatott a Rágányos-kastélyban, melynek kapuja
                        hermetice van elzárva máskor, olyan hermetice, hogy oda a francia forradalom
                        szele még mostanáig sem fújt be, de a korteskedés kivételes etikettbontó
                        valami, a kék vér háttérbe szorul egy napra, és a kék foltok érvényesülnek,
                        melyeket a párttorzsalkodásban az ellenfél oszt. Ma azok hivatalosak, akik
                        legjobban tették ki magukat Nosztyék mellett. Többek közt ott van Poltáry
                        alispán is a nejével. Igenis, a nejével. Mert ez nagy szenzációt fog okozni
                        az egész vármegyében. Hogyan? Hát az egykori kaszíros kisasszony, Wild
                        Fanny, ott fog ma táncolni a hajporozott ősanyák, grófnők, udvari dámák és
                        történelmi nevű asszonyok képei alatt? Ahol ők táncoltak egykor. S a kevély,
                        nyolcvanéves aggastyán, Rágányos Imre, talán éppen őt fogja vezetni karon
                        fogva a családi asztalhoz. Őt, aki likőrösüvegek közt trónolt, s akit
                        végigudvarolt négy évig minden Kassán megfordult lajdinánt. Ő fogja vezetni,
                        aki egyébkor szinte kipukkad a gőgtől; ő, akinek az a mondása maradt meg a
                        negyvenes évek végéről: “Milyen különös ember ez a Kossuth. Mindenhez
                        hozzászól, pedig talán nincs ezer holdja sem.”</p>
				<p>Poltáry ügyvédbojtár korában habarodott bele a szőke Hébe bájaiba, s nőül
                        vette. Azt mondják, igen csinos volt, de erre nézve nincs ma már semmi
                        bizonyíték, csak a hadnagyok emlékezete. Ámbátor a növése még most is szép
                        és tekintélyes. </p>
				<p>Akkoriban azt mondták, hogy Poltáry ezzel tönkretette karrierjét, de vannak,
                        akik azt állítják, hogy éppen ennek a házasságnak köszönheti, amivé lett,
                        mert Findzsát (Findzsának gúnyolták a kisvárosi Mefisztók az egykori
                        kávéházi Hébét) nem fogadván a Bontó megyei jobb társaságok, kénytelen volt
                        otthon ülni, a férjemuram is mellette (ki pedig szerette volna a léha
                        társaságokat, a kártyát meg a bort). Mit tegyen unalmában? - képezi magát.
                        Így lett könyveken hízott elme, s mint ilyen, tiszti ügyész, majd aranytollú
                        főjegyző és végre alispán. A Findzsa asszony nagyravágyása volt a sarkantyú.
                        Most pedig, ahogy beszélik, két legyet ütött egy csapásra. Tudniillik a
                        királyi tanácsosság az egyik légy, a másik pedig ez a meghívó Rágányosékhoz.
                        S mondhatni, hogy a két légy közül ez utóbbi a kövérebb. Mert most már
                        megnyílik Poltáryné előtt minden ajtó. Ezzel a meghívóval el van fogadva
                        dámának.</p>
				<p>Hja, ilyen a politika, hogy az Isten verje meg. A tiszta múltat befencseli
                        (Poltáry ezentúl semmi embernek fog tartatni), a piszkos múltból kiveszi a
                        pecséteket, akár a benzin - Poltáryné ezentúl fehér liliom lesz. S mindez
                        azért, hogy beleugratta urát egy beszédbe, olyan nehéz pillanatban, amikor
                        senki sem vállalkozott rá. Istenem, Istenem, de nagy bolondságokból van ez a
                        világ összerakva!</p>
				<p>Egy beszéd nem nagy munka olyan okos embernek, mint Poltáry, de mégis el kell
                        rá készülni, mert sokan fogják bírálgatni. Ellenséges szemek a kis hibákat
                        is nagyoknak látják. Az asszony érezte, hogy most ki kell vágni a rezet, s
                        már jóval éjfél előtt elkezdte szólítgatni a kártyaasztalhoz telepedett
                        urát:</p>
				<p>- Gyuri lelkem, nem akar maga még hazamenni?</p>
				<p>Ezt a “maga” szót a mai napra vette fel a bonton kedvéért, mert ez volt a szokás az előkelő famíliákban.</p>
				<p>Gyuri lelkem szívesen felejtette volna magát ott, nem nagyon hajlott a jó
                        szóra, a partnerek se igen akarták még ereszteni.</p>
				<p>- Hagyj még egy kicsit, Fánnykám. Egy-két tourt.</p>
				<p>- Kegyelem az öreg bűnösnek - esengtek érte a játszótársak.</p>
				<p>Az alispánné azonban türelmetlen volt, kisvártatva megint a kártyaszobákba
                        sompolygott.</p>
				<p>- Gondolja meg - mondá félhalkan -, hogy még beszédet kell írnia az
                        éjjel.</p>
				<p>Ah, a beszéd! Persze, a beszéd. Ez már más. A haza minden előtt. Most már nem
                        ellenezték a partnerek, sőt mikor Nosztyra került az osztás sora, már nem is
                        adott Poltárynak kártyát.</p>
				<p>- Te pedig eredj a kötelességed után.</p>
				<p>Így aztán éjfél se volt, mikor a Poltáry pár elhagyta a kastélyt. Útközben
                        elmenve a megyeháza mellett, kíváncsi volt Poltáry, hogy megérkezett-e már a
                        főispán.</p>
				<p>A vártán álló hajdú azt felelte, hogy ő nem tudja, mert csak most nemrégen
                        váltották fel.</p>
				<p>- Hát a másik őr hol van? Kit váltottál fel?</p>
				<p>- Pimpósi Jánost, ott fekszik a várnagy előszobájában.</p>
				<p>- Eredj, költsd fel azonnal.</p>
				<p>- Ugyan, minek háborgatod szegényt! - bosszankodott az alispánné, ki talán
                        fázott is egy kicsit lenge, kivágott báli ruhájában.</p>
				<p>- Ej, az ember végre is tudni akarja, hogy mi történik a témájával. Hátha
                        agyonütötték?</p>
				<p>- Amit persze nem bánnál, mert lusta vagy beszédet írni.</p>
				<p>- Bizony; megvallom neked, jobban szeretnék visszamenni. Éppen most kezdett
                        egy kis jobb kártyám járni.</p>
				<p>Kisvártatva előkerült az előbbi várta, nagy álmosan.</p>
				<p>- Megjött a méltóságos úr? - kérdezte az alispán.</p>
				<p>- Dehogy jött - felelte az a bizonyos Pimpósi János.</p>
				<p>- Nem láttad a főispán úr titkárját?</p>
				<p>- Dehogynem. Az itt ácsorgott a kapuban, az új vadásszal, aki ma jött, aztán
                        úgy tíz óra tájban valami parasztszekér állt meg a megyeház előtt, egy
                        szürke köpenyes zsidó szállt le róla, s felment velök az emeletre.</p>
				<p>- Milyen volt?</p>
				<p>- Magas és vöröses szakállú.</p>
				<p>- Nem jött aztán le?</p>
				<p>- Nem.</p>
				<p>- No hát, akkor az volt a főispán, te oktondi.</p>
				<p>Az utcákon még mindig őgyelegtek járókelők, kocsmákból hazatérő csoportok,
                        kik duhaj nótákat énekeltek, összeverődött mesterlegények, kik Liszyt
                        éltették. - “Puttonyba Kopereczkyvel!” - hallatszott egy-egy borízű kiáltás
                        a mellékutcákból.</p>
				<p>Különösen a megyeházán túl még sok nép látszott nyüzsögni. Ezek hihetőleg a
                        főispáni kocsi érkezését várják.</p>
				<p>Az alispánné megreszketett.</p>
				<p>- Gyuri, én félek. Meg fognak minket támadni.</p>
				<p>- Hát aztán? Nem vagyok-e itt? - felelte Poltáry, aki bátor ember volt.</p>
				<p>- De látod, sötét van, a lámpák már kialudtak, valaki megtámadhat orvul,
                        különösen most, mikor haragusznak rád.</p>
				<p>- Hát jól van, jöjjön velünk Pimpósi, ha félsz. Vedd a kardodat, Pimpósi, és
                        gyere utánunk - parancsolá az alispán.</p>
				<p>Megindultak hárman, minthogy sár volt, és csak a házak és palánkok mellett
                        kínálkozott egy kis kitaposott gyalogút, egyenkint lépegettek az alispán
                        lakása felé a Fürmender utcába. Elöl az alispán ment, hogy ha valami
                        ellenség szembe jön, őt érje elsőbb, hátul a hajdú, hogy a hátulról jövő
                        ellenséggel ő bánjon el. Findzsa asszony ment középen - mindenképp
                        biztonságban volt, mint a gyapotba takart alma. Hanem azért váltig biztatta
                        Pimpósit:</p>
				<p>- Rántsa ki a kardját, Pimpósi, meztelenül vigye, magasra emelve, hadd
                        villogjon a sötétben. Aztán ha valaki hozzánk nyúl, csak aprítsa össze,
                        kedves Pimpósi.</p>
				<p>Nem történt semmi. Minden baj nélkül tértek be a néptelen Fürmender utcába,
                        csak éppen Kapanovszkyék deszkapalánkja mellett, egész közel az alispán
                        lakásához, jött nagy dülöngéssel valami garázda ember, rekedten kiabálva: </p>
				<p>- Félre az útból, minden jótét lélek, mert baj lesz!</p>
				<p>- Ejnye, akasztófáravaló! - bosszankodott az alispán.</p>
				<p>- Kitérjen az úr, mert én a császár embere vagyok.</p>
				<p>S ezzel közel kerülvén az alispánhoz, lökött rajta egyet úgy, hogy a feje
                        odakoppant a deszkához.</p>
				<p>Az alispánné sikoltott. Pimpósi odaugrott a kivont karddal, de akkor már
                        össze voltak gabalyodva, egymást átnyalábolva küzdöttek, nagy káromkodások
                        között.</p>
				<p>- Hol a nyaka, hol a nyaka? - kiabálta Pimpósi, a karddal hadonászva. - Hadd
                        válasszam el a fejétől.</p>
				<p>- Hozzá ne nyúlj! - inté le az alispán. - Én magam akarok vele végezni.</p>
				<p>- Pedig jó volna, ha hazavinnők a fejét - morogta Pimpósi elégedetlenül -,
                        legalább megismernénk otthon, hogy ki volt.</p>
				<p>De a parancs: parancs. A hajdú némán nézte a birkózást. Rettentő dolog az,
                        hogy a vármegye első emberére egy közönséges halandó ráteszi a kezét, és az
                        ég nem horpad össze. Az alispán erős ember volt, fölemelte, megforgatta a
                        levegőben, de nem bírta a földhöz vágni, majd az idegen kapta meg az alispán
                        nyakravalóját, fojtogatni kezdte, és a térdeivel odaszorította a kerítéshez.
                        Az alispánné a legyezőjével verte a támadó fejét, miközben egyre
                        jajveszékelt, sírt meg káromkodott vegyesen, mint egy bakancsos. Míg végre
                        az alispánnak sikerült egy mesterfogással legyűrni a legényt a sárba.
                        Rátérdelt a mellére, és gyűrűs kezével ütötte, míg az hörögni kezdett, mint
                        a haldokló vadállat.</p>
				<p>- Eredj már most panaszra a császárodhoz, ha az ő embere vagy - mondta végre
                        kielégített bosszúérzettel. - Hogy hínak?</p>
				<p>- Nagy Pálnak.</p>
				<p>- Rekruta vagy?</p>
				<p>- Igen, rekruta vagyok. Tegnap soroztak be.</p>
				<p>- No, most már elég volt - szólt kiengesztelt, szelíd hangon. - Ezer
                        szerencséd, édes fiam, hogy te voltál a gyengébbik. Mert ha te a császár
                        embere vagy, én meg a vármegye főembere vagyok, és ha te lettél volna az
                        erősebb, elhiheted, hogy a börtönben rothadtál volna meg. Így azonban itt
                        van öt forint, végy rajta pántlikát a szeretődnek.</p>
				<p>A privát ügyeiket ilyen sommás úton végezték azelőtt a viceispánok.</p>
				<p>Erre aztán egész jó kedvvel ért haza az alispán, még dicsekedett is
                        útközben:</p>
				<p>- Legalább kiverte az álmot a szememből ez a kis jelenet. Most már igazán jó
                        beszédet csinálok, legfeljebb egy kis feketekávét fogok kérni.</p>
				<p>Hanem iszen volt otthon egyéb is, ami kiverte szeméből az álmot: a lakás
                        összes ablakai be voltak törve, a bútorok, tükrök megrongálva a behullott
                        kövektől. A megszeppent cselédek hajmeresztő részleteket beszéltek, melyek a
                        csataképek borzalmasságával hatottak idegeikre. Egy óra kellett hozzá, míg a
                        lakást valahogy rendbe hozták, az ablakokat a Pesti Napló régi számaival
                        beragasztgatták. Tessék mármost ebben a hangulatban beszédet komponálni!</p>
				<p>És ha csak ez lett volna, hanem amint az alispánné vetkőzni kezdett, amint
                        kioldá vállfűzőjét, s levette fejéről a chignont, egyszerre rémülve veszi
                        észre, hogy a drága gyémántos tűje, mely bele volt szúrva, s mely a
                        Poltáry-címert ábrázolta, a gyémántokból kirakott medvét, csak a szeme volt
                        két kis rubin, nincs a helyén. Izgatottan kereste mindenütt, de híre-hamva
                        sincs.</p>
				<p>Sápadtan rohant be ura szobájába, ki már az íróasztalnál ült, s tétován
                        merengett a két legkönnyebb sor fölött, melyet leírt:</p>
				<p>Méltóságos báró úr,</p>
				<p> Szeretve tisztelt főispánunk!</p>
				<p> Minekutána...</p>
				<p>Csodálatos - gondolá -, mióta nem vagyok “aranytollú jegyző”, azóta nincs meg
                        az a stílusom. Mintha a hivatallal együtt az is megváltozott volna.</p>
				<p>- Jézus Mária - rázta föl az ihletre várakozó férfiút a neje hangja -,
                        elvesztettem a gyémánttűmet!</p>
				<p>No, ennek fele se tréfa. A gyémánttű ötszáz pengő forintba került, éppen egy
                        királyi tanácsosné fejére való, s most elveszett.</p>
				<p>- Lehetetlen! - dadogta Poltáry. - Keresd jobban.</p>
				<p>- Kereshetem már - szólt halotthalványan az asszony. - Nincs, nincs (majd
                        zokogásra fakadt), bizonyosan ott vesztettem el, ahol te verekedtél. Nyilván
                        ott esett ki, mert kétségbeesésemben mindenhez kapkodtam. Te vagy az oka. Ó,
                        jaj nekem! Milyen nehezen jutottam hozzá, és most vége van. Megölöm magamat,
                        Poltáry, megölöm magamat.</p>
				<p>- És hol volt? Hol viselted?</p>
				<p>- Hát nincs szemed, nem láttad, hogy a hajamban volt? Hiszen az egész
                        társaság bámulta.</p>
				<p>- Meg kellett volna érezned, amikor kiesett.</p>
				<p>- Hogyan érezhettem volna, mikor a chignonban volt, az álhajamban.</p>
				<p>- Nem értem azt az undok szokást - dörmögte Poltáry -, hogyan is viselheti
                        egy úriasszony egy másik asszonynak a haját a fején.</p>
				<p>A Findzsa halvány arcát a vér futotta el erre, s felrakta a kezeit a
                        csípőre.</p>
				<p>- Hát te meg hogy viselheted egy másik borjúnak a bőrét a lábadon?</p>
				<p>- No, no, ne tüzelj azért - kérlelte Poltáry. - Hát mit akarsz? Hát mit
                        csináljak?</p>
				<p>- Eredj, végy magadhoz lámpásos embert, és keressétek meg az úton, különösen
                        a dulakodás helyén.</p>
				<p>- Hátha Rágányoséknál esett ki? Ne menjek el oda is, ha az úton nem
                        találom?</p>
				<p>- Nem, nem, oda elküldöm a szobaleányt, ott ragadnál. Ösmerlek, milyen madár
                        vagy, a beszédnek pedig meg kell lenni.</p>
				<p>- Köszönöm szépen. Éppen kedvező rá a hangulat. Ahelyett, hogy similéket,
                            parabolákat keresnék, most a te
                        ékszereidet kell keresnem. Mondhatom, nagy mulatság.</p>
				<p>De azért szót fogadott, s órák hosszáig kereste az utcán a cselédekkel
                        hasztalanul, míg végre hazajött, leült az íróasztalhoz, de az íróasztal fölé
                        hajolva, tollrágás közben csakhamar elnyomta a buzgóság, és csak akkor
                        ébredt fel, mikor reggel a hajdú jött jelenteni, hogy föl van tálalva a
                        reggeli, és hogy azóta az ékszer is megkerült; itthon volt leesve a kis
                        asztalka alatt.</p>
			</div>
			<div type="chapter">
				<head>KILENCEDIK FEJEZET</head>
				<head>Kifürkészhetetlenek a hatás csodálatos titkai és rugói</head>
				<p>Ugyanekkor már népesedett a megyeház környéke. A bizottsági tagok apránkint
                        gyülekezni kezdtek. Kocsi kocsit ért a megyeházához vezető utcákon,
                        négylovas fogatok gamásnis, fajdkakastollas kalapú dzsentri alakokkal, ekhós
                        szekerek ezüstgombos, mándlis, kettős tokájú, piros arcú öreg parasztokkal,
                        akik gőgösen terpeszkedtek el a hátulsó kocsiülésen, s nagy ívben köpködtek
                        a fekete fogaik közé szorított szivartól, mert ők is oligarchák a maguk kis
                        falujában. A megyeház előtti tért három lovas rendőr tartja tisztán, hogy a
                        közlekedés lebonyolítható legyen. Lovaik patkója élesen csattog a
                        kövezeten, amint egy-egy iramodással hátrább szorítják a kofasátrak felé a
                        szájtátó, kíváncsi tömeget. Körös-körül a boltok be vannak zárva, ami azt
                        jelenti, hogy az óvatos kereskedők nem tartanak lehetetlennek egy kis
                        kravált.</p>
				<p>A kíváncsiaknak egyelőre kevés érdekes anyag jut. Noha az igények felette
                        szerények, s még a főispán vadászának (a mi Bubenyik barátunknak)
                        megjelenése is élénk hullámzást kelt. A vadász reggelit visz egy tálcán az
                        átellenes Ezüst Rák kávéházból a megyeházba, amiből konstatálni lehet, hogy
                        a főispán csakugyan megérkezett az éjjel, és most reggelit vitet. (No, hogy
                        fúljon meg tőle.) Egy-egy érdekes fogat vagy uraság érkezik. Íme, a Topsich
                        gróf négy feketéje (de jó volna az árukat zsebre vágni). Majd egy egyszerű,
                        fehérre festett kasú kocsi áll meg, gyönyörű két lipicaival, javakorú
                        házaspár kászmálódik le a hátsó ülésről; magatartásukról, öltözetükről azt
                        lehetne ítélni, hogy valami nótárius s életpárja, de a szép nyúlánk termetű
                        leány, ki az előülésről ugrott le, finom, csupa csipke ruhájában,
                        orgonavirágos flórenci kalapjában, grófkisasszonynak is beillik. A
                        körülállók között méla moraj hömpölyög végig:</p>
				<p>- Tóth Mari.</p>
				<p>- Ejha! - hangzik egy-egy bámulatkiáltás, s csettent a nyelvével sok ínyenc
                        férfi.</p>
				<p>- A karzatra hozták mutogatni - nyelvelnek az asszonyi csoportok.</p>
				<p>- De iszen nem kell azt mutogatni, kiásnák azt a kérők, még ha be volna is
                        falazva.</p>
				<p>A tömeg tiszteletteljesen nyit utat Tóthnénak, aki elöl megy leányával a
                        megyeház kapuja felé, míg Tóth Mihály úr még hátramarad a kocsisának adni
                        utasítást, miközben a kofasátrak közül egy virgonc anyóka; aki ismeri Tóth
                        urat (de ki ne ismerné?) vidáman kínálja, inkább csak tréfából, a
                        portékáját:</p>
				<p>- Tessék záptojást venni, tekintetes uram. Leszállított ár! Darabja három
                        krajcár!</p>
				<p>- Hát a jó tojás hogy, Macskásné asszonyom? - kérdi Tóth Mihály,
                        hátrafordulva az asszony felé.</p>
				<p>- Az csak két krajcár.</p>
				<p>- Ej, ej - fenyegeti meg tréfásan Tóth uram -, hogy lehet a jó tojásnál
                        drágább a rossz tojás?</p>
				<p>- Hja, az onnan van - feleli nevetve -, mert a jó tojásból csak csirke
                        születik, a záptojásból ellenben kétfejű sas.</p>
				<p>- Hát jól van - mondá a nábob -, megveszem a záptojásait, Macskásné. Ugorj
                        le, Palkó, szedd össze mind, és rakd a saroglyába, a többi kofaasszonyét is
                        szedd össze az utolsó darabig.</p>
				<p>- Aztán mit csináljak velök? - kérdezte kíváncsian a kocsis.</p>
				<p>Tóth uram a fülébe súgta:</p>
				<p>- Eredj velök a Kék Golyóhoz, az állás alá, s aztán paskold oda valamennyit
                        az állásoszlopokhoz.</p>
				<p>- Megértettem, kérem alássan.</p>
				<p>Egy tízforintost adott át Palkónak, a tojások árát kifizetni, aztán eltűnt a
                        megyeház kapujában, elhelyezte családját a karzaton, s ő maga lement a
                        tanácsterembe, ahol már jócskán voltak az egybegyűltek. Némelyek a karzat
                        szépei fölött tartottak szemlét, ami nem rossz mulatság, mások szeme a
                        falakon lógó ötvennégy főispán arcképein kalandozott, miközben türelmetlenül
                        várták az ötvenötödiket. Sokan csoportokba verődve élénken vitatkoztak. </p>
				<p>- Puskaporszagot szimatolok a levegőben - jósolta Kiplényi István.</p>
				<p>- Lesz valami? - tudakolá a bennfentesektől az ugrifüles Viléczy Ödön.</p>
				<p>Palojtay, a vezérférfiú, begombolkozott, s csak egy-egy “nono” vagy “hja,
                        hja” jelezte, hogy ő nagyobb és beavatottabb koponya a többinél.</p>
				<p>Tóth Mihályt többen körülfogták. Ő már látta az új főispánt. Híre ment, hogy
                        lemaradván a vasútról, a vadászokkal az ő házába tért be tegnap este. S
                        onnan rándult be éjjel a városba. Négyen is kérdezték egyszerre:</p>
				<p>- No, milyen ember?</p>
				<p>Tóth Mihály vállat vont.</p>
				<p>- Nekem tetszik.</p>
				<p>- Igaz, hogy hasonlít Don Quijotéhoz?</p>
				<p>- Én sohasem láttam Don Quijotét - felelte kitérőleg Tóth Mihály.</p>
				<p>- Inkább hasonlít Pitthez - jegyzi meg a vármegye elménce, Klementy
                        szerkesztő.</p>
				<p>- Hogyhogy?</p>
				<p>- Annyiban - magyarázza Klementy -, mert se ő, se Pitt nem tudott
                        magyarul.</p>
				<p>- Kopereczky egész hibátlanul beszél magyarul - bizonyította Tóth Mihály.</p>
				<p>Eközben egyre új és új bizottsági tagok szállingóztak, s velök különböző
                        hírek, majd az utcáról, majd az aulából - a belső termekből.</p>
				<p>- A főispán már öltözködik. Nagy udvar van bent körülötte, tömérdek konyakot
                        megittak. Most vitte fel a hajdú a negyedik palackot a kávéházból.</p>
				<p>- Ott vannak a tányérnyalók, mint XIV. Lajos körül, mikor öltözködött.
                        Csakhogy Kopereczkynek nem a canterburyi érsek nyújtja a nadrágot, hanem
                        Csóva Jancsi.</p>
				<p>- Nagy különbség. Hanem ezt a Csóva Jancsit mégis el kellene csapni, utálatos
                        egy fráter - vélték néhányan, keresve szemeikkel az árvaszéki elnököt,
                        Pehely Miklóst, aki a “végzett földesúr” Csóvát írnok gyanánt foglalkoztatta
                        az árvaszéknél.</p>
				<p>- Az pedig kivihetetlen - szólt közbe a minden kulisszatitok tudója, Klementy
                        szerkesztő. - Csóva Jancsinak van a legszilárdabb pozíciója az árvaszéknél,
                        pedig egész nap a körmét piszkálja. De mindegy, ő megrendíthetetlen.
                        Mindenki összeomolhat, csak ő nem. Neki olyan amulettje van, amellyel
                        föltétlen ura a helyzetnek.</p>
				<p>- Vajon?</p>
				<p>- Egy receptje van a gyomorgörcsök ellen, valami bécsi doktortól, s csak ez
                        az egy szer segít az elnöknek, akinél gyakoriak a kólikarohamok. Ilyenkor
                        aztán Csóva után szalasztja a hajdút, aki megcsináltatja a receptet, de a
                        kezéből ki nem engedi, nehogy leírassa az elnök. Hiszen már régen kitette
                        volna Pehely bácsi a szűrét, mert néha ugyancsak felbőszíti a léhaságaival,
                        de bármennyire csikorgatja is a fogait, a végső határozat az: “Nem tehetem,
                        nem csaphatom el, az átkozott receptje miatt.” S az imposztor Csóva a
                        markába nevet, mert jól tudja, hogy nélkülözhetetlen a közigazgatásnál.</p>
				<p>Apró hírecskék szivárogtak be, amelyek többé-kevésbé érdekesek: hogy Poltáryt
                        megtámadta tegnap este egy rekruta (bárcsak agyonütötte volna), hogy
                        Poltáryné elvesztette a gyémánttűjét a Rágányos-kastélyban, és a szájöblítő
                        vizet hogy fölhajtotta a vacsora után. Efféle sületlenségek mulattatták a
                        tekintetes és nemzetes urakat. Míg ellenben politikai esemény színezésével
                        hatott, hogy Tóth Mihály megvette odakünn az összes záptojásokat, és
                        elvitette valahová a kocsiján.</p>
				<p>Emiatt rögtön megindult a kritika:</p>
				<p>- Hát már Tóth Mihály is stréberkedik? Az egyetlen demokratánk! No, szépen
                        vagyunk. Talán nemességet akar?</p>
				<p>A házasuló fiúkkal bíró apák védelmezték Tóth Mihályt. Végre is azt teheti a
                        pénzével, amit akar. Még azért nem hazaáruló. A kofákat akarta fölsegíteni.
                        Szóval egy kis szeszély az egész. Ha az embernek sok pénze van, miért ne
                        lehetne sok szeszélye is?</p>
				<p>Ezalatt nagy a sürgés-forgás, készülődés a főispán szobáiban. Ott van Noszty
                        Pál és még vagy öt Noszty (a reggeli vonattal Feri is megjött a sógora
                        installációjára), a két Rágányos (a hölgyek a karzaton láthatók), a Horthok,
                        Leviczkyek, Homlódyak. A főispán a belső szobában öltözködik, galopinok
                        jönnek-mennek, hírt hoznak a közgyűlési terem hangulatáról, míg a főispán a
                        legnagyobb feladatnak egyelőre a csizma felhúzását tartja (szaladj le,
                        Bubenyik, keress valahol egy kis Federweisst). Tényleg ez az első nehézség a
                        megyei kormányzatnál, a többi is mind elkövetkezik, de a többi már nem oly
                        nagy. Szemet szúr azonban, hogy még az alispán nincsen itt, pedig anélkül
                        nincs akasztás. Ő az üdvözlő szónok. Mondják, hogy egész éjszaka a felesége
                        ékszereit kereste, és most alszik. Felmerül az aggodalom, hátha nincs is
                        beszédje. Ejh, nem kell Poltáryt félteni! Nincs az a kávédaráló gépezet,
                        melyet ő felül ne múlna, ha egyszer kinyitja frázisainak zsilipjét. Ettől
                        nincs mit tartani, hanem ha netalán elalussza az időt. No, az bizony
                        meglehet, mert aki alszik, az nem gondolkozik, csak álmodik, aki pedig
                        álmodik, az megálmodhatja magának a királyi tanácsosságot mindennemű
                        fáradság nélkül, sőt akár aranygyapjat is, ha már benne van. Azért tehát jó
                        lesz utánaszalasztani egy hajdút, hogy siessen, mert addig nem vonulhat be
                        kíséretével a főispán a terembe, míg ő ott nincs.</p>
				<p>Ide is hírül hozzák, hogy Tóth Mihály megvette az összes záptojásokat, hogy
                        kivonja őket mint nemtelen fegyvert a forgalomból.</p>
				<p>- Ez a Tóth Mihály derék ember!</p>
				<p>- És gyönyörű leánya van - mondja élénken Homlódy.</p>
				<p>- Ízes falat - vigyorog Horth Miska -, és micsoda keze van!</p>
				<p>Az öreg Noszty odaintette fiát egy ablakmélyedésbe.</p>
				<p>- Feri! - szólt halkan. - Ez az, akiről otthon szóltam már neked. Ez még egy
                        olyan deszka, amelyen mindnyájan kiúszhatunk a partra. A leánynak több mint
                        egymilliója lesz. Gyepre, fiú!</p>
				<p>- Hm, majd megnézem - mondá az exhadnagy. - Tudod mit, hívasd meg
                        Rágányosékhoz egy legközelebbi estélyre.</p>
				<p>- Az nem lehet - szólt az öreg Noszty elgondolkodva -, mert Tóth Mihály az a
                        bizonyos párizsi úr, akivel Rágányosnak illo tempore párbaja volt. Hiszen tudod a históriát. A grófnőt fájdalmasan
                        emlékeztetné, hogy az ura pillanatnyi szükségben vette el.</p>
				<p>- Úgy? És honnan csöppent ide a megyébe?</p>
				<p>- Megvette harmadéve a rekettyési birtokot, ötezer hold primae classis.
                        Azonfelül gyárai vannak, de bogarai is, mert az üzemet valami szeszélyből
                        egyszerre csak beszüntette, és van végre nagy csomó állampapírja. Egy hétig
                        nyírják a kuponokat, a helyi rege szerint.</p>
				<p>- Ebben az egy alakban szeretem a szabómesterséget. De hát miként szerezte
                        ezt a nagy vagyont?</p>
				<p>- Hja, ennek érdekes története van, de most nem érek rá elbeszélni. S
                        különben sem gondolnám, hogy valami nagyon finnyás volnál a pénzek
                        eredetére, noha ebben az esetben akkor is nyugodt lehetnél.</p>
				<p>- Ó, édes papa - szólt mórikáló szemforgatással. - Köszönöm a jó véleményedet
                        felőlem. A történetet akkor is elég ideje lesz meghallgatni engedelmes
                        fiacskádnak, ha majd hozzálát az alapozási munkálatokhoz. Kivel mutattassam
                        be magamat?</p>
				<p>- Kérd meg Homlódy bátyádat.</p>
				<p>E pillanatban sürgönyt hoztak a főispánnak. Noszty beszólt hozzá a küszöbről;
                        még most se volt felöltözve.</p>
				<p>- Sürgönyt kaptál.</p>
				<p>- Bontsd fel, kérlek, és írd alá helyettem.</p>
				<p>Noszty felbontotta: a belügyminisztertől jött, és számjegyekkel volt
                        értelmetlenné téve.</p>
				<p>Megint kinyitotta a belső ajtót:</p>
				<p>- Nem tudom elolvasni. Hol van, kérlek, a kulcs?</p>
				<p>- Miféle kulcs? - kérdé Kopereczky bosszúsan.</p>
				<p>- Amit a belügyminisztertől kaptál.</p>
				<p>- Elveszett.</p>
				<p>- Hát most már mit csináljak?</p>
				<p>- Hívass lakatost! - mordult rá türelmetlenül, mert sehogy sem sikerült
                        máslit kötni a nyakkendőjén.</p>
				<p>Azok, akik hallották, elmosolyodtak. Noszty pedig ajkaiba harapott. No, ez
                        már mégis súlyos tudatlanság. Azzal beljebb ment, betette maga után az
                        ajtót, és összeszidta Kopereczkyt:</p>
				<p>- Ha már olyan nagy szamár vagy, Izrael, legalább ne beszélj hangosan.
                        Lakatossal akarod a távirat titkos jegyeit kihámozni? Szégyenlem magamat
                        miattad.</p>
				<p>- Minek hoztál ide, te hóhér? - védekezett Kopereczky.</p>
				<p>- Mit tudtam én, mit tudsz!</p>
				<p>- Hát nem mondtam mindig, hogy az állatok tanítványa vagyok? És az úgy is
                        van, mert bizony isten, egy oroszlán bátorsága kell hozzá, hogy nekimentem
                        ennek a főispánságnak.</p>
				<p>- No, csak vedd hát fel a mentét, és menjünk. A táviratot hagyjuk
                        délutánra.</p>
				<p>Kopereczky felkötötte a kardot, fölvette a mentét. Kezébe fogta a kócsagos
                        kalpagot, megnézte magát a tükörben, s elbámult, hogy milyen daliás vitézt
                        mutat vissza. Azzal benyitott híveihez.</p>
				<p>- Készen vagyok, uraim.</p>
				<p>Éppen akkor jött be Pimpósi hajdú is jelenteni, hogy a tekintetes alispán úr
                        már megérkezett vitézi öltözetben, és bement egyenesen a tanácsterembe,
                        ahonnan valóságos tengermorajlás hallatszik ki.</p>
				<p>- Akkor hát menjünk Isten nevében - mondá a főispán, s bátor léptekkel
                        megindult egy sor szobán keresztül; a legutolsónak az ajtaja a közgyűlési
                        terembe nyílt.</p>
				<p>Malinka hozzásompolyodott útközben.</p>
				<p>- Csak semmit se féljen méltóságod, gondolja el, hogy csupa káposztafejnek
                        beszél, bátorítsa az a tudat, hogy én a háta mögött leszek, és súgni fogok,
                        ha netán valahol megakadna.</p>
				<p>Mikor a főispán belépett a terembe, az utána tóduló kíséret éljenzésben tört
                        ki, mire hatalmas füttyök hangzottak fel, és szűnni nem akaró lárma
                        támadt.</p>
				<p>- Ne te ne, sárgarigók! - rivallt a fütyülőkre megvető gúnnyal Homlódy
                        István.</p>
				<p>Farkasszemet néztek egymással, mint két összeütközni készülő csapat, bár az
                        egyik része csak maroknyi. “Le vele! Meghalt!” “Ne szemtelenkedjenek!”
                        “Minek jött ide?” “Kopereczky, sicc ki!” - s több efféle kivehető hangok
                        vagy bődületek emelkedtek ki az artikulálatlan zsivajból, mely az
                        érthetetlenségbe veszett el, mint a kígyósziszegés. Senki se értette, mit
                        beszél a másik, pedig mind a három- vagy négyszáz száj működésben volt.</p>
				<p>A főispán e szörnyű lármában lépegetett fel az emelvényre, leoldá bíborba
                        vont kardját, s végigfektette a pulpituson; az ő szája is mozgott, de hogy
                        mit mondott, nem lehetett kivenni. Talán az esküt hadarja el - találgatták
                        némelyek. Ha a tengeren orkán dúl, akkor mozog úgy tarajos hullámaival, mint
                        most az a tömérdek fej, mely egyetlen fürge, vonagló és rángatózó testté
                        látszik összefolyni.</p>
				<p>Az “abzug” még akkor nem volt kitalálva, ahelyett egymást becsmérlő kiáltások
                        röpködtek innen oda és onnan vissza, és e szógalacsinok némelyike ugyancsak
                        mérgezett nyállal volt gyúrva.</p>
				<p>A megtestesült káosz képét nyújtotta a terem, olyasvalamit, mintha
                        elképzeljük, hogy a babiloni toronyépítésnél összevesztek volna a munkások.
                        “No, itt ma nem kell semmilyen beszéd - gondolta Poltáry -, itt nem lehet
                        gyűlést tartani.” És talán nem is lehetett volna, ha valamiért föl nem
                        fortyan a Herkules-termetű Leviczky János, volt dzsidás ezredes, ki is
                        rácsapott tenyerével az egyik zöld posztóval borított asztalra, de úgy, hogy
                        az nagy recsegéssel nyomban kettéhasadt, s haragos, bömbölő hangja minden
                        zsivajt túlharsogott:</p>
				<p>- Csend legyen, hé! Én mondom. Akinek valami baja van, annak velem van baja.
                        Álljon elő!</p>
				<p>Amire olyan csönd támadt, minő a temetőkben szokott lenni, mert a vitéz
                        ezredes, akit közönségesen “beretvált tigris”-nek neveztek a megyében,
                        arról volt nevezetes, hogy már hét embert ölt meg, mindnyáját őfelsége, a
                        saját királyunk alattvalóiból - párbajban. (Hogy mennyit ölt meg az
                        ellenségből a sadovai csatában, arról nincs hír.) Szinte különös volt -
                        mintha valami nagy kutya egy harapással elnyelte volna az egész lármát, és
                        csak egy kis csontszilánk maradt volna belőle; a hirtelen támadt csendből
                        kiütődött egy hangosra változtatott öndörmögés (egyébiránt a Liszy ügyvéd
                        hangja):</p>
				<p>- Ohó, ohó!</p>
				<p>Az ezredes rettentő szemöldjei megmozdultak, s szúrós, jupiteri szemei
                        sötéten, vészjóslón meredtek a vézna, szikár, demagóg vezérre.</p>
				<p>- Tetszik valami? - mennydörgé zordonan, míg nagy, kifent bajusza
                        félrefordult, mintha az egyik szárnyát aláhajlítaná, hogy rászúrja az
                        ellentmondót, mint egy kis bogarat szokás a gombostűre.</p>
				<p>- Semmi, csak köhögtem - felelte önkéntelen szepegéssel az ellenzéki vezér,
                        fejét a váll-lapockái közé húzva.</p>
				<p>- Úgy? Akkor szopogasson, barátocskám, egy kis medvecukrot.</p>
				<p>Kitört a nevetés. Minden arc nekiderült. Ez a kicsinylő megjegyzés megölte a
                        népapostolt, az arcokra csalt mosoly olyan hatással volt az alkotmányos
                        haragra, mint a napfény a márciusi hóra nézve. Ha a magyar ember elneveti
                        magát, mosolyán, ezen az égi szárnyon elröppen minden epéje.</p>
				<p>E pillanatban csattant fel a Poltáry György híres, ezüstcsengésű hangja:</p>
				<p>- Méltóságos báró úr! Szeretve tisztelt főispánunk!</p>
				<p>A zajcsináló ellenzék azt a látványt nyújtotta, amit a pulyka, mikor a fejét
                        levágják, még mindig megy, szalad a teste egy-két másodpercig. Dacára a
                        Liszy elnémításának, mégis zúgás fogadta a népszerűtlenné vált szónokot, a
                        nap bűnbakját, de ez hamar elcsendesedett, s az alispán háborítatlanul
                        folytathatta üdvözlő beszédét:</p>
				<p>- A mai politikai viszonyok mellett, a hazánk ege fölött tornyosuló felhőknek
                        közepette, midőn ő császári királyi apostoli felsége méltóságod nemes
                        személyét bízta meg e vármegye vezetésével, megnyugtató érzés száll
                        szíveinkre, mert érezzük a jóakaratot, mely lényéből kisugárzik, és ismerjük
                        mély bölcsességét (Egy reszelős hang: Ne hazudj, Gyurka!), mellyel mindenha
                        meg fogja találni a Szküllák és Kharübdiszek
                        között kivezető utat, mert a honszeretet, a méltányosság és az igazság az a
                        három csillag, mely méltóságodat irányítja.</p>
				<p>- Halljuk! Halljuk! - potyogott innen-onnan a kíváncsiságnak némi kis
                        morzsája.</p>
				<p>- Istenem, hogy bírta ilyen szépen kigondolni - csóválta keményvágású fejét
                        egy kurtanemes, s a mellette álló ismeretlen ifjúhoz, Malinkához intézte
                        koronkénti észrevételeit: - Van esze, mi? Csak ne használná rosszra, mi?</p>
				<p>Malinka nem felelt, nem is hallotta, forgott vele a terem, rettentő zúgás
                        keletkezett a mindenségben, a szónok szavai mint éles szögek hulltak,
                        süvítettek, s élükkel a halántékba vágódtak, arcát halotti sápadtság borítá
                        el, míg homlokáról hideg verejtéket sajtolt ki a rémület. Eleinte álomnak
                        hitte, de minden pillanatban rettenetesebb valósággánőtt, hogy az alispán az
                        ő, vagyis a Kopereczky beszédét mennydörgi érces hangon.</p>
				<p>Azaz a maga beszédje volt az, jogos elmeszüleménye, csakhogy olyan puskapor,
                        amellyel már lőtt egyszer, 1868-ban a báró Aráncsy beiktatásánál; akkor mint
                        főjegyző üdvözölte vele Aráncsyt. Régen volt az, a kutya se emlékezett már
                        arra, de ő maga el tudta szóról szóra fújni most is; a főispán, kit
                        megtisztelt vele, a vizsnyói kriptában pihen, s az akkor éljenző bizottsági
                        tagok is nagyobbrészt ugyancsak csendesek immár valahol a temetőkben.</p>
				<p>Ezeket mérlegelte Poltáry, midőn beszéd nélkül ébredt fel reggel. Quid
                            tunc? Restellte az esetet, de mit
                        tegyen? Ex tempore mondhatna valami
                        zöldséget, de akkor hova lenne a szónoki nimbusza? Ej, gondolta magában,
                        vágjunk neki! Elmondom régi beszédemet, vagy nem veszik észre, és az nagyon
                        jó, vagy észreveszik, és akkor azzal lehet elütni, hogy értéktelen krispinre
                        jó a viseltes zsinór is.</p>
				<p>Így ugrott bele, s meg nem zavartatva a hűvös hangulat által, folytatá
                        fennhéjázó testtartásával és diadalmas gesztusaival:</p>
				<p>- Különleges a mi helyzetünk, méltóságos főispán úr. Nem rózsákkal párnázott
                        pihenőszékhez méltóztatott ideérkezni, hanem mozgalmas csatatérre, nagy
                        munkához. Ádáz küzdelmet folytatunk itt mi maroknyi magyarság, körülvéve
                        nemzetiségiekkel. Az önvérünkön kivívott jogokat önként testvériesen osztjuk
                        meg a nemzetiségi lakosokkal, de vajon testvérek vagyunk-e azért? Ó, nem.
                        Úgy állunk szemben velük, mint a szarvasok a vadászokkal. Önként elhullatott
                        agancsainkra azt mondják, hogy azok értéktelenek, nekik trófeák kellenek,
                        agancsok, de homlokcsontunkkal együtt. (Nyugtalan mozgás.) Nekik csak így
                        volna kedves. Vagyis a jogaink, de a bőrünkkel együtt.</p>
				<p>A jelenlevő nemzetiségek, bár a passzivitás miatt kevesen jöttek be, zajos
                        “Nem áll, nem úgy van!” kiáltásokkal zavarták meg itt a szónokot, s Malinka
                        fokozódó kétségbeeséssel megállapíthatta, hogy szóról szóra az ő beszédjük
                        pereg le a Poltáry tömött, szürkés bajusza alól. Istenem, Istenem, mi lesz
                        ebből? Szeretett volna a föld alá süllyedni. Vagy még jobb volna kirohanni,
                        és futni, futni az indóházig, aztán elmenekülni innen örökre... Hisz azt a
                        szégyent, azt a gyalázatot, ami majd most következik, elviselni lehetetlen.
                        De hasztalan, úgy be volt szorítva a főispán háta mögött képződött gyűrűbe,
                        hogy a kimenetelre legalábbis a Kinizsi ökleivel kellett volna rendelkeznie.
                        Ott maradt tehát, megadta magát sorsának, s tompa elfásultsággal várta, hogy
                        lesz, ami lesz, többé már nem is figyelt a beszédre, pedig most következtek
                        a megye kívánalmai, a nemzetiségek erőskezű megfékezése, a pandúrság
                        szaporítása a garázdálkodó rablók ellen, egy gimnázium Bontóvárra, ahol
                        megmagyarosodnak az idegen ajkú sarjak, a rakoncátlan Gyík szabályozásának
                        befejezése és így tovább. - Hiszen tudta már ő ezeket könyv nélkül, s
                        megüvegesedett szemei bambán, mereven tapadtak a féloldalt álló
                        Kopereczkyre, ki minden felindulás nélkül, nyugalommal hallgatta a szónokot.
                        Malinka kínos, szorongó érzéseit a bámulat váltotta fel. Micsoda idegei
                        lehetnek ennek az embernek! Talán acélból vannak, hogy oly nyugodt tud
                        maradni egy ilyen katasztrófánál, mert még elképzelni is szörnyűség és
                        hajmeresztő valakinek lelki vívódása hasonló helyzetben. Vagy talán éppen
                        azért olyan nyugodt, mert annyira ideges, hogy nem is hallja, nem is érti a
                        Poltáry beszédét, egyszerű hangzavar az előtte, mint ahogy az ütközetben a
                        katona nem érzi saját vére hullását. Pedig most igazán az ő vére hull a
                        Poltáry mondataiban, de úgy kell lenni, hogy nem hallja, nem tud felőle. Ó,
                        jaj, Démoszthenész óta nem történt ilyen eset! Csak az Isten hajítana most
                        le hozzá egy mennykövet is, amelyik vagy az összes megyei bizottságot
                        agyonüsse, vagy csak Kopereczky bárót, mert az is megoldás lenne, vagy csak
                        őt, Malinkát magát, mert aztán nem törődne a többivel.</p>
				<p>Hanem bizony nem történt semmi csoda, csak Noszty Feri keserítette el még
                        jobban holmi sületlen kérdésekkel, valahogy melléje tolatván a tömeg
                        által:</p>
				<p>- Milyen lesz a sógor beszéde?</p>
				<p>Ha egy darab húst tüzes harapófogóval szakítanak ki belőle, az se lehetett
                        volna kínosabb, mint erre felelni.</p>
				<p>- Az Isten tudja! - szólt szemeit égnek fordítva.</p>
				<p>- Te csináltad?</p>
				<p>- Félig-meddig - hörögte halkan.</p>
				<p>- Lásd, azt úgy kellett volna összeeszkábálni, hogy előlegesen bekéretik az
                        alispánnak ezt a szónoklatát, úgy, hogy a sógor beszéde mintegy válaszokat
                        tartalmazott volna az itt felhozottakra, s ezzel rajta lett volna a
                        rögtönzés zománca. Meg kell adni, hogy gyönyörűen beszél ez a Poltáry, vagy
                        hogy hívják.</p>
				<p>- Hm, csakugyan - hebegett Malinka, és kíntól vonaglott lelke.</p>
				<p>- Apropó - fecsegett Feri tovább -, mi van a nővéremmel?</p>
				<p>Most lehetett még csak nagy konfúzióban a Malinka arca, hogy elvörösödjék-e
                        vagy elsápadjon.</p>
				<p>- Boldogok voltatok, mi? - vigyorgott Feri rejtélyesen.</p>
				<p>- Nem is beszéltem vele.</p>
				<p>- És én ezt ugye, elhiggyem? Ösmerlek, kis maszk!</p>
				<p>- Bizony isten.</p>
				<p>- Beszélhetsz nekem, amennyit akarsz. Hiszen Vilma is írt, és összeszid, hogy
                        frivol lélek vagyok, hogy mit gondolok én felőle? Hát azt gondolom, de nem
                        írtam meg neki, hogy mindenekelőtt hálálatlan. De most jut eszembe...</p>
				<p>Hirtelen a karzatra pillantott, honnan átható rózsa- és rezedaillat verte át
                        magát a fülledt levegőn az érzékenyebb orrokhoz. Sok üde arc mosolygott le
                        onnan a különböző virágos és strucctollas kalapok alól.</p>
				<p>- Te már egy hete vagy itt, Kornél, nem tudnád véletlenül megmondani, melyik
                        a hölgyek közül Tóth kisasszony?</p>
				<p>Malinka csak a fejét rázta, hogy nem tudja, nem is nézett arrafelé, sőt
                        ösztönszerűleg behunyta a szemeit, mert, íme, elérkezett a rettenet ruhájába
                        öltözött pillanat, s jobb akkor sötétben lenni; Poltáry befejezte beszédét,
                        szórványos éljenzés hangzott fel (a Noszty-klikk éljenei), egyébként hideg
                        maradt a hallgatóság, bár a suba alatt bevallották, hogy hamari beszédnek
                        (mert csak tegnap vállalta a szónoki tisztet) nem volt éppen utolsó.</p>
				<p>De az efölötti megjegyzések és véleménynyilvánítások csak legfeljebb két
                        másodpercig tarthattak, míg a főispán hátrataszította a panyókáját,
                        megköszörülte a torkát, és megszólalt:</p>
				<p>- Tekintetes Köztörvényhatósági Bizottság!</p>
				<p>- Ejnye, be különös, pohánkakása ízű hang! - mosolyodott el Klementy
                        szerkesztő úr, ki a középső zöld asztalnál egy ív papirosra szorgalmasan
                        jegyezett.</p>
				<p>Kopereczky hangján tényleg rajta volt a felvidéki zamat, de nem nélkülözte a
                        hajlékonyságot és a csengést. Első szavainál megszűnt a beszélgetés s az a
                        bizonyos zümmögés, mely a figyelmet lassan-lassan megőrli, mély csendesség
                        támadt, de mint Horth mondotta később, volt valami fenyegető jellegű, valami
                        bizonytalan e csöndben: nem a tisztelet szülte, hanem a kíváncsiság. Nem az
                        okos embert várták, nem is az új főispánt, hanem a féleszűnek hirdetett tót
                        urat.</p>
				<p>- Halljuk, halljuk!</p>
				<p>- A mai politikai viszonyok mellett - kezdte folyékonyan, minden elfogultság
                        nélkül - a hazánk ege fölött tornyosuló felhőnek közepette, midőn ő császári
                        királyi apostoli felsége az én személyemet bízta meg e nemes vármegye
                        vezetésével... </p>
				<p>- Bizony tehetett volna okosabbat is - vágott közbe az oszlopok mögül egy
                        pufók alak.</p>
				<p>Némi derültség kelt a közbeszólás nyomában. Nyugtalan fészkelődés, hullámzás
                        támadt, mint a vetés fölött, ha egy széláram megmozdítja, némelyek
                        megbotránkoztak: “Minek a királyt bántani?” Mások helyeselték: “Ej, nem árt
                        őfelségének, ha csuklik egy kicsit.” Szóval megindult a mindent
                        elposványosító trécselés. Kopereczky egy kis szünetet tartott, de a figyelem
                        nem akart helyreállani, ő volt hát kénytelen fölemelni hangját a
                        továbbiakhoz:</p>
				<p>- Megnyugtató érzés száll szívemre, mert érzem a jóakaratot, mely az itt
                        egybegyűltek lényéből kisugárzik, és ismerem a mély bölcsességet, mellyel a
                        megye vezető férfiai mindenha megtalálják a Szküllák és Kharübdiszek közt
                        is a kivezető utat, mert a honszeretet, a méltányosság és az igazság, e
                        három csillag irányítja őket.</p>
				<p>- Nini! - ugrik fel Klementy szerkesztő úr meglepetve, mintha valami váratlan
                        ismerőssel találkoznék. - Hiszen ez az alispán beszéde! Gubó legyek, ha ez
                        nem az alispánt paródiázza! Pszt! Csend legyen. Halljuk! Halljuk, urak! Ohó;
                        hisz ez rettenetes módon érdekes!</p>
				<p>Mint a futótűz terjedt fülből fülbe, hogy a főispán Poltáryt gúnyolja,
                        megtanulván az ő beszédét egy hallásra, zseniális módon, szóról szóra
                        visszamondja. No, minket ugyan bolonddá tettek. Hiszen ez egy nagy talentum.
                        Halljuk csak, halljuk!</p>
				<p>Egyszeribe olyan csendesség lett, hogy az öreg Melfeller mérnöknek híres,
                        Pateck-féle zsebóráját hallani lehetett, milyen szépen ketyeg a
                        mellényzsebében. Kopereczky erre lejjebb eresztette a hangját, és így
                        folytatá:</p>
				<p>- Különleges az önök helyzete, tisztelt Köztörvényhatósági Bizottság! Nem
                        rózsákkal párnázott pihenőszékhez érkeztem én ide, hanem mozgalmas
                        csatatérre, nagy munkához. Körülvéve a nemzetiségektől, ádáz küzdelmet
                        folytatnak itt önök, maroknyi magyarság. Az önvérükön kivívott jogokat
                        önként, testvériesen osztják meg a nemzetiségi lakosokkal, de vajon
                        testvérek-e azért? Ó, nem. Úgy állnak szemben egymással, mint a szarvasok a
                        vadászokkal...</p>
				<p>E hasonlatra mindenki ráismert, s látta, hogy csakugyan a Poltáry beszédét
                        ismétli. (“Bevette, és most kihányja” - ahogy Viléczy Ödön mondta.) Nosza,
                        kitört erre a tetszészaj minden vonalon. Hohó! Micsoda kapitális ember! Egy
                        lángész. Csodálatos emlékezőtehetség! Ki is volt az, aki egyszer az egész
                        naptárt könyv nélkül megtanulta? Valami peregrinus. No, ez még azon is túltesz.</p>
				<p>Minden szem Poltáry felé fordult; kékült-zöldült, a szakállát harapdálta. Nem
                        tudta elképzelni, mi akar ez lenni. Zöldes fényű bikaszemei kidagadtak a
                        csodálkozástól. Eleinte dühösen döfködte rezes kardjával a padlót, míg azt
                        hitte, hogy a főispán valamely szellemi incselkedést folytat vele,
                        lassan-lassan azonban rájött a valóságra, hogy a régi beiktató ülések
                        jegyzőkönyveit ő küldte meg neki, s azokból éppen ezt a beszédet tanulta
                        be. Fatális egy véletlen! Most már minden napfényre kerül. Dicsőség, hírnév,
                        szónoki nimbusz, isten veled!</p>
				<p>Ellenben a bizottsági uraknak elég volt a gyűlölt alispán kínos feszengését
                        látni, hogy egy pillanat alatt kiengesztelődjenek a főispán személyével,
                        sőt, hogy megszeressék.</p>
				<p>- Önként elhullatott agancsainkra azt mondják, hogy azok értéktelenek -
                        szónokolt tovább a főispán, egészen kipirulva -, nekik trófeák kellenek,
                        agancsok, de a homlokcsontunkkal együtt. Nekik csak egy volna kedves. Vagyis
                        a jogaink, de a bőrünkkel együtt.</p>
				<p>Tomboló éljenorkán zúgott fel minden oldalon, még a nemzetiségiek is
                        tapsoltak, mert ők azt hitték, hogy ez most már csak mint szatíra
                        értelmezendő. Ragadós lévén a tetszés, a hölgyek a karzatról a zsebkendőiket
                        lobogtatták, Findzsa asszony azonban, aki az első sorban ült, haragosan
                        panaszkodott:</p>
				<p>- Micsoda disznó nép ez: mikor az uram mondta ezeket, a fülük dobját se
                        hajtották, most pedig a lelküket ordítják ki.</p>
				<p>A tömegek kiszámíthatatlanok, mert szeszélyesek. A Malinka balul kiütött
                        plágiuma megfordította a hangulatot, és a különös körülmények között (a
                        sors csodálatos kártyakeverő) keletkezett rokonszenv fölkapta szárnyaira
                        Kopereczkyt, és nem ejtette el többé. Egy elképzelt jó tulajdonság (ezúttal
                        a rendkívüli emlékezőtehetség látszata) többet ér néha, mint száz meglevő
                        erény. Az éljenzés, tetszészaj most már annyira hozzászegődött a beszédhez,
                        mint a gazdátlan kutya, hogy bottal se lehetett volna elverni. Hovatovább
                        nagyobb volt a lelkesedés, ami természetes, mert mindég nagyobb lett a
                        rekord is, amit a főispán elért, még mindig szóról szóra adván vissza a
                        Poltáry frázisait, szimiléit és idézeteit, csak midőn madame Staëlt idézte,
                        hangzott közbe zavarón a Horth úr sablonos kérdése, mely mintegy
                        önkéntelenül csúszott ki a száján:</p>
				<p>- Milyen volt a keze?</p>
				<p>Minden új éljen mint valami bűvös ecsetvonás élénkített és változtatott
                        némileg a Malinka fancsali ábrázatán, elannyira, hogy a vége felé
                        kigömbölyödött, ragyogott, már szinte hinni kezdte, hogy hallucinált a
                        Poltáry beszéde alatt, pajkos dzsinnek bohókás játékot űztek vele; az öreg
                        Noszty nem minden fennhéjázás nélkül súgta oda Rágányosnak: “Nézd csak,
                        nézd, micsoda fránya fickó ez az Izrael.” Sőt még Poltáry György is, pedig
                        ez az egész lelkesedés, jól észlelte, nem egyéb volt, mint egy kis
                        antipoltarizmus, csakhamar megnyugodott, gondolván magában: A főispán most
                        nagy dicsőséget aratott azzal a véletlenséggel, hogy éppen az én egykori
                        beszédemet magolta be, s én azt nem gyanítva, közvetlen előtte elmondtam,
                        mind azt hiszik ezek a maflák, hogy rögtönzött paródiát hallanak, s bámulják
                        őt, ünneplik, mert ezzel egyúttal engem vélnek inzultálni. Hát bizony elég
                        kellemetlen, hanem segíteni nem lehet rajta. Mert ha én most leleplezném,
                        hogy a főispán nem engem parodizál, hanem szegény feje nem tanult be más
                        beszédet, s akarva, nem akarva ezt kell elfújnia, akkor ugyan a főispán
                        agyon volna ütve, de magamat is bemártanám, hogy kétszer mondok el egy
                        beszédet. Legjobb tehát, ha elhallgatok, s igyekszem kihúzni ebből a vak
                        esetlegből a lehető legnagyobb polgári hasznot. A főispán nagyon jól tudja,
                        hogy más beszédet nem tud, ennélfogva kutatni fogja, miként került össze a
                        két beszéd, s a megőrzendő titok ezerszerte jobban kapcsolja majd hozzám,
                        mint bármely más szolgálat, amit tehetnék. Nagyobb szerencse ennél nem is
                        érhetett volna. A főispán még a helyemet is megfújja, ahová leülök, szóval a
                        kezemben lesz, az én madaram ő már. Csak ujjongjatok, éljenezzetek, ostobák,
                        én a markomba nevetek azalatt.</p>
				<p>Így formálódott ki apránként általános megelégedéssé minden széthúzó érzés.
                        Némelyek fitymálták vagy kevésbe vették a főispánnak e mnemotechnikai erőműveletét, hogy mi van abban
                        visszakiabálni valamit, “hiszen a tükör is azt teszi, azért mégse bámulják
                        meg mint masinát”, de a szájasabbak és műveltebbek letorkolták ezeket.</p>
				<p>- Eh - mondotta Petrovay Tamás nagy tekintélyű aggastyán, aki a pozsonyi
                        diétákon képviselte hajdan a megyét -, mit ért a paraszt az
                        uborkasalátához?</p>
				<p>Ez a gúnyos megjegyzés megtette hatását. Senki se merte többé kétségbe vonni
                        a főispán lángelméjét, s midőn beszédét bevégezte, valóságos gloriola
                        látszott lebegni a feje körül. Hozzárohantak, ősi szokás szerint vállaikra
                        emelték, s úgy hordozták körül a teremben. Majd kivitték a balkonra is, hogy
                        az odakünn összegyűlt köznépnek megmutassák.</p>
				<p>Mámorban úszott minden. Az arcok ki voltak pirulva a lelkesedéstől. A tegnapi
                        tüntetés rendezői voltak a leghangosabbak az ovációkban. Mihelyt a főispán
                        visszakerült a nép tenyeréről a biztosabb talajra, az anyaföldre,
                        hízelgéseikkel vették körül, még maga Liszy ügyvéd is odakiáltott:</p>
				<p>- Meghajtom zászlómat méltóságod lángesze előtt!</p>
				<p>S ezzel meghajtotta a derekát. Úgy látszik, azt nevezte ő zászlónak.</p>
				<p>Ezalatt Noszty Feri is ráakadt Homlódyra, aki megmutatta neki, melyik a
                        karzati hölgyek közül Tóth Mari.</p>
				<p>- Ott balról az az orgonavirágos kalapú, szép kis pofa, nem igaz?</p>
				<p>Feri föltette monokliját, és megnézte műértő szemmel.</p>
				<p>- Formás jószág, de mintha szeplős volna.</p>
				<p>- A termete veri a liliomot.</p>
				<p>- Úgy látszik, bátyám is a részletek embere, mint Horth Pista.</p>
				<p>- Nem egészen, csak éppen mondom, hogy a termete az meg a ritmikus járása,
                        amiért én dicsérem. Látnád csak járni.</p>
				<p>- Kár, hogy a szemei aprók egy kicsit.</p>
				<p>- Látnád csak őket rád szegezve, mikor nevetnek. Szép tiszta szemek, mint a
                        kristálypatak vize, a lélek fenekére nézhetsz be rajtok keresztül.</p>
				<p>- De már nem fiatal, ahogy nézem.</p>
				<p>- Olyan huszonegyéves-forma, de még ártatlan, mint a ma született bárány, és
                        olyan egészséges, mint a makk.</p>
				<p>- Elég baj az - sopánkodott Feri.</p>
				<p>- Hogyhogy?</p>
				<p>- Az egészséges fa nehezebben gyúl meg, bátyámuram, a szúette könnyebben
                        ég.</p>
				<p>- Tüze válogatja, öcsém. Nem bízol magadban?</p>
				<p>- Mutasson be neki, bátyámuram.</p>
				<p>- Szívesen. Menjünk hát fel hozzájuk.</p>
				<p>- Az anyja az, aki mellette ül? - kérdezte Feri útközben.</p>
				<p>- Igen, az anyja.</p>
				<p>- Nagyon közönséges kinézésű. Miféle leány?</p>
				<p>- Fogalmam sincs felőle, azt az egyet bizonyosan tudom, hogy nincs a
                        Habsburgokkal rokonságban. Amellett azonban jóravaló asszony lehet, mert
                        Tóth uram nagyon megbecsüli. De siessünk, fiú, mert mindjárt vége az
                        ülésnek.</p>
				<p>Nem könnyű volt pedigkikecmeregni a nagy tömegből az oszlopos folyosóra,
                        ahonnan meredek, ódon garádicsok vezetnek a karzatra. Útközben négyen-öten
                        is elfogták Homlódyt valamely ügyben. Mert a régi megyegyűlések részben
                        börze jellegével is bírtak; itt találkoztak a megye urai különböző
                        koronkint, s vettek, eladtak, csereberéltek. Homlódy híres lovakat nevelt;
                        tőle válogattak fogatokat a házasulandó uracsok, a községek ugyancsak nála
                        tudakozódtak, van-e eladó csődöre, viszont ő maga itt szerezte be, ami neki
                        kellett: teheneket Kajtáry Kelementől, merinói juhokat Balázs Gáspártól,
                        gyümölcsfaoltványokat a szenvedélyes pomológus Kapor Andrástól.</p>
				<p>Feri tehát útközben is csak rövidebb, sűrűn félbeszakított időközökre
                        élvezhette a Homlódy információit.</p>
				<p>- Mondja csak, János bátyám, miért nem ment eddig férjhez? Azt az egyet nem
                        értem.</p>
				<p>- Nem tudom.</p>
				<p>- Dehogynem tudja. Olyan vén sas, mint maga, mindent tud.</p>
				<p>Erre aztán elmosolyodott Homlódy.</p>
				<p>- No, hát tudom. Azért nem ment férjhez, mert Mari azokhoz a lányokhoz
                        tartozik, akik magukat rútaknak hiszik.</p>
				<p>- Vannak is a világon ilyen leányok! - hitetlenkedett Feri.</p>
				<p>- Talán nincsenek, de ez az egy ilyen. Nem természeti törvény ez, nem
                        állítom, bizonyára nincs ez bent az asszonyi állatban, mint a Teremtő által
                        beoltott jellemvonás, hanem egy betegség kifolyása, amelybe többnyire a
                        gazdag partik esnek. Ez a betegség abból áll, mindenkire gyanakszik, aki
                        hozzája közelít, hogy a pénzére vetette ki hálóját, minélfogva hűvös,
                        visszahúzódó és bizalmatlan. A gyanakvás folyton nagyobbra harapódzik, míg
                        rögeszmévé válik, s elnyomja benne a természeti törvényt, a hiúságot. A
                        végén már szinte megcsontosodott meggyőződése, hogy őt önmagáért senki sem
                        szereti; s derűre-borúra osztogatja a kosarakat. Ez Tóth Mari belülről
                        tekintve. Mert tudd meg, brúder, hogy az a millió forintocska, ami a leányra
                        néz, furcsa kis lidérc. Nemcsak azokat zavarja meg, kik meg akarják
                        kaparintani, hanem azt is, akinek a mátkaládájában van.</p>
				<p>Éppen a karzat ajtajánál állottak, Feri visszarántotta Homlódyt.</p>
				<p>- Azt hiszem, ne menjünk fel - mondá váratlanul.</p>
				<p>- Hogyan? Nem akarod, hogy bemutassalak?</p>
				<p>- Azt látom, hogy a feladat sokkal kényesebb, hogysem elhamarkodva lehetne
                        megoldani. Gondolkozóba ejt, amit az imént mondott János bátyám, hogy a
                        millió gonosz lidérc, megzavarja a fejeket. Ez bizony igaz lehet, és hogy én
                        ebbe a hibába ne essem, egyelőre csak annyit mondok, amennyit a lusta
                        miniszterek szoktak: hogy előbb még tanulmányozni fogom a kérdést. Ismerni
                        akarom teljesen a terepviszonyokat, és haditervet próbálok csinálni.</p>
				<p>- Amint akarod - hagyta rá Homlódy vállat vonva -, akkor hát menjünk vissza a
                        politikához. Mit szólsz a sógorhoz?</p>
				<p>- Nem mindennapi ember.</p>
				<p>E pillanatban széttárták a huszárok a tanácsterem szárnyas ajtait, s kifelé
                        tódultak a bizottsági tagok “Éljen a főispán!” kiáltásokkal. Tehát vége a
                        beiktató gyűlésnek.</p>
				<p>- Puff neki! - kiált fel Homlódy. - Okosan tetted, hogy nem mentél a
                        karzatra.</p>
				<p>De akihez a szavait intézte, nem volt mellette. Megfordult, hogy hova lett;
                        hát az bizony visszament a karzat kijáratához, ott leste a letipegő
                        hölgyeket, kik fölfogván a lépcsőknél szoknyáikat, csinos, formás lábakban
                        és bokákban élvezetes szemlét nyújthatnak a kujonnak.</p>
				<p>Homlódy a gyűléstermen át a főispán belső szobáiba igyekezett, ahová most
                        bevonult meggyarapodott udvarával, alázatos hízelgőivel, hozzáragadt
                        mamelukjaival. Hanem iszen nem csoda. A meggyújtott lámpánál már mindjárt a
                        gyufa sercenésénél ott vannak az éber muslincák. Csóva Jancsi, aki most
                        diadalmasan vitte a főispán után az ott felejtett zergebőr kesztyűjét, rájuk
                        is terítette egy-két megjegyzéssel a vizes lepedőt:</p>
				<p>- Persze most már gyülekeznek a jó legyecskék a mézre, de mikor még azt
                        hitték egy óra előtt, hogy mérgezett víz, másutt röpködtek.</p>
				<p>Az öreg Noszty megszólította Homlódyt:</p>
				<p>- Nem láttad Ferit?</p>
				<p>- Tóth Marit lesi - súgta a fülébe Homlódy.</p>
				<p>- Szeretem - szólt sugárzó megelégedéssel -, hogy ím, végre már hozzálát a
                        fiú valamihez.</p>
				<p>Kopereczky ott bent a gratulációkat fogadja. Boldog, aki kezet szoríthat
                        vele, s bókokat mondhat hozzá. Nagy dolog volt, remek dolog volt, ilyet még
                        nem pipáltak Bontó megyében.</p>
				<p>Maga az öreg Noszty is el van ragadtatva.</p>
				<p>- Most már te vagy a helyzet ura, mert a bontói ember olyan, mint a
                        legszilajabb csikó, rúg, kapál, harap, ficánkol, de ha a hátára tudsz
                        pattanni, megtorpan, és engedelmesen poroszkál alattad.</p>
				<p>- De hol vetted azt a pompás ötletet - lelkendezett Rágányos -, visszamondani
                        a Poltáry beszédét? Mert ez tett úrrá.</p>
				<p>- Hol vettem? - mentegetődzött a maga szokott bohémiájával Kopereczky. -
                        Könnyű volt elővenni, mikor csak ez az egy beszédem volt. Ezt is a Malinka
                        csinálta, ahogy szokás. Titkár esze tapossa simára a főispán útját, hiszen
                        tudjátok.</p>
				<p>Jóízűen kacagtak a körülállók. Természetesen nem hitték el. Már hogy is
                        csinálhatta volna Malinka, mikor az csak abban a pillanatban születhetett. A
                        főispán megjegyzése egy kis maró célzás akar lenni az elődre, aki tényleg
                        titkárjával csináltatta a beszédeit. De milyen finom alakba önti
                        gúnyolódását! Micsoda nagy eszű ember ez!</p>
				<p>Míg a főispán úgyszólván cercle-t tartott, mint egy kiskirály, és zsebre
                        rakta a dicsérő szóvirágokat, nyers őszinteséggel megjegyezvén: “Bizony,
                        higgyék el, sohase hittem volna, hogy ilyen könnyű mesterség a főispánság”,
                        azalatt Noszty Pált a megfejtetlen kormánysürgöny bosszantotta, s
                        Malinkával együtt felturkálták a főispán bőröndjeiben az összes hivatalos
                        iratokat, míg végre előkerült a kulcs. Vitte is nagy lobogtatva
                        Kopereczkynek.</p>
				<p>- Itt a kulcs, megvan a kulcs!</p>
				<p>- Ez az? - nézegette kíváncsian Kopereczky. - Micsoda ostobaság, uraim, ez a
                        mi hivatalos nyelvezetünk. Hát hogy lehet ezt józan ésszel kulcsnak nevezni?
                        Hiszen a horgonyt is vasmacskának nevezi a nép, és okosan, mert megfogja a
                        tárgyakat, mint a macska az egeret, csakhogy itt nem lehet félreértés, mert
                        a voltaképpeni macska nincs vasból, hanem mit szólnának hozzá a taljánok,
                        hogy egyszerűen macskának neveznék a horgonyt vagy horgonynak a macskát?
                        Viszont nem volna semmi kifogásom, ha levélkulcsnak keresztelné el a
                        miniszter a számfejtő ákombákomjait, de így igazán hülyeség.</p>
				<p>Mindnyájan helyeslőleg bólintgattak.</p>
				<p>- Biz’ isten, igaz. Őméltósága jól megmondja. Íme, egy főispán, aki nem fél a
                        kormánytól. Ennek azután van gerince fölfelé is, nemcsak lefelé.</p>
				<p>Mily csodálatos a siker! Egy óra előtt még őrajta nevettek gúnyosan, hogy nem
                        tudja, mi a kulcs, egy óra előtt még ő volt ezért a szamár, most már
                        színbölcsesség, kijelentésszerű alapigazság minden, amit mond, és az adott
                        esetben most már a miniszter a szamár.</p>
				<p>Hát az jobban is megbírja, mert erősebb is, és messzebb is van innen.</p>
				<p>Az órák künn a tornyokon a tizenkettőt kezdték verni, mire megkondultak a
                        harangok a négy különböző felekezetű templomokban.</p>
				<p>- Hát itt van, ni - kiáltott fel vidáman Kopereczky -, milyen jó lenne most
                        ebédhez ülni! De hallom, nem lett belőle semmi, nem akartatok a vendégeim
                        lenni. Vagyis tegnap még úgy festett a dolog, hogy az ebéd nem látszott
                        megtarthatónak, tehát kihagyták a programból, én most hát Rágányoséknál
                        ebédelek a rokonsággal. Ahhoz azonban még át kell öltöznöm németnek. Ti csak
                        maradjatok itt, és igyátok a papramorgókat, mindjárt végzek.</p>
				<p>Kitört a méltatlankodás, hogy micsoda szemtelenség volt azoktól, akik ezt
                        cselekedték.</p>
				<p>- Nem apprehendálom én azt - felelte Kopereczky -, ti is jobban esztek
                        otthon, én is jobban eszem a rokonnál, s ezzel vége. A pezsgő pedig
                        megmaradt, majd megisszuk, ha az asszonyt hazahozom, egypár hét múlva.</p>
				<p>Hát ez is tetszett mindenkinek, hogy ha majd az asszonyt “haza” hozza. Milyen
                        kordiális és egyszerű.</p>
				<p>Ezzel eltűnt a harmadik belső szobájában, és átadta magát a Bubenyik kezeibe,
                        aki már várt rá a keményre vasalt elejű inggel meg a frakköltözettel, mert a
                        családbeli hölgyek, úgy volt mondva, kivágott ruhában jelennek meg, ami
                        nélkülözhetetlenné teszi a frakkot. A hiánynak ellenlábasa a másik hiány.
                        Csak az a különbség, hogy az egyik nemnél a hiány a derekat takaró
                        öltönydarabon legfelül van, a másik nemnél legalul. Igazán bolond ötlet
                        azzal fejezni ki a pompát, hogy valamit elvágnak egy szabályszerű,
                        megszokott ruhadarabból.</p>
				<p>- No, bracsok slatki (no, édes testvérke), nyúzd le hamar rólam ezt a bőrt.
                        Látod, öreg varangy, milyen jó vagy te most nekem, legalább tótul
                        beszélhetek veled. Nem adom száz forintért, hogy a nyelvem “mezítláb” járhat
                        egy kicsit. Kell az ilyen üdítő változatosság, hidd el. A láb is akkor érzi
                        magát jól, mikor a szorítós csizma helyett papucsba jut. Hát ott voltál-e a
                        közgyűlési teremben?</p>
				<p>- Ott voltam a karzaton.</p>
				<p>- Mit szólsz az esethez?</p>
				<p>- Bizony nem hittem volna, méltóságos uram.</p>
				<p>- Hát ugye, értünk egy kicsit a csízióhoz? (Büszkén düllesztette ki mellét, s
                        ravaszul mosolygott.) Te Bubenyik! A mi tótjainkat nehéz lett volna így
                        lefőzni. Mi a nézeted?</p>
				<p>- Az, hogy nyújtsa ide most a másik lábát is, és az, hogy sok ember egybevéve
                        sokkal ostobább, mint csupán egyetlen ember, ha nagyon ostoba is.</p>
				<p>- Hm. Ebben aligha nincs valami igazad. Hallottad végig a beszédemet?</p>
				<p>- Hallottam már én azt otthon is, mikor a méltóságos úr tanulta.</p>
				<p>- Bent vannak már a kis aranygombok az ingben?</p>
				<p>- Betettem őket.</p>
				<p>- Hej, te Bubenyik, ha az a két vén sárkány ideadta volna véletlenül a két
                        megmaradt gyöngyöt is, ez lenne ám most nagy effektus a melledzőben.</p>
				<p>- Az ám.</p>
				<p>- Pedig talán ide is adták volna erre az egy alkalomra, ha kértük volna.</p>
				<p>- Nem hiszem, de minek is adták volna ide?</p>
				<p>- A tekintélyt emelni.</p>
				<p>Bubenyik egykedvűen intett a kezével.</p>
				<p>- Abban is csak olyan főispán volna a méltóságos úr, mint az aranygombokkal,
                        mert azt gondolom én parasztésszel, nem a gombok teszik a főispánt, hanem
                        az, hogy maga gombolja-e azokat vagy mások.</p>
				<p>- Mit akarsz ezzel mondani, Bubenyik? Velem akarsz kikötni?</p>
				<p>- Nem akarok én semmi egyebet, csak a mellényt akarom feladni, de egy kicsit
                        mintha megsoványodtunk volna; várjon, majd meghúzom a csattal hátul.</p>
				<p>- Úgy? Mit is mondtál előbb? Igen, hogy már otthon is hallottad a
                        beszédemet.</p>
				<p>- Hiszen nem volt az a méltóságos báró úr beszéde otthon - vigyorgott
                        Bubenyik.</p>
				<p>- Hogyhogy? - pattant fel a báró szigorúan. - Micsoda hülye megjegyzés ez,
                        Bubenyik?</p>
				<p>- Ejnye. Hiszen váltig szidta Malinka urat, mikor tanulgatta, hogy minek
                        csinálta olyan hosszúra.</p>
				<p>- Ó, te jerikói ökör, te! Hát nem az enyém ez a frakk, habár szidom érte
                        esetleg a szabót, hogy hosszúra csinálta?</p>
				<p>- A frakk? No, a frakk. Az igaz, a frakk. (Ez az argumentum csakugyan megzavarta egy kicsit
                        Bubenyikot.)</p>
				<p>- Látod, hogy nem értesz a dolgokhoz, csak a világba beszélsz. De ugye,
                        szépen volt elmondva, mert erre már felelhetsz, az ilyet te is megérted, és
                        ez a fő.</p>
				<p>- Kétségkívül szépen volt elmondva, tetszett mindenkinek, az asszonyok
                        dicsérték a karzaton, hanem valami nem megy a fejembe.</p>
				<p>- Mi az ördög lehet az, vén alamuszi?</p>
				<p>- Az, hogy miképpen fiadzhatta ez a beszéd a saját apját?</p>
				<p>- Mijét, te bolond?</p>
				<p>- Hát a saját apját, vagyis azt a másik beszédet, melyet a viceispán úr
                        mondott el előbb, s mely úgy hasonlított ehhez, mint az egyik tojás a
                        másikhoz.</p>
				<p>Kopereczky a fehér nyakkendőjét kötözgette figyelmesen a tükör előtt.</p>
				<p>- Hiszen voltál te vándorszínész is valamikor, Bubenyik, no, ne pirulj el,
                        hiába titkolod, régen tudom, csak nem akartalak megszégyeníteni, de most
                        bizalmasan beszélünk. Mondom, voltál te színész is, minélfogva könnyen
                        kitalálhatod a dolog okát. Vékony volt a gardrób, mi? Csak egy
                        bársonyköntöstök volt, mi? S Moor Károly is abban pipeskedett és Bánk bán
                        is. Nincs abban semmi. A közönségnek bizonnyal így is tetszett.</p>
				<p>- Igen - jegyezte meg Bubenyik -, de Moor Károly és Bánk bán sohasem jelentek
                        meg egyszerre a lámpák előtt, mert akkor nem tudom, hogy lettek volna. S
                        mindezekhez még neveli a csodálatosságot a sorrend, mert ha méltóságod
                        mondja el előbb a beszédet, akkor még lehetséges volna a megoldás
                        elgondolása, de így igazán megfoghatatlan, miképp tudta az alispán úr
                        elmondani?</p>
				<p>- Mit? Ki nem találtad volna? Olyan stomfax vagy? Hát a Malinka adta oda
                        neki. Hiszen világos.</p>
				<p>- És ezt a méltóságos báró úr helyesli?</p>
				<p>- Hogy helyeslem-e? El vagyok ragadtatva. Hisz ennek köszönhetjük a sikert.
                        Micsoda taktikai húzás. Fenomenális ötlet. Napóleonhoz illő, nem Malinkához.
                        Hanem én azért mégis jobban szeretem, hogy Malinkának jutott eszébe, és nem
                        Napóleonnak. Ha most király lennék, aranygyapjút adnék a fickónak.</p>
				<p>- Majd nyírunk neki a Jóskáról, ha hazakerül a cigányoktól.</p>
				<p>- Vigyázz magadra, mert ha azt a fiatalembert énelőttem bántod, biz’ isten,
                        menten hallani fogod a krapeci harangok zúgását.</p>
				<p>Amely ígéret a családi szótár képletes kifejezései szerint két csattanós
                        pofonra szólt, de nem mindég következett be, míg ellenben néha bekövetkezett
                        minden ígéret nélkül is. Nincsen a természetben egyformaság.</p>
				<p>Most bizony inkább csókolózni szeretett volna Kopereczky. Hiszen minden úgy
                        ment, ahogy azt a magyar agy elképzeli: “Akinek az Isten hivatalt ád, ád
                        ahhoz észt is.” Íme, már megvolt a nagy ész is, dacára, hogy a mai nap
                        eseményei még nem voltak kimerítve.</p>
				<p>Visszament vendégei közé - nem fogytak, szaporodtak Noszty Ferivel, ki a Kék
                        Golyó kapujáig kísérte messziről Tóth Marit (csakugyan elbűvölő a termete),
                        ott elvesztve őt falánk szemei elől, gomolygó tervekkel jött vissza a
                        társasághoz, ahol apja könyörtelenül befogta a számjeles sürgöny
                        kifejtéséhez: “Ide, ide, számok ellensége!” Mire Kopereczky visszatért, most
                        már olyan alakban, mint egy kivénült báli alak, piros szegfűvel gomblyukában
                        (de iszen tudja Bubenyik a dörgést), mindjárt észrevette a rajta függő
                        szemeken, hogy azóta valami fontos történt, és már mindenki tudja, csak még
                        ő nem. Csodálkozást, irigységet, hódolatot, a pillanathoz kölcsönvett
                        mosolyokat vett észre a jelenlevőkön, részint idegeneken, részint rokonokon,
                        ámbátor még a rokonok is inkább idegenek voltak. Csak a két Noszty, az apa
                        és fiú arcában volt valami rejtelmes, valami mélyebben fekvő, melyet az úri
                        közöny nem jól takart.</p>
				<p>- Apa - szólt Feri -, közölje talán Izraellel a sürgöny tartalmát, hátha
                        sürgönyözni akarna annak következtében valahova.</p>
				<p>Milyen sürgönyt? - kérdé élénken Kopereczky.</p>
				<p>- A belügyminiszterét, amit kifejtettünk - szólt az öreg egy jó Mikulás
                        jámbor hangján. - Az ebédhez szántam, de nem bánom, ha most tudod is
                        meg.</p>
				<p>S ezzel keresgélni kezdett a zsebében, mintha csak aranyos diókért nyúlt
                        volna be.</p>
				<p>Kopereczky mohón kapta ki kezéből, föltette csíptetőjét, és olvasni kezdte.
                        Mindenki tudta már, mi van benne. Eldicsekedték a Nosztyak: Negyvenezer
                        forint évi jövedelem csöppent le a mennyekből. Minden szem reá nézett,
                        hogyan fog viselkedni. Negyvenezer forint nem csekélység. Az már pénz.
                        Kurjanthat az ember, táncra is perdülhet, megölelgetheti az egész tisztelgő
                        frekvenciát. Negyvenezer forint évenkint! - Az ördögbe is, ezen akár meg
                        lehet venni apródonként az egész tótországot. Denique: akinek az Isten észt adott, ad ahhoz domíniumot is.</p>
				<p>S ím olvasta Kopereczky a következőket: hogy a külügyminiszter útján arról
                        értesül a belügyminiszter, miszerint a jelenleg Nápolyban időző Kopereczky
                        Izsák Izrael báró lovaglás közben leesett a lóról, olyan szerencsétlenül,
                        hogy rögtön meghalt. Minthogy úgy tudom - fejezi be a belügyminiszter
                        barátságos fordulattal -, hogy az illető főúr, bár ellened utóbb a prágai
                        örökség ügyében állítólag pört indított, közeli rokonod volt, megelőzve a
                        hivatalos utat, magánúton is sietve értesítlek. A beiktatás lefolyásáról
                        értesítést várok.</p>
				<p>Bármennyire rátapadt is minden szem, mindent inkább láthattak arcán,
                        szemeiben, mint az örömnek valamely felcsillanását. Hja, mégiscsak van a kék
                        vérben valami. Ez a rongyos tót bárócska nem ujjong a negyvenezer forintnyi
                        jövedelemnek. Szinte hihetetlen. Sőt, nézd, nézd, homloka hogyan borul el, s
                        valami ónszínű réteg vonódik szemeire, arcvonalai elnyúlnak, s érezhető,
                        hogy róluk a jókedv és megelégedés érzése elröppent.</p>
				<p>Noszty Pál a hasát simogatta kezeivel. Annyira tetszett neki a veje
                        magaviselete. S gondolatai ilyen irányban kergetőztek:</p>
				<p>- De hiszen a mi Izraelünk derék spéci, jövője van. Tudja az arcát fékezni s
                        hozzáidomítani a helyzetekhez. Olyan államférfi lesz ebből, mint a patyolat.
                        Ki hitte volna azt? Hm, nagy rejtett erők laknak ebben a kutya szláv
                        fajban!</p>
				<p>Kopereczky még egyszer elolvasta lassan a sürgönyt, miközben tudva vagy nem
                        tudva, idegesen morzsolta és tépte szét a piros szegfűt görcsösen
                        összecsukódó markában, aztán egészen lehangolva zsebre gyűrte a távirat
                        szövegét, és így szólt Malinkához, ki a falon levő megyei térképet
                        tanulmányozta:</p>
				<p>- Malinka! Most én ebédelni megyek, tegyen fel egy sürgönyt a belügyminiszter
                        úrnak, hogy a beiktató közgyűlés a szokott módon és rendben folyt le, semmi
                        cikornya és punktum.</p>
				<p>Ezzel aztán megindult lefelé a lépcsőkön a kíséretével, ahol rendre
                        megnyilatkoztak a különböző csoportokban a vélemények, persze halkan, in
                        camera charitatis.</p>
				<p>- Ez aztán nobilis ember. Az az érzés, hogy egy rokont vesztett, mennyire
                        felülkerekedett benne ama nyárspolgári kapzsiság fölött, hogy negyvenezer
                        forint jövedelemhez jutott. Ilyen esetben más ember nemhogy el nem
                        szomorodik, de el se bírja titkolni az örömét. Bizony isten, olyan puha
                        szíve lehet, hogy kenyérre lehetne kenni.</p>
				<p>Noszty Pálnak, aki hallotta ezt a véleményt, nem egészen kvadrált, hogy
                        vejéről puhaságot híreszteljenek; tartsák inkább keménynek, féljék inkább,
                        mint szeressék, mert a félelem a tekintély szoptató dajkája, a szeretet csak
                        pesztonka mellette.</p>
				<p>- Nem hiszem - vágott közbe -, magunk közt legyen mondva, hogy Izrael a
                        rokonát sajnálja, és hogy annak a halála szomorította el, mert hiszen
                        ellenségek voltak, és most is pörben álltak; ahogy én ismerem a vőmet és a
                        kevély lelkét, az bántotta őt a sürgönyolvasáskor, hogy Kopereczky létére a
                        lóról esett le a megboldogult, mert ezt szégyennek érzi a Kopereczky
                        néven.</p>
				<p>Ez a jellemvonás még magasztosabbnak látszott a bontói karok és rendek előtt,
                        csóválták is a fejeiket: “Teringette faszekere.”</p>
				<p>Pedig hát nem volt igaz se az, se ez; Kopereczky a valóságban azért vágott
                        olyan savanyú képet, mert elgondolta, hogy ennek az eseménynek az ötletéből
                        mekkora eret vágnak majd rajta az após meg a kis sógor... Hiszen már a
                        levélolvasás alatt is úgy feszengett ott előtte Feri úr, mintha ő lenne az a
                        szilaj csikó, akinek a hátáról szegény Kopereczky Izsák Izrael leesett.</p>
			</div>
			<div type="chapter">
				<head>TIZEDIK FEJEZET</head>
				<head>Ahová maga nem mehet az ördög, asszonnyal helyettesíti magát</head>
				<p>Ebéd után a pipatóriumba vonultak az urak, csak Feri maradt az asszonyokkal
                        és a szép kezek tisztelője, Horth.</p>
				<p>Az öreg Noszty jól érezte, hogy semmi se becsesebb, mint ha az ember a maga
                        terveinek a pántlikáját azokba a szépen kéklő füstkarikákba húzza, melyek az
                        ebéd utáni első szippantásokból származnak. Félrehívta tehát Kopereczkyt és
                        Homlódyt egy messzebb eső pamlagra, s előhozakodott azzal a tervvel, hogy
                        most már Feriért kellene valamit csinálni.</p>
				<p>- Te már úr vagy, Izrael, de ez a fiú sehogy sincs. Mert úgy vegyétek a
                        rokonság, az összfamília erejét, mint egy századokkal dacoló épületet,
                        melynek vannak falai, bástyái, tornyai, de vannak repedései és gyenge
                        helyei, ahonnan az eső becsorog a fedél alá. Ezt az épületet folyton
                        erősíteni kell, ahol gyengének mutatkozik, betömni, megszilárdítani,
                        vaspánttal ellátni. Ez idő szerint Feri egy igen törékeny gerenda, vele kell
                        valamit csinálni.</p>
				<p>- Neveztesd ki - jegyzé meg Kopereczky kidülledt szemekkel, nekivörösödve,
                        mert sehogy se akarta kiereszteni szájából a csibuk szopókáját, most lévén
                        az illatos purzicsán a meggyulladás első stádiumában.</p>
				<p>- Kineveztessem? Én ugyan minek?</p>
				<p>- Hát én megkínáltam magam mellett a titkári állással, mielőtt még Malinkát ő
                        küldte volna hozzám.</p>
				<p>- Ostobaság! - szisszent fel Noszty Pál, és fölemelte fejét magasra, kevély
                        daccal. - Ha egy szolgabíróságról volna szó, semmit se szólnék... De
                        titkárság! Mit gondolsz te? Egy Noszty titkár legyen nálad? Tudod-e azt,
                        hogy Nosz vezér Tass vezérnek a fia volt, és a pusztaszeri vércsurgatásnál
                        úgy is csöppenhetett volna, hogy most Feri nevezett volna ki téged
                        főispánná, s nem te őt titkárrá? Vagyis hogy én. Azazhogy - esett ki
                        hirtelen a textusból -, ne haragíts, mennydörgősadta, és lásd be, hogy
                        mielőtt Ferit valami állásba tennők, előbb a föltételeket kell hozzá
                        megszerezni.</p>
				<p>- Milyen föltételeket?</p>
				<p>Noszty az előbbi fölgerjedés után ismét visszaesett anekdotázó kedvébe.</p>
				<p>- Megmutatja erre az utat, barátocskám, a mi fölséges uralkodóházunk: “Bella
                        gerant alii et tu felix Austria nube!” (Hadat viseljenek mások, te, boldog
                        Ausztria, házasodjál.) Egyszóval: Ferinek meg kell házasodnia.</p>
				<p>Kopereczky nagy szemeket meresztett Homlódyra, hogy az mit szól ehhez.</p>
				<p>- Ki is van már szemelve a leány - veté oda könnyedén Homlódy.</p>
				<p>- Én úgy tudom, hogy a közönséges életben az a logikai sorrend - vélte a
                        főispán -, először keres az ember állást, azután asszonyt, az állás
                        szerint.</p>
				<p>- No persze. Eltaláltad - szakítá meg Noszty gúnyosan. - Az csak nálatok, kis
                        tót uraknál van meg, hogy előbb valami kenyérbe, többnyire állami kenyérbe
                        ültök, és ha az megvan, asszonyt hoztok rá, gyermekeitek lesznek, akik ismét
                        állami jászolhoz jutnak, s ez így megy folyton-folyvást, míg csak a
                        címerpajzst lefelé nem fordítják; nálunk, magyar uraknál megfordul a dolog,
                        nekünk az asszony hozza a pénzt, és a hivatal elviszi; nálatok a hivatal
                        bevétel, az asszony a kiadás.</p>
				<p>- S még te gúnyolódol efölött! - fakadt ki Kopereczky keserűen.</p>
				<p>- Nono, nem rosszból mondom, bocsáss meg, édes fiam - s gyöngéden
                        elérzékenyülve megölelte. - Hiszen igaz bizony, szegény Vilmám még
                        becsületes kelengyét sem kapott, elég szomorú.</p>
				<p>- Én sem szemrehányásképp mondom, apa.</p>
				<p>- No, hát akkor ne csipkelődjünk egymással, hanem értsük meg egymást. Ferinek
                        a felesége kell hogy vagyont hozzon. Nincs abban semmi szégyenletes. A kard
                        és a karikagyűrű hozták a domíniumokat azelőtt. A kard már a kutyáé. Az
                        ember legfeljebb penzionált generális lehet
                        vele hatvanéves korában. A kardot mint vagyonszerzőt kicsavarták kezünkből
                        az idők, de a karikagyűrű még megmaradt. Feri, nem azért mondom, hogy a
                        fiam, olyan csinos gyerek, pingálni se lehet különbet, s most idevetődik,
                        éppen mintha az Isten számára dobta volna le Tóth kisasszony.</p>
				<p>- Ah! Ahol az este voltunk?</p>
				<p>- Igen. Mit szólsz hozzá?</p>
				<p>- Nekem tetszik - felelte a főispán -, kétségkívül kedves kis bolha,
                        de...</p>
				<p>- De?</p>
				<p>- De Feri olyan borotva, akit már többször végighúztak holmi
                        fokhagymagerezdeken.</p>
				<p>- És aztán? Mit akarsz ezzel mondani?</p>
				<p>- Azt, hogy az ilyen borotva csilloghat-villoghat, még éles lehet a
                        lányoknál, hanem a szülőket igen nehéz már vele megborotválni. A Velkovics
                        Rozália esetét bizonyosan hamar megtudják, s alkalmasint akad több is.</p>
				<p>- Igen szigorú vagy szegény Ferivel szemben.</p>
				<p>- Nem, én csak az igazságokat teregetem ki a te terveid színes pillangói
                        elé.</p>
				<p>- Okvetlenül meg kell próbálni, s a ti segítségtek a fődolog. Feri kért fel
                        az ebédnél, hogy szóljak veletek erről. </p>
				<p>- Én már ajánlkoztam délelőtt, be akartam mutatni - felelte Homlódy. - Én
                        kivihetőnek tartom, ha a lánykát meg bírja nyerni. De az különc.</p>
				<p>- Én pedig megvallom - jegyzé meg Kopereczky félig tréfásan, félig komolyan
                        -, irigylem tőle azt a lánykát, és ...</p>
				<p>- És még mit?</p>
				<p>- És azt se titkolom el, hogy rokonszenvezem az öreg Tóth Mihállyal.</p>
				<p>- Ő is szépen viselte magát irántunk - jegyzé meg Homlódy.</p>
				<p>- De hisz ez csak ok, hogy őt rokonságunkhoz csatoljuk - érvelt Noszty.</p>
				<p>- Hát igen, ha a dolog magától megy. De ha például tőlem kérne tanácsot az
                        öreg, én nem ajánlanám neki, hogy Ferinek adja leányát... Feri nagyon léha
                        fráter.</p>
				<p>Noszty neheztelő arcot vágott erre, letette a csibukját, felkelt, és így
                        szólt:</p>
				<p>- Köszönöm neked, édes fiam, bizony megint okosabb lettem valamivel.</p>
				<p>S ezzel a terembeli másik csoport felé indult.</p>
				<p>Kopereczkyben megmozdult a szív. “Ejnye, ez már mégis cudarság tőlem, ez a
                        szegény öregember kiszorít engem főispánnak, eget-földet megmozdít, hogy
                        dűlőre vigye ügyemet, s mikor most hozzám fordul egy semmiséggel, hát én
                        ahelyett, hogy biztatnám, kegyetlen kézzel tépegetem az atyai érzéseit.”</p>
				<p>- Nono, ne menjen, apa! Ugyan, apa! Legyen hát esze. Szereti a fickót? Hiszen
                        én is szeretem. Jöjjön, no, vissza, és mondja meg, mit tehetek ebben az
                        ügyben, és megteszem, de ne haragudjék meg minden dibdáb szóért. Minek
                        tanácskozik akkor, ha azt akarja, hogy mindenre fejet bólintsak? Ne csevegj
                        hát velem, öreg, hanem parancsolj!</p>
				<p>Erre aztán mosolyogva fordult vissza Noszty, s most már mint egy diadalmas
                        diktátor bánt el a megpuhított embereivel.</p>
				<p>- Tőled csak annyit kívánok, Izrael, hogy egy kis aprópénzzel segítsed a
                        sógorodat. Ilyen kényes kalandhoz nem foghat üres kézzel. Egy csinos fogat,
                        inas, egy és más, olyan életszükséglet a leányfej-bolondításhoz, mint a
                        madárfogáshoz a lépes vessző. Nota bene, jegyezz fel mindent, Feri vissza
                        fogja fizetni becsületesen. Ha pedig ő nem tenné, itt vagyok én. A pénzed
                        olyan biztos helyen van, fiam, mintha a Szűz Mária kötényében lenne.</p>
				<p>Kopereczky némán és sötéten bólintott a fejével, mintha elismerné, hogy az
                        csakugyan biztos hely.</p>
				<p>- Isten neki. Megígérem - tette hozzá vontatottan. - Ami telik.</p>
				<p>- Adja Prága, ne félj. Tőled pedig azt várom, sógor - szólt Homlódyhoz
                        fordulva -, hogy mint mentor állsz mögötte.
                        A famíliából csak te ismered Tóthékat, sokat segíthetsz a fiúnak, kivált a
                        külső szcenériákban. Ha teszem azt, valamit
                        meg akar mondani a szülőknek vagy a leánynak, ha megakad a kerék, és emelni
                        kell rajta s több efféle, ej, hiszen tudod a becsületes gügyü
                        mesterségét.</p>
				<p>De már Homlódy tiltakozott ez ellen. Ő nem ért az ilyenhez.</p>
				<p>- Hagyjatok nekem békét. Ökör vagyok én ahhoz. Ahova én belegázolok, ott nem
                        nő több fű. Én csak az egyenes, kitaposott utakat keresem. Azokhoz értek.
                        Bemutatom a fiút, megdicsérem, ha valaki megsérti, kiállok érte, kérőnek is
                        vállalkozom, ha úgy megy a dolog, hogy szembe rózsám, nézegessük meg
                        egymást, keverjük a szép szót, a csintalan mosolygást, járjuk el a
                        mártogatóst meg a kopogóst, adjuk a haragot az epedés fátyolán keresztül, s
                        tálaljuk fel a színleges közönyt a kacérság tálcáján. Mind szép ez a sok
                        incselkedés, a mindenféle cselvetés egymás közt, a falakon belül, és a végén
                        kijön belőle valami bizonyos, vagy egy főkötő, vagy egy kosár. No, hát ezt
                        értem. De mikor ma azt mondja nekem a Feri öcsém, hogy a világért se
                        mutassam még be, mert ehhez előbb tervet kell kigondolnia, mielőtt ismerné a
                        leányt, még a falakon kívül, ez már nem az én eszemhez való. Hisz tudod,
                        hogy megbuktam a tiszti vizsgán. Azért kérlek, hagyjatok engemet ki, és
                        adjuk át az egész dolgot a feleségemnek, mert az meg az ilyen dolgokat
                        szereti, mesterségesen felállított csapdákkal, iszalagokkal, kacskaringós
                        útvesztőkkel. Hagyjuk Málira. Amihez az hozzányúl, abból férj és feleség
                        lesz. Arra még az angol bank is ad kölcsönt.</p>
				<p>- Az bizony igaz lehet - örvendezett Noszty -, hagyjuk Málikára.</p>
				<p>- Eredj, beszélj vele magad, nagy örömet okozol neki, becsületemre mondom, és
                        nekem is, mert legalább abbahagyja azt a kútgémcsikorgatást.</p>
				<p>Ugyanis a zongora hangjai hatoltak be a szomszéd szalonból, s Homlódy
                        felismerte a maga “kedvencét”, egy részletet a Lohengrinből.</p>
				<p>Noszty a gyors cselekvés embere volt, legott átment a szalonba, és megkérte a
                        sógorasszonyt, hogy ha majd bevégzi, adjon egy negyedórai audienciát -
                        fontos ügyben.</p>
				<p>Mire az menten összecsapta a kottákat, s otthagyta a zongorát.</p>
				<p>- Rendelkezésére állok, sógor. </p>
				<p>Homlódyné született Labikán Amália ugyanis nővére volt a Noszty Pál
                        megboldogult nejének, Feri anyjának, Labikán Milevának. Fürge, negyven és
                        ötven közti asszony, erősen mongol vonásokkal, ferdén vágott apró fekete
                        szemei szinte sütöttek girbegurba kis arca közepén, mint két tüzes parázs.
                        (Milyenek lehettek ezek húszéves korukban!) Egyébiránt inkább rút, mintsem
                        csinos; lapos tatár orra van, lapos melle, mint a deszka s amellett roppant
                        keskeny homloka, inkább csak vékony csík, mely a homlokot jelzi. Az egész
                        világ csodálkozik, hol tartja azt a sok észt. Mert nagyeszűnek tartják a
                        “kutyafejű hercegnőt” a megyében. Előkelőségben pedig felülmúl mindeneket,
                        bár csak egyszerű nemes családból való. De úgy mondják, hogy idetelepedett
                        öt tatár községnek, Felső-, Alsó-Tatárdinak, Mahornyáknak, Drenknek,
                        Voglánynak az ő ősei voltak a XIII. században a vezérei, aminek a Labikán
                        (Labi kán) néven kívül bizonyítéka egy a család birtokában maradt gyűrű,
                        melynek pecsétje két egymásba gabalyodott sárkányt ábrázol. Olyan ez az öt
                        tatár eredetű község népe előtt, mint akár Magyarországon a szent korona
                        vagy Angliában a “nagy pecsét” - hogy a király személye úgyszólván jobban
                        benne van, mintsem ahogy benne van az ő saját bőrében. Úgy, hogy ez a
                        pecsét, mely idők jártával férfikézből a Homlódyné ékszerkazettjébe jutott
                        (az utolsó Labikánt, Nosztyné és Homlódyné fivérét, évek előtt tépte szét a
                        medve egy vadászaton), még most is szuverénhez méltó klenódium, és ha a képviselőválasztáskor rányomja egy
                        parancsra az utolsó leányivadék a kán-családból, hogy például Noszty Pálra
                        kell szavazni, az öt falu tatárság ott van, mint egy ember, akár
                        étlen-szomjan a Noszty-zászlók alatt - mert úgy rendeli a kánok
                        pecsétje.</p>
				<p>Máskülönben minden rútsága mellett csupa sikk volt a kutyafejű hercegnő,
                        csupa kellem, csupa ruganyosság, minden szavánál minden arcizma mozgott, s
                        mosolyánál szinte megvilágosodott, mint a napfénnyel elöntött tájak. Még az
                        apró fülei is beszélni látszottak.</p>
				<p>Végighallgatván Pál urat, kicsiny fekete szemei ugráltak az élvezettől.</p>
				<p>- A vadászt ismerem, de a vadat nem - mondá szaporán, aztán szétnézvén a
                        teremben, odaintette Ferit, aki valami albumokban lapozgatott. - Végeztünk.
                        Jó helyre fordult. A dolog meglesz. Most hagyjon beszélni a fiúval. Gyere,
                        gyere, te pernahajder. Hát csakugyan igaz, amit apád beszélt?</p>
				<p>- Attól függ, mit beszélt.</p>
				<p>- Hogy szeretnél megházasodni.</p>
				<p>- Atyám tehát közbejárt Máli néninél?</p>
				<p>- Atyád ismeri az illetékességi helyeket.</p>
				<p>- Megnevezte az illetőt?</p>
				<p>- Természetesen. Csak a legnagyobb bizalom vezet célhoz. És a legnagyobb
                        óvatosság. Mert jegyezd meg magadnak, hogy úgynevezett tapasztalatlan lányok
                        nincsenek, csak ameddig nem szerelmesek. A róka is tud valamit, de a
                        szerelmes leány többet tud.</p>
				<p>- Hiszen az a baj, hogy nem szerelmes. Még nem is ismer.</p>
				<p>- Ez csak előny, mert így még semmi sincs elrontva. Úgy hallom, hogy te is
                        csak ma láttad először. Tetszik?</p>
				<p>Feri úr vállat vont.</p>
				<p>- Hát úgy, úgy.</p>
				<p>- És mi lesz a jutalmam, ha révbe segítlek? - kérdezte incselkedőn.</p>
				<p>- Egy mázsa bonbon.</p>
				<p>- Top. A mi madarunk lesz ő, ne félj; hacsak nincs már másnak a lépén. Mert
                        egyelőre semmit sem tudok. Magát a kisasszonyt sem ismerem. Mindössze csak
                        egy-két év óta laknak itt, s nem a mi fajtánkbeliek. Hallottam egyet-mást
                        Tóthék felől, de nem érdekelt az anyag. Hát várj egy kicsit, egy-két napot,
                        míg a titkos detektívjeim meghozzák a kockákat, amelyekből kirakom az
                        utadat. Mert tudd meg, hogy vannak olyan koboldjaim, akik kulcslyukakon,
                        ablakhasadékon mindenüvé szétszállnak, ahová én küldöm, és meghoznak
                        mindent, amit én akarok. No, ne bámulj úgy rám, nem vagyok én varázsló
                        boszorkány, hanem ismerem az életet, s ez az egész. Tudod, mit, gyere el
                        vasárnap hozzánk Voglányba, megcsináljuk az alaptervet, de ügyelj magadra,
                        hogy addig ne találkozz valahogy a leánnyal. Ebédre gyere.</p>
				<p>- Csókolom a kezecskéit...</p>
				<p>Voglány mintegy három-négy kilométernyire fekszik Bontóvártól, egy
                        szelídgesztenye-erdő alján. Labikán-birtok, melyet Labikán László halála
                        után felerészben Noszty Pál örökölt, felerészben Homlódyné. Homlódy megvette
                        a Noszty-részt, kiparcellázta a földek és rétek kétharmadát a parasztok
                        közt, amivel meglehetősen talpra állította magát, s azonfelül megmaradt neki
                        tisztán pár száz hold és a csinos kis váracs, bástyákkal, tornyokkal, egész
                        középkorias pompájában. Még felvonóhídja is volt, s a kapu fölötti bástyáról
                        két muskétás ágyú bámult le kevélyen a tágas fennsíkra, melyet az ezüst Gyík
                        szelt ketté. Az innenső részen a tatár falvak lapultak meg a kéklő domb
                        alatt, Mezernye nevű városkával, melynek bádogtornyai messze csillogtak
                        napfényes időben. Mezernyét tatár fővárosnak nevezték maguk közt a tatár
                        községek, melyeknek tatár lakói IV. Béla visszatérése után meghódoltak a
                        királynak, és itt maradtak. Tényleg, Mezernye egészen a tatárokból élt, a
                        boltokban a nekik való különleges kelméket árulták, a csizmadiák, szabók az
                        ő ízlésük szerint varrták portékáikat, a szűrszabók nem tulipánokat hímeztek
                        a szűreikre, hanem pelikánmadarakat. Szóval a tatár divat és kedvtelések
                        szerint igazodott a tatár empórium, Mezernye, hol még a házaknak is olyan
                        különös formájuk volt, mint a kalmuk vagy cserkesz kunyhóknak. Túl a Gyíkon
                        kék fátyolszövet úszkált a levegőben. Ott már a vasút megy, s elbújik a
                        hegyek közé. Az a veres torony balra a szétszórt házakkal körös-körül
                        Alsó-Rekettyés, a Tóth Mihály úr birtoka, mögötte az erdőség tele van
                        szarvassal, vaddisznóval, a megyebeli vadászok erről az erdőről
                        álmodoztak.</p>
				<p>Mindezeket a kocsis mellett ülő hajdú magyarázta el, midőn a következő
                        vasárnap a főispán négy lova röpíté Noszty Ferit Voglány felé az országúton,
                        mely hála Mac Ádámnak és a hajdani viceispánok szeretőinek, kik mind ezen a
                        vidéken laktak, olyan sima volt és olyan kemény, mint egy biliárdasztal. A
                        főispán krapeci kocsisa nem tudta az utat, Feri úr se, mert gyermekkora óta
                        a fővárosban nevelkedett, azért hozták magukkal az öreg hajdút, ki
                        egyet-mást megmagyarázott, ha kérdezték.</p>
				<p>Különben szűkszavú volt, és különös szempontokból fogta fel az
                        anyatermészetet. Egyszer-másszor élénken kiáltott fel:</p>
				<p>- De jó volna itt szalonnát sütni!</p>
				<p>Rendesen valami liget vagy lombos vadkörtefa volt ilyen helyen. Aztán még
                        szebb helyek következtek, előbukkant a kis Kapornok, egy kis giliszta
                        folyócska, amely a Gyíkba siet; hímes pázsit terült el a Kapornok partján,
                        füzesek, csalitok, az öreg nekilelkesedett, majdnem fölszisszent:</p>
				<p>- Ejnye, ezt az Isten is szalonnasütésre teremtette!</p>
				<p>Úgy látszik, előtte az egész világ összes viszonylataiban csak úgy
                        jelentkezett, mint a szalonnasütésre alkalmas vagy nem alkalmas hely.</p>
				<p>Homlódyné szívélyesen fogadta unokaöccsét, ki hódolatteljesen nyújtott át
                        neki egy kökörcsint, az ősz utolsó virágát, melyet az úton szakíttatott a
                        hajdúval, egy pompás, szalonnasütésre alkalmas fenyves alján.</p>
				<p>- Ne mondja, hogy üres kézzel jöttem.</p>
				<p>- Jó tettért jót várj - mosolygott Homlódyné. - Kész a terv. Hanem előbb
                        ebédeljünk meg.</p>
				<p>Nem volt más vendég a háznál, csak négyen ültek az asztalnál és a két Homlódy
                        fiú, mind a kettő tízéves, mert ikrek, mind a kettő vásott kölyök, akik
                        minduntalan összeverekedtek az asztalnál. Odakünn is örökké azt tették a
                        parasztgyerekekkel. Szülőik nem tartottak mellettük nevelőt, hanem egy
                        állandó sebészt, Skultényi urat, aki az asztal végén ült köztük, és
                        állandóan kezelte őket. Rendszerint húsz-huszonkét tapasz és kötés volt
                        egyik-egyik úrfin. Igazi tatár vér - szokta mondani Homlódyné -, nézze meg a
                        fejüket, olyanok, mint a mopszoké vagy a Bismarcké, valóságos kutyafejek.
                        Micsoda katonák lesznek ezekből, ha ugyan meg nem ölik magukat nagykorúságuk
                        elérkeztével az afölötti versengésben, hogy melyikük az öregebb, melyiket
                        illeti a kánok pecsétje. A szülőknek sok gondot szerzett az erre való
                        gondolat, míg végre rendesen abban nyugodtak meg: “Ej, hát legrosszabb
                        esetben kockát vetnek rá.”</p>
				<p>Ebéd után Homlódy visszavonult szundikálni, Laci, Gyuri kimentek a sebésszel
                        a falubeli kutyákat inzultálni parittyáikból, Máli néni pedig karját
                        nyújtotta Ferinek, és bevonultak a dohányzóba, ahol Máli néni maga is
                        rágyújtott egy csibukra.</p>
				<p>- No, hát utánajártam a dolognak, Fintyi-Fantyi, hanem nyomkodd meg csak egy
                        kicsit a taplómat. És most már figyelj ide, megcsinálom neked a diagnózist,
                        azután megadom a receptet.</p>
				<p>- Csupa fül vagyok, kedves Máli néni.</p>
				<p>- Minden oldalról tájékoztattam magamat, és körülbelül mindent tudok, amire
                        az ostromhoz az első sakkhúzásoknál szükségünk van. Tóth Mihály maga egy
                        becsületes, egyenes, egészséges észjárású plebejus, rettenetes hideg
                        józanságával egy olyan bástya, hogy ezen a réven nincs mit keresnünk. Erős
                        fal, amin könnyen betörik az ember feje. Hanem az asszony egy pozsonyi
                        kékfestő leánya, valami Kohlbrunn Krisztina, hiú, rangvágyó, kapaszkodni
                        szerető asszony. Amellett nagy liba, s majomszeretettel csügg az egyetlen
                        leányán. Van benne a parvenü gőgjéből is egy csipetnyi. Egészen a mi
                        terveinkhez való asszony. A szilárd bástya mellett, egy papendekli fal. Ezt
                        ott és akkor lehet behorpasztani, ahol és amikor jólesik az embernek. De nem
                        is kell behorpasztani. Magától nyílik, mindenféle kulcsra. No, most menjünk
                        át “őrá”. Te Feri! Te elpirultál!...</p>
				<p>- Nem, nem. Csak a cigarettám füstjét nyeltem el.</p>
				<p>- Nono. Hát ami a leányt illeti, az egy kellemetes teremtés, szerény és
                        természetes. Nagy műveltséget kapott, de mégse kékharisnya. A ruháit
                        Párizsból, Worthtól hozatják a szülei, mégse játssza az úgynevezett paraszt
                        comtesse-t. Hanem úgy látszik, szentimentális egy kicsit. Sok német regényt
                        szítt föl magába. Mindenáron azt akarja, hogy őt magáért rajongják körül az
                        udvarlók. Hiszen nem mondom, hogy ez lehetetlenség volna, mert elég csinos
                        kis fruska. Én még ugyan nem láttam, de szavahihető emberek mondják. Hát jól
                        van, adjon valamit magára, de ne kívánjon lehetetlenséget az emberektől. A
                        nagy vagyon fogalma ez egyszer kétségtelenül elválaszthatatlan a
                        személyétől, azon nem lehet segíteni. Ha az embernek például szép szeme és
                        egyszersmind szép homloka van, nem követelheti imádójától: “te csak a
                        homlokomért szeress”, mert az talán maga sincs tisztában, miért szereti. A
                        szép arc nagy segítség az alaknak, mint ahogy a szép alak is segítségére
                        rohan az arcnak, és mindkettőnek nagy segítsége a Worth-ruha, vagyis ami
                        ezzel összefügg: a pénzesláda. Ezek a kölcsönös egymásra való hatások
                        kitanulmányozhatatlanok. Az, aki el van bűvölve, maga sem tudja, honnan
                        szedte fel a benyomásokat, melyekből valóságos dicssugarakat fon imádottja
                        feje körül. Egy hercegnői korona a szeplőket is megszépíti, de egy hajkorona
                        is. A szegénység eltűnik, mint a kámfor, két égő szem tekintetében. Szóval
                        csodák vannak itt. De mit magyarázom én azt neked, aki már úgyis mindenféle
                        zsírral meg vagy kenve.</p>
				<p>- Higgye meg, sokat tanulok, Máli néni.</p>
				<p>- Nos, hát Tóth Marinak van egy habókja, amiről már az uram is beszélt neked.
                        Minden udvarlójára gyanakszik, hogy a pénzéért dongja körül. Innen a sok
                        kosár osztogatása. Mondják, hogy már több kérőnek adta ki az utat.
                        Kétségtelen, hogy erre nem hiányzik az ok, mert ahány “végzett” gavallér van
                        a körül fekvő megyékben, az mind szerencsét próbál Tóthéknál. A gazdag
                        leánynak híre van mindenfelé. Jönnek a nyalka uracskák, mint a darazsak a
                        mézre. Tudod, az “utolsó mozdulat”. Mikor az emberek a mozduló földet
                        akarják megállítani. Még Sáros megyéből is próbálkoznak. Mindig tele van a
                        porta. Sajtáryné komaasszonyom beszéli, hogy ott reggeltől estig
                        sütnek-főznek, habot vernek, mákot törnek, az egyik kocsi be, a másik ki.
                        Tóthné asszonyom odavan a nagy boldogságtól, az úr egy kicsikét sokallja, és
                        néha bosszankodik, de a kisasszony maga teljesen megcsömörlött a bókoló
                        lovagoktól, s olyan hideg irántok, mint a jégcsap. Sőt most már, ami nem
                        csoda, beteges mániája, hogy csakis a hozományára vadásznak. Ez volna tehát
                        az ügy állása magánál a leánynál.</p>
				<p>- Biz az nem valami biztató - mondá Feri úr, savanyú hangulatba esve.</p>
				<p>- Azért csak ne ereszd le az orrodat, mert a dolog nehéz lesz ugyan, de éppen
                        azért szép eset, s engem főleg ez izgat. Mert lásd, a galambot például
                        könnyű megfogni, egy-két búzaszemet vet neki az ember, és leszáll rá.
                        Meglőni azonban nehéz, mert sajátságos a röpülése. Nos, az urak mégse
                        fogdossák, hanem lövik. A nehezebb az élvezetesebb.</p>
				<p>- Hiszen van benne valami.</p>
				<p>- Bizony jó szerencséd, hogy múltkor a gyűlés alkalmával nem mutattad be
                        magadat. Már vége volna. A te közeledésed még gyanúsabb, mint a többi
                        gavalléroké.</p>
				<p>- Miért, kedves tantika?</p>
				<p>- Mert, de ne haragudj meg, a te becses egyéniséged valóságos messze kiabáló
                        transzparens: “Gazdag parti kerestetik.” Lampionokkal van kivilágítva
                        rajtad. Mindezeknél fogva nagy körültekintéssel, hajszálnyi finomságú
                        stratégiával kell megostromolni a kisasszonyt.</p>
				<p>- Azt magam is belátom, de...</p>
				<p>- Azt kell vele elhitetni, hogy önzetlenül beleszerettél, egy kis romantika
                        vegyítendő... mint ahogy élesztő kell a kenyérbe.</p>
				<p>- Hiszen persze, de...</p>
				<p>- Ne szólj, kérlek, közbe, mert kizavarsz a textusból. Hallgass, és figyelj, hogy mit kell tenned. Mindenekelőtt
                        meg kell tudnod, milyen lapokat járatnak Tóthék.</p>
				<p>- Az a legkönnyebb, meg lehet kérdezni az alsórekettyési postán.</p>
				<p>- A világért se. Semmi nyomot nem szabad hagyni, mely később, mikor a
                        kombinálás ideje következik be, halomra dönthetne mindent. A legnagyobb
                        óvatossággal és rafinériával kell megtudni a lapokat, pedig az ugyancsak
                        csekélység. Mikor a lapokat tudod, akkor egy olyan semleges helyen kell
                        valahol meglátnod a kisasszonyt, ahol se téged nem ismernek, se őt, s valami
                        olyan jellemzőt kell rajta megfigyelned, ami mintegy fogantyú legyen a
                        további eljáráshoz.</p>
				<p>- Nem értem. </p>
				<p>- Majd mindjárt kidomborodik. Mondjuk, hogy a vasúton találkoznál vele, s ő
                        egy piros kötésű magyar regényt olvasna, s történetesen kék pettyes ruhát
                        viselne. Te mint ismeretlen, néhány epedő, félénk pillantást vetnél rá, ez
                        hozzátartozik a taktikához; Budapestre érve egy hirdetést tennél be a
                        lapokba, amelyek hozzájuk járnak, de egypár olyanba is, amely nem jár
                        hozzájuk. </p>
				<p>- Egy hirdetést? - csodálkozott az exhadnagy. - Csak tán nem?</p>
				<p>S ezzel mintegy lehúzatva a levegőből, ahol csodálatos szárnyakat vélt kapni,
                        ösztönszerűleg nyúlt a zsebéhez, kihúzta kis kézitükrét, s megnézegette
                        magát benne, mintha mondaná: “Eh, lárifári! Itt az én erőm.”</p>
				<p>- Úgy van, hirdetést, úgynevezett apróhirdetést - folytatta Homlódyné -,
                        aminőkkel tele vannak most a lapok utolsó oldalai. Ámornak pocsolyái. Ebben
                        a hirdetésben, már ti. ha így történnék a találkozás, körülbelül ennek
                        kellene lennie: “Egy szőke fiatal hölgy, ki ekkor és ekkor ezen és ezen a
                        vonalon utazott, kék pettyes szövetruhát viselt, vörös kötésű regényt
                        olvasott, olyannyira kitörülhetetlen benyomást tett kedves egyéniségével és
                        szépségével az ott őgyelgő fiatalemberre, hogy legyen bár férjes asszony
                        vagy hajadon, boldoggá tenné őt, ha bővebbi ismeretség ápolása céljából
                        (kizárva minden rossz gondolatot) »Megsebzett szív« jelige alatt posta
                        restante Budapestre levelet írna, s abban saját lakhelyét s jeligéjét
                        közölve, a válaszolást is megengedné.” Egyszóval valami ilyesfélét foglalna
                        magában a hirdetés.</p>
				<p>- Ugyan, ugyan, mit gondol, kedves néni! - vágott közbe Feri úr
                        megrökönyödve. - Hisz ez szerelmes diákoknak és patikáriuslegényeknek való
                        stikli. Engedje meg, de ilyenek után már csak a marólúgivás
                        következhetik.</p>
				<p>Homlódyné fölénnyel nevetett, megkapván a Feri fejét, jól megrázta, miközben
                        kinyomkodott a homlokán egy ott talált vimerlit (bőratkát).</p>
				<p>- No hallod, nem hittem volna, hogy te olyan mamlasz vagy. Van is neked
                        fogalmad a pszichológiáról! Úgy látom, az asszonyoknak csak a külső bőrét
                        ismered, de hogy mi lakik alatta, arról fogalmad sincs. Szégyeneld magad,
                        fiacskám. Hiszen éppen az a nagyszerű ebben a hirdetési metódusban, hogy
                        olyan diákos, olyan primitív. Ilyenhez csak nem nyúlhat egy úgynevezett
                        rangbeli dzsentri, egy a neve, címere csillogásával dolgozó stréber, aki a
                        milliomos Tóth Máriát akarja megkaparintani. A Tóth Máriákra nem így
                        vadásznak. Ez csak a pipereárus- vagy a varrólányoknak jó. De éppen azért
                        rendíti meg Tóth Marit, mert Tóth Mari így fog okoskodni, olvasván a
                        hirdetést: “Ez nem a ficsúr skalpvadászok közül való, ők másféle
                        tomahawkokkal dolgoznak. Ez nem ismert engem, nem tudta, ki vagyok, mim van,
                        csak meglátott, és megtetszettem neki. Íme végre valaki, aki szemet vetett
                        rám, aki magamért kívánt meg. Valami tapasztalatlan jogászfiú, vagy talán
                        egy utazó ügynök, boltoslegény, de mindegy, a tény az, hogy megtetszettem
                        neki.” Bizseregni fog a kislány vére, majd meglátod, s csendes, holdvilágos
                        estéken pislákoló csillagok fénye mellett, mikor megszabadul a körülötte
                        lebzselő fecsegőktől, sokszor jut majd eszébe, hogy van valahol valaki, aki
                        őrá gondol. Vajon hol jár, kicsoda, mit csinál most? Az ábrándozás egy kis
                        ablakot nyit neki a nagy végtelenségben, ahonnan rálát...</p>
				<p>- Aztán mi hasznom lesz nekem ebből, ha szabad megkérdeznem?</p>
				<p>- Egyelőre alkalmasint semmi. Mert azt magam sem hiszem, hogy a poste
                        restante-levelezésbe beleugorjon. Ámbátor nincsen kizárva. Mert egészen
                        fehér liliomok csak a kertekben nőnek, a szoknyában járó liliomokról sohase
                        tudhatni bizonyosat. De legyen így vagy úgy, egy bizonyos, hogy e különös
                        leány szívében nyomot hagy ez az esemény, lesz ezentúl egy ismeretlen
                        valakije, akit homályos sejtelmekből mindenféle kellemes tulajdonokkal
                        ruház fel, és valahányszor este a cipőjét leveti, a gyertyát eloltja, egy
                        elröppenő sóhaj indul hozzá, míg egyszer aztán, miután az elvetett mag
                        eléggé kicsírázott a szívében, megnőtt, és már azon a ponton van, hogy a
                        kalászait is hányhatja, megjelenik a színen ő maga, az illető szeladon.</p>
				<p>Noszty Feri élénken vetette fel a lehorgasztott fejét.</p>
				<p>- Hogyhogy? - kérdé mohón.</p>
				<p>Homlódyné diadalmas mosollyal ringatta magát a hintaszékben.</p>
				<p>- Most értünk a harmadik felvonáshoz. A báránybőrbe bújt oroszlán leveti
                        végre a báránybőrt. A patikáriussegéd szentimentális szerepéből visszavedlik
                        Noszty Ferenc úr azzá, ami volt. Azazhogy még mindig következik egy szerep,
                        mégpedig most jön a legnehezebb: egy pillanatig diplomatává kell lennie,
                        hogy ravaszságának eredményeit leszedhesse. És most vigyázz már!...</p>
				<p>- Csak folytassa, folytassa kedves tante.</p>
				<p>- Aha! Ugye kezd érdekelni?</p>
				<p>- Akárcsak a Seherezádé meséi a kalifát.</p>
				<p>- Mit? Te gúnyolódol? Hajolj csak ide, kutyaházi, hadd adjak közbe egy
                        pofont. Így ni. Hát igazán nem érted, hogy mi mindent csinálhatsz kellő
                        ügyességgel ebből a mesterségesen előállított romantikából?</p>
				<p>- Sőt nem is sejtem.</p>
				<p>- No, hát mondjuk, hogy ezek a lappáliák,
                        melyek a tervemben foglaltatnak, már mind megtörténtek, egy darabig hagyjuk
                        forrni, érni, például a farsangig. Farsangkor aztán eljössz Voglányba hozzám
                        egy bálba vagy Bontóvárra a sógorodhoz, mert akkoráig Vilma is
                        beköltözködik, s bizonyosan ad egy-két főispáni bált vagy estélyt. A
                        bálban ott lesz véletlenül Tóth Mari is, akinek be fognak mutatni. Te akkor
                        egy kicsit zavarba jössz, hebegsz valamit, amivel elárulod, vagy legalább
                        érthetetlenné teszed magadat. Kimagyarázás válik szükségessé. Vagy mit tudom
                        én, mit csinálsz. Mert az ilyenben a pillanatnyi szituáció a legjobb
                        tanácsadó. Esetleg úgy vezeted a beszélgetés fonalait, mintha nem annak a
                        személynek tartanád semmit nem gyanító Maridat, akibe a laphirdetések
                        szerint beleszerettél, mintha csak csodálatosképp hasonlítana hozzá.
                        Vallatni kezded, messziről indulva, hogy nem utazott-e az ősszel ezen vagy
                        azon a vidéken, nincs-e vörös kötésű regénye, egy kék pettyes ruhája stb.
                        Mikor bevallja, hogy van, akkor már elárultad magad, elpirulsz és
                        elhallgatsz, mint egy tetten kapott diák. Ő meglehet, nem pirul el, nem
                        árulja el magát, mert a mi fajtánk jobban tud tettetni, de azért biztos
                        lehetsz, hogy már tisztában van mindennel, hogy már tudja, ki vagy.</p>
				<p>- Bravó, tantika! - kiáltott fel az exhadnagy lelkesülten, csillogó
                        szemekkel. - Hiszen maga lángész! Hiszen ez remek dolog!</p>
				<p>- Látod. Mondtam én neked. A terv úgyszólván csalhatatlan, ha valami bolond
                        véletlen ki nem lyukasztja, s akkor összehuppan, mint a hólyag. De azzal,
                        amit mondtam, ki is van már merítve a taktikai része. A többinek magától
                        kell történnie. Noszty Ferenc udvarolni fog ezentúl a maga módja szerint,
                        mint a többiek. És habár szegényebb is azoknál, és talán falánkabb a
                        hozományra, mindhiába, csacsoghatja az egész világ, figyelmeztetheti minden
                        jó embere, hogy ilyen vagy amolyan lump, és csak a pénzét akarja, nem fogja
                        nekik elhinni, mert lesz egy döntő szavú pártfogója ott belül, az ő
                        gyanakodó, bizalmatlan kis szívében, aki védelmezze: “Nem igaz, nem igaz,
                        tudom én, hogy nem igaz, tudom én, hogy szeret, egyedül magamért.”</p>
				<p>- Fölségesen van kigondolva!</p>
				<p>- Ez a házasság annyi, mintha már meglenne, mert ha nem felelnek is meg
                        egyéni tulajdonságaid annak a mintának, amit képzeletében kifest, az nem
                        fogja nagyon zavarni. Az elképzelt tulajdonságok csak ködös képek, melyeket
                        ki lehet cserélni, a ráma ellenben az ő saját hiúsága, melyet te
                        kielégítettél, a rámát tehát megtartja, el nem dobja, de a képeket
                        lassankint kicserélgeti, a képzelt tulajdonságaidat a valódi
                        tulajdonságaiddal, s ez olyan csodálatosan megy végbe, hogy észre sem veszi,
                        csak mikor egy órában meghökkenve látja, hogy már te vagy az ideál, és nem
                        az elképzelt hős. Akkor leszesz te derék gyerek, Fintyi-Fantyi, mert még a
                        hibáid is megszépülnek, mind-mind erények lesznek.</p>
				<p>- Bocsánatot kérek, Máli néni, de egyet nem értek - vágott közbe Feri -,
                        hogyan mondhatja Tóth kisasszonyt hiúnak, mikor éppen abból indultunk ki,
                        hogy mennyire szerény, magát rútnak tartja, s azt hiszi, pusztán hozományára
                        pályáznak udvarlói?</p>
				<p>- Mert nem vagy lélekanalizáló, kis szamaram. Hiszen éppen az a nagy hiúság,
                        hogy tükrének se hisz, udvarlóinak se hisz, hanem még valami erősebb
                        tanúbizonyságra vágyik. Benneteket, férfiakat könnyű megtéveszteni, ha
                        asszonyfélékről van szó. Pedig megtanulhatnátok, például egy lakásnál, ha
                        zsinórt láttok, mely akár a plafondon szalad végig, vagy alul a falakhoz
                        tapadva húzódik el, így elhajlik, úgy elhajlik, néhol a falba visz, teljesen
                        mindegy, ha kék, ha zöld vagy vörös, az azért mind a csöngettyűből indul ki,
                        és a csöngettyűhöz vezet vissza. Mondjuk, hogy Tóth kisasszony egy napon
                        megszeret téged, bizonnyal nevezhetjük azt irántad való gyöngéd érzésnek, de
                        ennek a szálai az adott esetben az ő személyi hiúságába vannak bekapcsolva,
                        onnan indulnak ki, és oda vezetnek vissza. De ez neked túl magas, azért hát
                        ne sokat okoskodj, hanem amit én most itt tölcsérrel a fejedbe öntöttem,
                        vidd keresztül okosan, és meglásd, lagzi lesz belőle a végén. Az értekezlet
                        be van fejezve, uram.</p>
				<p>Feri felkelt, hálásan kezet csókolt Máli néninek.</p>
				<p>- Köszönöm alássan a jó tanácsot, elfogadom minden pontjában, és teljesítem,
                        mint egy katona, akit háborúba vezényelnek. De természetesen itt nem elég a
                        saját igyekezetem a gondviselés segítsége nélkül. Mindenekelőtt alkalomra
                        volna szükség, hogy valami messze levő semleges helyen láthassam meg a
                        kisasszonyt. Bontóvár vagy a környék nem alkalmas színhely. Hisz itt
                        mindenki meg tudná nekem mondani, ki a “bájos ismeretlen”, aki rám oly mély
                        benyomást tett. Minek kellene itt a laphirdetéshez fordulni? Nem, nem, ez
                        túlságosan együgyű “griff” lenne. Ilyenkor ősszel pedig bizonyosan nem
                        utaznak Tóthék sehova.</p>
				<p>- Hátha. Úgy tudom, hogy szőlőjük van túl a Dunán, a Somlyó hegyen. Ilyen idő
                        tájban odajárnak szüretre, s minthogy berendezett házikójuk van a szőlőben,
                        néha ott maradnak másfél hétig is.</p>
				<p>- Ez egy eszme.</p>
				<p>- Elmégysz?</p>
				<p>- Eszeveszetten.</p>
				<p>A kutyafejű hercegnő megfenyegette az ujjaival.</p>
				<p>- De el ne hirtelenkedj semmit. Ez a plánum most már annyira a szívemhez
                        nőtt, mint a nagy íróknak a chef d’oeuvre-jök. El ne rontsd, azt mondom, mert különben velem gyűlik meg a
                        bajod.</p>
				<p>- Hát mi lesz, ha elrontom?</p>
				<p>- Megharaplak! - szólt a “tatár hercegnő” tréfásan, kivicsorítva a
                        fogait.</p>
				<p>Mind megvoltak, és olyan szép sárgák voltak a dohányzástól, mint a
                        borostyánkő.</p>
			</div>
			<div type="chapter">
				<head>TIZENEGYEDIK FEJEZET</head>
				<head>Az olvasó visszavitetik a régi időbe, mikor még a méz is édesebb
                        volt</head>
				<p>Harmincöt évvel történetünk előtt élt Pesten egy Nagy István nevű
                        tajtpipametsző. Akkor ez volt az első mesterség. Az egész ország pipázott,
                        reggeltől estig. Dohány volt quantum satis;
                        az úrnak termett, a többi lopta. A tekintetes nemesség mintegy életcéljának
                        tartotta minél több tajtékpipát és szipkát minél szebben kiszívni, úgy, hogy
                        azok úgynevezett bajuszt ne kapjanak. Akinek ez sikerült, az rendesen
                        bizonyos önérzettel tekintett múltjára, mint aki nemhiába élt a
                        sárgolyóbison. Egy-egy szépen, egyenletesen kiszítt szipkáról úgy beszéltek
                        országszerte, mint a Kohinoorról szokás, hogy itt és itt Radvánszky bárónak
                        Radványban vagy Recsky Andrásnak Szabolcsban egy olyan mahagóniszínűre
                        kiszítt pipája van, hogy nincs azon annyi makula se, mint a Szent Rozália
                        palástján, hogy olyan erős lett, kétszer ment át rajta egy szénásszekér
                        kereke, s még csak egy karcolást se ejtett rajta. A pipafaragás művészet
                        volt akkor. Sőt egyéb művészet ebben az országban nem is volt. Nagy uram
                        egy-egy sikerült pipájáról legalább annyit beszéltek az emberek, ha nem
                        többet, mint mostanában egy színdarabról, milyen a makkja, milyen a nyaka, a
                        kupakja. Ha valami újabb formájú bevégzett művet tett ki a kirakatba (az Úri
                        utcában), egész népcsődület támadt előtte. S az összegyűlt bámészkodók
                        szívesen elújságoltak némi intim részleteket a nevezetes pipakészítő műhely
                        életéből. Hogy ti. valami Tóth Mihály nevű legénye van Nagy uramnak, az
                        csinálja a legszebb példányokat. Csodálatos keze van hozzá.</p>
				<p>És igaz is volt. Ez a mi mostani alsó-rekettyési Tóth Mihályunk a Nagy István
                        műhelyében dolgozott, harminc pengő forintokért havonkint, ami akkor szép
                        pénz volt, mert kilencven húszas lakott benne; egy húszasból pedig meg
                        lehetett élni naponként, úgy, hogy még a koldusnak is adhatott volna az
                        ember egy rézgarast, ha lett volna koldus.</p>
				<p>Hanem iszen talált annak helyet Tóth Miska. Bolondja volt a könyveknek, s ami
                        jó megjelent a könyvpiacon, azt menten megszerezte. Ahelyett hogy elment
                        volna devernálni a Két Kék Bakokhoz vagy a Két Pisztolyba, vitte a
                        könyvzsákmányát a Frühjahrsfeld utcai tiszta kis szobájába, s beszítta, mint
                        a szomjas növény a harmatot. Bolond volna bort inni, mikor nektárt
                        szürcsölhet a pénzéért. Igaz, nem sok könyv termett, attól nem megy az ember
                        tönkre, s ami termett volna is, az író agyától még nagyon messze esett a
                        könyvesbolt. Petőfi Sándor például nem bírta kinyomatni az összegyűjtött
                        verseit, nem volt rá pénz. A főurak, akiké volt az ország, nem törődtek az
                        ilyesmivel. Kártyáztak, ittak-ettek és böfögtek. Egy szabómester, Tóth
                        Gáspár uram, ki a nadrágjaikat varrta, gondolta el magában, hogy az ő
                        kötelessége illő köntösben megjelentetni a legbecsesebbet, ami akkoriban a
                        magyar földön termett, és leszúrt néhány száz forintot a költemények
                        kinyomtatására. Örök szégyen az akkori nagyurakra, kik pedig lapáttal
                        szórták a pénzt, mindenütt, ahol nem kellett. Az egyszerű, szürke bekecsek
                        és dókák alatt meleg szívek dobogtak. Kasznárok, prókátorok, mesteremberek
                        nevei vannak megörökítve az akkori könyvek végső lapjain, ahol szokás volt
                        ösztönzésül kinyomatni az előfizetők lajstromát. Azok a jámbor, becsületes,
                        szegény emberek tartották meg az országot, akiké nem volt.</p>
				<p>A nemzeti lélek bujdosott, vándorolt. Hol itt tanyázott, hol ott, mint egy
                        peregrinus. Néha sehol se volt. Talán el is veszett már! Majd ismét
                        fölbukkant. Ej, hát megvan még? S milyen furcsa helyeken gyúlt ki, ahol
                        senki sem kereste volna! A császár katonáinál, a testőröknél Bécsben. Aztán
                        vándorolt, egyre vándorolt, és nem talált állandó helyet egy osztálynál sem,
                        ahová szállt. Abban az időben, amelyről írunk, a középosztály legalján
                        húzódott meg. No, fog az még följebb is menni! De biz az lejjebbre vette az
                        útját. Volt az iparosnál, láttuk a parasztnál azóta. Hiszen nincs kizárva,
                        lehetett valamikor a nagyuraknál is, csakhogy azt még nem láttuk - vagy hogy
                        még csak ezután jut oda, de már szeretnénk látni.</p>
				<p>Tóth Miskának a könyveken kívül egyébiránt volt még egy mágnese: a Nemzeti
                        Játékszín. Dehogyis maradt volna el valamelyik előadásról, kivált ha
                        történeti darabokat adtak. Míg egy szomorú napon ennek is vége szakadt - egy
                        jó barátja kedvéért. Velkovics Gyurinak hívták a barátját, ugyanabból a
                        városból való volt, ahonnan ő: Nagyszécsényből. A szüleik szomszédok voltak
                        és komák. A Velkovics uram szűcsműhelye egy házban volt a Tóth Máté
                        pékboltjával. Úgyszólván egy családot képeztek, s éppannyira szerették
                        egymást az öregek, mint fiaik, kikből mind a ketten diplomás embereket
                        akartak faragni.</p>
				<p>Tóth uram prókátornak szánta Miskáját, de az anyja ellene szólt:</p>
				<p>- Soha. Nem adom a fiamat olyan mesterségre, ahol annyit kell hazudni.</p>
				<p>Tóthné papot akart belőle, de ezt meg az apja kifogásolta:</p>
				<p>- Eredj, te golyhó, hiszen a papnak még többet kell hazudni. Ami annyival
                        rosszabb a prókátorénál, mert ezt nem illik el nem hinni.</p>
				<p>Egymás iránti gyöngédségből mindenik elejtette időközben a maga kedvenc
                        tervét, s mikor arra került sor, hogy a két egyforma korú fiúcskát Losoncra
                        viszik a nagy iskolába, abban állapodtak meg kölcsönösen, hogy Velkovics
                        koma döntse el, mi legyen a gyerekből.</p>
				<p>A koma nem vonta meg a jó tanácsot:</p>
				<p>- A mi fiunk doktor lesz, hát legyen a Miska is doktor.</p>
				<p>Ezt pedig azzal indokolta, hogy ők (Velkovicsék) már nagyon öregek, nem
                        pörlekednek senkivel, fiskálisra nincs szükségük, ahelyett sokat
                        betegeskednek, tehát doktorra van szükségük. De egy doktor mégis csak egy
                        doktor, míg ellenben ha a Miska is doktor volna, és valaki megbetegednék a
                        két család közül, még konzíliumot is lehetne tartani. Márpedig milyen szép
                        és úrias dolog, mikor híre terjed a városkában, hogy Velkovics uram vagy
                        Tóth uram fölött konzíliumot tartottak ma a doktorok.</p>
				<p>De biz ezzel se fegyverezte le a péket.</p>
				<p>- Micsoda? - kiáltá, és a fél szemével a feleségére bandzsított. - Hisz a
                        doktornak kell a legtöbbet hazudni! És ez még a papénál is rosszabb, mert
                        sohase lehet rájönni.</p>
				<p>Ebben az anyóka is osztozván, végre sok hánytorgatás, keresgélés után
                        kikotorászták a mérnöki pályát, az egyedülit, amiben nem lehet hazudni.</p>
				<p>Ősszel aztán a jövendőbeli inzsellér és doktor egy becsületes német
                        származású pipametszőhöz, Stromm Adalberthez kerültek kosztba Losoncon.
                        Stromm mesternek magának is volt egy tanuló fia, ifjabb Adalbert, akivel a
                        fiúk összepajtáskodtak. Őszinte, szinte megható barátság fejlődött ki
                        köztük.</p>
				<p>Kedves, könnyed, gondtalan évek következtek egész a retorikáig; gomboztak,
                        labdáztak, pigéztek, és egy kicsit tanultak is; eminens azonban csak Miska
                        volt közülök, kiről a professzor urak azt tartották, hogy nagy koponya, és
                        sokra viszi az életben, ha valahogy útközben el nem veri a ragya. Éles esze
                        volt, dacos nyaka, józan ítélete.</p>
				<p>És csakugyan ő tört le legelőbb. Egy kis kolera szaladt végig az országon, s
                        apja, anyja meghalt váratlanul, nem hagyván maguk után egyebet, csak jó
                        emléket az ismerősöknél. Abból azonban nem lehet kosztot fizetni Stromm
                        apónál; ezzel tisztában volt Miska, s a temetésről visszamenve Losoncra,
                        azzal az elhatározással állított be a műhelybe, hol az öreg Stromm
                        dolgozott, hogy az új helyzet szerint helyezkedik el a világban.</p>
				<p>- Stromm úr - mondta, noha eddigelé bácsinak szokta nevezni -, szüleim
                        meghaltak, és nem maradt utánuk semmi vagyon.</p>
				<p>- Hallottam, édes fiam - sajnálkozott a derék mester.</p>
				<p>- Ebből aztán az következik, Stromm úr, hogy nem tudom tovább fizetni az
                        ellátást.</p>
				<p>- Ej, ne törődj te ilyenekkel! Ahol két paniperda jóllakik, ott a harmadik
                        nebuló se pusztul éhen.</p>
				<p>- Nem kell nekem kegyelemkenyér, Stromm úr - vágott közbe a fiú keményen -,
                        köszönöm alássan a jó szívét, de nem kell.</p>
				<p>- Ejnye, forgósadta - csodálkozott a jó ember, és a szemöldökei felszaladtak
                        a homlokára -, hát mi a mennydörgés fityfene kell?</p>
				<p>- Eddig én fizettem önnek, most már azt akarom, hogy ön fizessen nekem.</p>
				<p>- Hogyhogy, barátja az erénynek? (Stromm úr nagy előszeretettel tanulta el az
                        ilyen diákkiszólásokat.)</p>
				<p>- Hát úgy értem a dolgot, hogy én évekig nézegettem itt a műhelyben, miképpen
                        faragják önök a pipákat és metszik, otthon aztán a vakációban én is
                        próbáltam a faragást, és azt hiszem, hogy hasznomat veheti.</p>
				<p>- Ugyan ne izélj, te bolond!</p>
				<p>De a fiú addig erősködött, addig követelt, engedjen hát neki a szerszámaival
                        itt a műhelyben egy pipát csinálni, s olyan határozott, imponáló volt a
                        föllépése, hogy az öreg Stromm nem volt képes megtagadni a kívánságát.</p>
				<p>- Jó, no, bánja a szösz, ronts hát el egy darab tajtékot, ha már annyira
                        rátelepedtél a lelkemre.</p>
				<p>Nevetett, hagyta, oda se nézett többé, méltóságán alul tartotta volna
                        felülni, úgy vette, mint egy gyerekes szeszélyt, s kiment inkább a kertbe a
                        palántáit öntözni. Miska pedig egészdélután dolgozott szorgalmasan, s mikor
                        a mester este akaratlanul odapillantott, s meglátta egy makrapipának a
                        kibontakozó nemes idomait, a finom vonalakat, a karcsú nyakat és a
                        ráfaragott vizsla félig elkészült figyelő fejét, ijedten csapta össze a
                        kezeit, és megrázta a diákot.</p>
				<p>- Vesd le a csizmádat, hé, hadd nézzem meg hamar, nincs-e lúdlábad, nem
                        vagy-e maga az ördög? Mutasd csak ide azt a pipát!</p>
				<p>Megnézegette, megforgatta, csóválta hozzá a fejét, dörzsölte a szemeit, nem
                        álmodik-e, elimádkozott hamarjában egy hiszekegyet, keresztet vetett magára,
                        aztán így szólt:</p>
				<p>- No hát, fiam, te nagy talentum vagy. Vétek lett volna neked a könyvek közt
                        megpenészedni. Itt maradsz a műhelyben, s úgy lesz, ahogy te mondtad, most
                        már én fizetek neked, de egyszersmind megmutogatok még egyet-mást.</p>
				<p>Miska tehát fölvette a zöld kötényét, kimaradt az iskolából, és ott dolgozott
                        az öreg Stromm oldalán két-három évig. Mindjárt az első pipáját a híres
                        Bornemissza csendbiztos vette meg a kirakatból, ami nem csekély dicsőség
                        volt. Mert a nagy csendbiztos, kinek halála után még sok évtized múlva is
                        bornemisszáknak nevezték abban az egész országrészben a pandúrokat,
                        egyszersmind nagy pipaértő hírében állt, s elég volt egy mestert kiemelni a
                        homályból maga az a tény, hogy az ő szájában látták az alkotását.</p>
				<p>Miska hovatovább olyan pipákat készített, hogy addig szállt, szállt a hírük,
                        míg a Nagy István fülébe is eljutott, s elcsalta a legényt magához
                        Pestre.</p>
				<p>Nemsokára odakerültek a pajtások. Az ifjú Strommot, akit időközben
                        katonaiskolába adtak volt, oda nevezték ki hadnagynak, Velkovics Gyuri pedig
                        orvosnövendék lett, s ismét együtt lakott Tóth Miskával, a Frühjahrsfeld
                        utcai szobácskában. Csodálatos, hogy sem a nyalka huszárhadnagy, sem az alma
                        mater “gólyája” nem restelltek a mesterlegénnyel barátkozni, ebben az
                        időpontban lévén az ifjúság a legzöldebb; sőt bizonyos fokig tekintély volt
                        Miska, aki imponált nekik, és akire hallgattak. Megszokták fölényét még az
                        iskolai padokban.</p>
				<p>Megy az idő, forog a világ, kopik az ember. Egy nap, mikor Gyuri másodéves
                        medikus volt, letette a kanalat meg a varrótűt örökre Velkovics Dávid uram
                        is (Velkovicsné már korábban elhalt), s minthogy egy kis leányka is maradt
                        (Fruzina), Gyuri taníttatására nem jutott pénz.</p>
				<p>Gyuri végszorultságában egy Bécsben lakó rokonához, anyja testvéréhez, dr.
                        Protokhoz fordult egy szép, érzelmes levéllel anyagi támogatásért, mert a
                        szülői házban gyakran hallott meséket a vagyonos orvosról, kinek tele van a
                        szobája megrendelőkkel, és aki hallani se akar nővéréről, a szegény
                        szűcsnéről, gőgje vagy talán fösvénysége miatt. Dr. Protok nem is válaszolt
                        a levélre, ami roppant kétségbeejtette Gyurit, de Tóth Miska megvigasztalta: </p>
				<p>- Ne félj, kenyeres. Ha minden gát szakad, itt vagyok én. Megosztom veled a
                        keresményemet. Mindenképpen el kell végezned az egyetemet.</p>
				<p>S azontúl búcsút mondott az irodalmi műveknek, a szellemi szórakozásnak. Ő
                        fizette a kosztot és a tandíjat Gyuriért; ő látta el apró kiadásait panasz
                        nélkül, felhánytorgatás nélkül, gyöngéden, mintha csak a legtermészetesebb
                        kötelességét teljesítené.</p>
				<p>Így tartott egész két évig ez az apai szerep, nem kis erőfeszítéssel. Noha
                        titkolta, sokszor nélkülözött, csakhogy a “student” ne szenvedjen hiányt
                        semmiben. Mégis a student unta meg a helyzetet hamarabb.</p>
				<p>Egy este, mikor fáradtan hazajött, nem találta otthon Gyurit, se a ládáját,
                        csak egy levélkét az asztalon.</p>
				<p>Kedves Miskám!</p>
				<p>Egy bolond mágnás paralysis progressivába esett, ami csinos kis szerencse rám
                        nézve. Az egyetemen egy orvosnövendéket kerestek hozzátartozói, aki
                        állandóan mellette legyen mint ápoló, s kísérgesse Meránba, Monacóba és nem
                        tudom én, milyen fürdőkbe. A sallárium
                        meglehetős, teljes ellátás a legfinomabb vendéglőkben vele együtt s
                        havonként jelentékeny összeg készpénz. Annyira meguntam már az okos
                        embereket az egyetemen, hogy ennek a bolond embernek a társasága különös
                        ingerrel bír rám nézve. Varietas delectat.
                        Én hát elfogadom ezt a majdnem kanonoki stallumot, mert nagyon bántott az
                        is, hogy a te nyakadon élősködöm. Nem szóltam neked erről semmit, mert nem
                        volt erőm tőled élőszóval elszakadni. Nem is szakadok én el soha, csak egy
                        kicsit elmegyek, s némi pénzt szedek össze, amellyel aztán elvégzem az
                        utolsó évemet. Köszönöm neked az irántam való jókat, ígérem továbbá, hogy
                        sokszor foglak értesíteni hollétemről, helyzetemről, és mihelyt lehet,
                        visszatérek hozzád stb.</p>
				<p>Miska megsemmisült, mintha valami nagy csapás zúzta volna össze. Egész éjjel
                        idegesen járt föl s alá, kezeit tördelve: “Miért tette azt, miért tette?”
                        Szinte nevetséges volt a bánatával, úgy érezte, hogy ezentúl már nincsen
                        életcélja.</p>
				<p>Gyuri szavának állt, szorgalmasan írogatott grófjáról (valami Plechnitz
                        őrgrófról) és életfolyásáról, hol innen, hol onnan, Európa különböző
                        klimatikus helyeiről, sóhajtván leveleiben, hogy már szeretne egy kis
                        töltött káposztát enni (ez a fényes hotelek kosztja ellen irányult), vagy
                        hogy már nagyon vágyik egy kis békakuruttyolást hallani... Ezt részint a
                        hangversenyek iránti csömör fokozta, mert a beteg gróffal minden
                        hangversenyre el kellett mennie, a zene csillapítólag hatván idegeire, de
                        mutatkozott ebben honvágy is, mert a József városrészben még akkor sok volt
                        a békákkal benépesített pocsolya, s esténként ugyancsak hangos volt az a
                        vidék, ahol Miska lakott.</p>
				<p>Úgy vagy egy évig még volt némi humor a leveleiben. Néha valami pajkos
                        kalandról is megemlékezett. Vidor életkedv bugyborékolt némely
                        megjegyzéséből. Hovatovább azonban rövidebbek és kedvetlenebbek lettek a
                        levelei. Látszott, hogy unja már a dolgot. Egyszer ki is fakadt: “Úgy
                        látszik - írja -, kettőnk közül én vagyok a nagyobb bolond, mert ő bolond
                        ésszel bolond, és nem tudja, hogy bolond, míg én józan ésszel láncoltam
                        magamat egy bolondhoz, és jól tudom, hogy az őrültség.”</p>
				<p>Majd egészen kimaradtak a levelei, hetek, hónapok elmúltak, egy sort sem írt.
                        Miskát elfogta a nyugtalanság. Hol van? Mi történhetett vele? Nem tudta,
                        hova írjon neki, hiszen örökké vándorolnak, futnak, a tavaszt keresik.</p>
				<p>Már éppen arra gondolt, hogy a gróf Plechnitz családhoz fordul
                        útbaigazításért, mikor levelet kapott Gyuritól, melyben Bécsből értesíti,
                        hogy elcsapta magától grófját, és a jövő héten a keddi hajóval Pestre
                        érkezik állandó ott maradásra. “Állíttasd régi ágyamat szobádba”, írja a
                        post scriptumban.</p>
				<p>Megörült Tóth Miska, és sietett a kaszárnyába Stromm hadnagyot fölkeresni,
                        vele is tudatni a nagy eseményt: “Képzeld csak, képzeld csak, megérkezik
                        kedden a fiú!”</p>
				<p>Lázas türelmetlenséggel várták a keddet, kedden pedig a hajót. Ugyancsak
                        szidták, hogy lassan cammog. Már este volt, mikor kikötött, s Velkovics
                        Gyuri ott állott velök szemtől szembe. Bezzeg volt öröm, összetorlódott a
                        sok nyájas szó. De megemberesedtél! No, csakhogy itt vagy! Úgy vártunk, mint
                        egy püspököt. Hohó, fiú, hiszen te tokát is eresztettél. De milyen csinosan
                        van öltözve!... Nosza, karon fogták, és nagy diadallal vitték az Arany
                        Sasba, mert csak meg kellett inni a viszontlátás áldomását. A borjúbőrös
                        ládát meg a köpönyeget hadd vigye haza a hordár.</p>
				<p>Valami kis nyegleség mutatkozott Gyurin. Nemcsak hideg volt egy kicsit a
                        barátai iránt, de sehogy sem akart ráismerni a városra. Miféle statua ez itt? Hát a Nagy Kristóf, hiszen tudod.
                        Ej, az ördög emlékezne minden rongy faragványra! Hát ez a templomféle ott
                        micsoda? Hm. Az a belvárosi plébániatemplom. Különös, fumigáló hangon
                        beszélt, rosszul leplezett fölénnyel. Barátai titkon összenéztek: ej, ej, mi
                        lett ebből a jó fiúból; az arcán is volt valami arrogáns, ellenszenves
                        vonás. Ugyancsak mindent kifogásolt az Arany Sasban is, olyan lehetetlen
                        nevű ételeket követelt, hogy a másik asztalnál ülő Józsa Gyuri odaszólt a
                        pincérhez, mintegy célzásul a tökéletlen fiatalember kívánságaira:</p>
				<p>- Hozzon nekem egy cápát, Károly, de egészben és rántva, öntött
                        salátával.</p>
				<p>Restellték Tóth Mihályék az esetet, de csak mégis megbocsátottak lelkükben
                        Gyurinak. Hja, ilyen a világlátott ember! Valóságos nagyzási hóbort volt
                        tőlük, hogy ilyen nagyuraknak való vendéglőbe hozták a fogadtatás nagyobb
                        pompája miatt, s íme, ahelyett hogy el volna ragadtatva, mindent fitymál,
                        az asztalkendőtől kezdve az utolsó mártásig, mint egy elkényeztetett spanyol
                        grand.</p>
				<p>A borocskától mégis átmelegedett lassankint, s elmesélte utazásainak
                        tarkabarka élményeit, egész addig, míg a gróf baja Ischlben mintegy hat
                        héttel ezelőtt dühöngő őrültségbe csapott át, úgyhogy nekirohant Gyurinak,
                        meg akarta fojtani, akkor aztán fölszedte sátorfáját, és egyszerűen
                        elszökött tőle, meg se állván Bécsig, ahol egy hónapig tartózkodott.</p>
				<p>- Mit csináltál ott annyi ideig? - kérdé Adalbert.</p>
				<p>- Egy kis dolgom akadt - felelte rejtélyesen.</p>
				<p>- Aha! Valami szoknya - mosolygott Tóth Miska.</p>
				<p>- Hé garçon, pincér! - parancsolá Gyuri. - Nincsenek francia boraik?</p>
				<p>- De igenis vannak.</p>
				<p>- Ide egy kis rajnait, ugye, fiúk?</p>
				<p>- Úgy látszik, nagyon megpelyhesedtél a gróf mellett - vélte a hadnagy.</p>
				<p>- Hagyjatok békét - vigyorgott Velkovics, az asztalra csapva a tenyerével -,
                        Bécsben már a gyűrűmet adtam el, hogy a hajóköltséget kifizethessem.</p>
				<p>- Ez már nagy hiba! - szólt a hadnagy elszontyolodva. - Mit fogsz hát
                        csinálni? Mi a szándékod?</p>
				<p>Gyuri közömbösen vont vállat.</p>
				<p>- Mit tudom én? Miska majd kigondol valamit. </p>
				<p>A hadnagy léhának találta a választ, és nem állhatta megjegyzés nélkül:</p>
				<p>- Meg kell gondolnod, pajtás, hogy Miska keze munkájával, keservesen szerzi a
                        pénzt.</p>
				<p>- Ej - vágott közbe Miska, megrestellve, hogy ilyen kényes irányban indul a
                        szó, sietett elejét venni. - Amíg nekem van, van neki is. Ez a regula nálam.
                        Csak az a baj persze, hogy nem sok van. De mindegy, nem halt még meg a
                        pénzek anyja!</p>
				<p>Koccintottak, ittak rá, de a hadnagy csak tovább nyomorgatta a fölvetett
                        témát:</p>
				<p>- Reménylem, teljes erővel nekidőlsz a félbenhagyott stúdiumoknak.</p>
				<p>- Majd még gondolkozom erről. Egyelőre pihenek egy kicsit.</p>
				<p>- Persze, nagyon elfáradtál - gúnyolódott Stromm hadnagy.</p>
				<p>E naptól fogva újra a régi élet kezdődött, Miska gondoskodott szobatársa
                        minden szükségletéről, az ő nagy türelmével és gyöngéd előzékenységével.
                        Csakhogy ez most már terhesebb feladat volt, mint annak előtte. Gyuri
                        azelőtt szerény volt, most követelő lett (Stromm hadnagy szerint:
                        szemtelen). Nem akart többé eljárni a kis vendéglőkbe: “Nem veszi be -
                        úgymond - gyomrom a közönséges kosztot.” Mindennap előállott egy-egy bohókás
                        kívánsággal, most új kalapot kívánt, majd valami különös penicilus tetszett meg neki a kirakatban.</p>
				<p>Stromm hadnagy, aki eleinte sokszor volt velük, kijelentette, hogy ő már
                        ezeket nem nézheti tovább.</p>
				<p>- Gyuri szívtelen fickó. Teljesen jóllaktam vele.</p>
				<p>Miska védelmébe vette.</p>
				<p>- Igazságtalan vagy iránta. Egy kicsit elrontotta ugyan a könnyű élet, a
                        gróffal való utazgatás, de majd meglátod, apródonként rátalál a régi jó
                        lelkére, hogy ím, megszabadult a bolondtól.</p>
				<p>- Hiszen ha megszabadult volna, de még nagyobb bolondra talált benned.</p>
				<p>A hadnagy kimaradt, kettecskén éldegéltek ezután néhány napig, mialatt
                        gyorsan laposodott Miska erszénye. Egy nap arra biztatta fel Gyuri
                        mecénását, kérjen másnap délutánra szabadságot gazdájától, mert ő akarja
                        igénybe venni az idejét, de majd csak holnap mondja meg, mire.</p>
				<p>Miska ebben se szegte kedvét, másnap azzal jött a Liciniushoz, ahol ebédelni
                        szoktak, hogy egész délutánja szabad.</p>
				<p>- Nagyon helyes, eszerint ez az én délutánom lesz.</p>
				<p>- Mit akarsz velem?</p>
				<p>- Attól függ - mondá Gyuri fürkésző tekintettel -, mennyi pénzed van?</p>
				<p>- Bizony nem sok. Ha most az ebédet kifizetem, marad még két forintom.</p>
				<p>- Összesen? - kiáltá Gyuri szinte szemrehányón, csaknem megbotránkozva.</p>
				<p>- Sajnos, de úgy állok - dadogta Miska elpirulva, de amikor látta, hogy a
                        Gyuri homloka elborul, fojtott hangon tette hozzá: - Mire kellene?</p>
				<p>- Szerettem volna egyszer mulatni. Tudod együtt, kettecskén. Valami
                        ellenállhatatlan vágy ösztökél már napok óta, hogy egy kis “kirohanást”
                        csináljunk.</p>
				<p>- Ezért kérettél velem szabadságot?</p>
				<p>- Megvallom, ezért.</p>
				<p>- No és mit neveznél te kirohanásnak?</p>
				<p>- Hogy először is egy fiákert fogadnánk, és kihajtatnánk úri módon a
                        Zugligetbe, például a Szép Juhásznéhoz.</p>
				<p>- Hisz azt még talán meg lehetne tenni két forinttal, de miből vacsorálunk
                        ezután? Nem, nem, ilyen őrültséget mégse tehetünk.</p>
				<p>- Hát nem tudnál valahol pénzt szerezni? - kérdezé Gyuri lágy, rábeszélő
                        hangon. - Gondolkozz rajta, kis öregem.</p>
				<p>- Most? Igazán nem tudnék; de holnap előleget kérek Nagy uramtól.</p>
				<p>- Nincsenek valami ékszereid?</p>
				<p>- “Sem aranyom nékem, sem ezüstöm” - idézett Miska egy Szécsényben ismeretes
                        követválasztási zsoltárból.</p>
				<p>- Hát az az óra mit vétett a zsebedben?</p>
				<p>A mesterlegény kemény, szigorú pillantást vetett barátjára, de biz az kiállta
                        minden szemöldökrezgés nélkül. Nem látszott egy csöpp fogalmának sem lenni
                        arról, hogy ő most komiszkodik. Egy nagy gyerek, gondolta Miska, szeszélyes,
                        de ártatlan.</p>
				<p>- Aztán mit akarnál, hékás, azzal az órával?</p>
				<p>- Tedd zálogba.</p>
				<p>- Azt nem lehet - pattant fel idegesen. - Atyám vette ajándékba, mikor
                        Losoncra vitt, hiszen emlékszel, az egyetlen emlék tőle. Nem sokat ér,
                            klepszidra, de én nem válhatok meg
                        tőle.</p>
				<p>- Ej, hiszen mindennap megválasz tőle, mikor este az asztalra kiteszed, s
                        nélküle alszol.</p>
				<p>- De legalább beleketyeg az álmaimba.</p>
				<p>- Hiszen kiválthatnád holnap.</p>
				<p>- Nem, nem, ne kívánd tőlem!</p>
				<p>- Tedd meg, Mihálykám, ha szeretsz.</p>
				<p>Addig-addig cirógatta, kéregette, hogy nem bírt neki ellenállni, bevitték az
                        órát egy zálogházba, és egy kocsit fogadtak, mely a Zugligetbe röpítette
                        őket. A Szép Juhásznénál Gyurit csodálatos szomjúság fogta el.</p>
				<p>- Mihálykám, fiacskám, tudod-e, mit indítványozok. Csináljunk magunknak egy
                        jó órát. Igyunk meg egy palack francia pezsgőt.</p>
				<p>- Félek, a vesztedet érzed, fiú - intette Tóth Miska. - Mi lesz veled, ha
                        ilyen szokásaid vannak? Sírni volna kedvem, nem pezsgőzni.</p>
				<p>- Tedd meg, csak ez egyszer. Sohasem kívánom többet.</p>
				<p>- Becsületedre mondod?</p>
				<p>- Arra. Csak a bizonyítékot akarom, hogy jó szívvel vagy irántam. </p>
				<p>- Hogyan kételkedhetnél ebben?</p>
				<p>- Akkor hát hozasd meg a pezsgőt.</p>
				<p>- Hiszen szívesen hozatom, nem a pénzt sajnálom, csak a saját gyengeségemet
                        szégyenlem, hogy olyanban engedek, amivel nem teszek veled jót, és ami
                        mindenképpen helytelen.</p>
				<p>Denique meghozatták a pezsgőt, nagyot durrant a dugó, Gyuri hurrát kiáltott
                        hozzá, aztán összeütötték a habzó kelyheket, s iddogálás közben, amint a
                        rózsaszínű köd ereszkedett lassan az agyukra, a fölséges panoráma helyett,
                        amit Pest nyújthatott, Szécsény ugrott ki, a kis sárga házikó, ahol éltek, a
                        hímes rétek, mezők, ahol imitt-amott egy-egy madárfészket tudtak, szállt,
                        szállt képzeletük, fölturkálta a sok apró csínyt és minden egyebet. Milyen
                        szép volt még akkor ez a világ!</p>
				<p>Aztán ennek is vége volt, megitták az utolsó kortyot is.</p>
				<p>- Minden órádnak leszakítsd virágát - elméskedett Gyuri -, de sajnos, nekünk
                        minden óránk a te órád volt, s annak a virágát már leszakítottuk, menjünk
                        hát haza.</p>
				<p>Vidáman, virágos kedvvel hajtattak vissza a városba, gangosan hátradőlve a
                        puha kocsiülésen, mint a becsípett úrfiak és arszlánok szoktak. </p>
				<p>A Váci utcában egy helyütt, éppen a híres Klemitzer ékszerész ragyogó boltja
                        előtt, megdöfte Gyuri botjával a kocsist.</p>
				<p>- Hó, álljunk meg! Szállj le, hű pajtásom, kamarásom. Még egy bolondságom van
                        hátra. Hadd rázom ki azt is, s aztán lássunk a komoly élethez. Gyere csak be
                        utánam!</p>
				<p>Gyuri eközben a Klemitzer-bolt felé lépkedett, s megfogta a kilincset.</p>
				<p>- Gyuri, ne okoskodj, hová mégysz oda?</p>
				<p>- Gyere csak utánam!</p>
				<p>- Nem vagyok bolond. Mi dolgod van neked ott?</p>
				<p>- No, csak gyere be, majd meglátod.</p>
				<p>- Valami éretlen ostobaságot fogsz elkövetni.</p>
				<p>- Szavamat adom rá, hogy semmi éretlenséget nem szándékozom elkövetni, gyere
                        no, kérlek. Nem szabad engem elhagynod.</p>
				<p>Utána ment, a pezsgő az ő bátorságát is megnövelte, de azért a háttérben
                        maradt, s nem minden szepegés nélkül várta, hogy mit akar Gyuri.</p>
				<p>- Van-e valami szép, értékes aranyórája, Klemitzer úr?</p>
				<p>Klemitzer (kis, vörös hajú emberke) meghajtotta magát, és néhány csinos
                        aranyórát mutatott.</p>
				<p>- Nincs valami különösebb darab, kövekkel kirakva?</p>
				<p>- Van egy - mondá Klemitzer -, melyet Nádasdy grófnak készítettem, de közben
                        meghalt, és az örökösei nem akarták átvenni.</p>
				<p>- Mutassa!</p>
				<p>Gyönyörű órát vett ki egy bársonytokból, melyet rubinok és gyémántok
                        díszítettek.</p>
				<p>- Megjárja - mondá Gyuri. - Hogy az?</p>
				<p>- Ugyan ne bolondozz, Gyurka, gyere ki - szólt közbe hátulról a jó barát,
                        akit nyúlszemeivel szeretett volna Klemitzer úr ledöfni.</p>
				<p>- Hatszáz forint - felelte Klemitzer.</p>
				<p>- Megtartom - mondá Gyurka. - Most már csak egy aranyláncot keressen
                        hozzá!</p>
				<p>Tóth Miska jónak látta erre egész az ajtóig hátrálni.</p>
				<p>- Gyurka, Gyurka! - intette onnan még egyszer.</p>
				<p>A láncot azalatt kikereste Klemitzer, az éppen száz forint volt.</p>
				<p>- Tehát hétszáz forint összesen - veté oda Gyurka könnyedén, s ezzel
                        megfogván az órát láncostól, Miska felé nyújtotta:</p>
				<p>- Gyere hát közelebb, kedves öregem, fogat fogért, órát óráért, fogadd el
                        tőlem, kérlek, ajándékba.</p>
				<p>Miska bizony a világért se ment volna közelebb, hogy az órát fogja, ahelyett
                        inkább görcsösen fogta a kilincset, mert érezte, hogy most mindjárt jön a
                        “stikli” csattanója.</p>
				<p>Jött is, de nem ahogy ő képzelte, mert Gyurka kihúzott az oldalzsebéből egy
                        vastag papír paksamétát, amelyet szétterítvén, kivillant egy nagy csomag
                        ezeres bankó, ezekből elnyálazott egyet, megfricskázta, aztán letette
                        Klemitzer elé.</p>
				<p>- Tessék belőle visszaadni!</p>
				<p>De mire szétnézett volna a boltban, akkorra már Tóth Miska rémült arccal
                        ugrott ki, s futott, futott lihegve, remegő szívvel, végig az utcákon, mint
                        egy kergetett vad, és meg sem állt, csak otthon, a Frühjahrsfeld utcai kis
                        szobában, melyet magára zárt belülről, s végigdobván magát a kanavász
                        díványon, keserves sírásra fakadt: “Jaj nekem, százszor jaj, kígyót neveltem
                        a tejemen!”</p>
				<p>Még le sem csillapodott a lelki háborgása, mikor Gyurka is megérkezett;
                        hallani lehetett belülről, amint megáll ott künn a robogó bérkocsi, majd
                        kip-kop, ismerős ütemű léptek közelednek a kis szobához, megzörren a
                        kilincs, de nem enged az ajtó.</p>
				<p>- Miska, eressz be!</p>
				<p>Semmi hang belülről.</p>
				<p>- Ne tettesd magad, tudom, hogy bent vagy, látom, belülről van a kulcs a
                        zárba téve, ne csinálj rossz tréfákat.</p>
				<p>Mire hatalmasan kezdte az ajtót rázni, hogy recsegett, ropogott a
                        pántoknál.</p>
				<p>- No, hát bent vagyok, ha éppen tudni akarod - hangzott ki most tompán,
                        szinte rekedten a Miska szava -, de szándékosan nem bocsátlak be, mert én
                        becsületes ember vagyok.</p>
				<p>- Hát mondtam én, hogy nem vagy becsületes? - kedélyeskedett Gyuri.</p>
				<p>- Ládádat, köpenyedet kitettem az ajtó elé, eredj isten hírével, amerre a
                        szemed lát.</p>
				<p>- Micsoda? Csak talán nem akarsz elkergetni magadtól, mint egy megveszett
                        kutyát?</p>
				<p>- De igenis, mint egy elveszett embert. Megsiratlak, de nem akarlak látni
                        ezentúl, nem kívánok veled egy levegőt szívni többé. Ha bűnbe estél, én nem
                        dobom rád az első követ, nem küldöm utánad a rendőrt, de közösségben sem
                        akarok lenni veled. Menj, menj innen! Az Isten szent nevére kérlek. A mi
                        útjaink elváltak örökre.</p>
				<p>A künn levő fiatalember felkacagott erre vidoran, édesdeden, az ártatlanság,
                        gondtalanság ezüstös, tiszta hangján. Miskának úgy tetszett ez, mintha egy
                        csengettyű szólna, melyen nincs repedés, sőt karcolás se.</p>
				<p>- Ej, ugyan ne okoskodj, legyen eszed, eressz be hamar! - sürgeté Velkovics
                        még mindig nevetve.</p>
				<p>- Nem, nem!</p>
				<p>- Mindent megmagyarázok, kedves öregem, csak eressz be.</p>
				<p>- Köszönöm, de nem vagyok hiszékeny. Annyi pénzt, amennyit én nálad láttam,
                        nem lehet tisztességes úton szerezni. Ezt az egyet tudom. A többire nem
                        vagyok kíváncsi. Az Aladdin csodalámpájának szellemei behatolhatnak
                        mindenüvé, de az én fejembe nem. Távozz kérlek, ha már gonosz útra
                        tévelyedtél. Elégedj meg azzal, hogy már eddigi itt-tartózkodásod is
                        beszennyezett, magam előtt ugyan nem, de a mások szemében mindenesetre.</p>
				<p>- Hiszen értelek - felelt Gyuri -, tudom méltányolni eljárásodat, rossz
                        tréfát csináltam, hát most iszom a levét, punktum, de ha egyszer mondom,
                        hogy ártatlan vagyok, mint a ma született bárány.</p>
				<p>- Nem hiszem.</p>
				<p>- De legalább hallgass meg.</p>
				<p>- Nem hallgatlak meg.</p>
				<p>- A gyilkost se ítélik el kihallgatás nélkül.</p>
				<p>- Én téged elítéllek - kiáltá Miska ünnepélyesen. - Távozz közelemből,
                        sátán!</p>
				<p>- Ha már nem bocsátasz be - esengett Gyuri -, legalább azt az utolsó
                        kérésemet teljesítsd, hogy nyisd ki az ablakot, hadd adjak be neked egy
                        írást.</p>
				<p>- Minek nekem a te írásod?</p>
				<p>- Elolvasod, aztán ha nem tetszik, visszaadod...</p>
				<p>- Undorodom az érintésétől.</p>
				<p>- És ha akkor mégis elküldesz, hát elmegyek szó nélkül, örökre, ellenben
                        pedig...</p>
				<p>- Mit akarsz az “ellenben”-nel?</p>
				<p>- Ellenben leülök a küszöbödre, s isten engem úgy segéljen, nem megyek el
                        onnan élve, míg ki nem jössz, és végig nem hallgatsz.</p>
				<p>- Jó. Végezzünk. Eredj ki az utcai ablakhoz, én addig kinyitom, tedd be az
                        írásodat, mert én nem akarlak látni, elolvasom, visszateszem, s onnan aztán
                        elveheted.</p>
				<p>Így is lett. Gyuri kiment az utcára, s kikeresvén a zsebében levő
                        íráscsomagból egy ívet, felágaskodott egy kicsit, s becsúsztatta a zöldre
                        festett zsalu bordái közt. Tóth Miska meghallotta a papírsustorgást, de ő
                        feléje se ment hamarosan, csak később nyúlt utána, hogy figyelmesen
                        átbetűzze a németül írt okmányt.</p>
				<p>Sápadt arca megszínesedett apránkint, szíve hangosan dobogott az örömtől,
                        aztán egyszerre lecsapta az asztalra a papirost, és kiszaladt kabát, mellény
                        nélkül, hajadonfővel, ahogy otthon volt, az utcára, Gyurihoz, a nyakába
                        ugrott, átnyalábolta, megropogtatta a derekát, összecsókolta két oldalról,
                        aztán így a karjai közt vitte be a szobába, mint a kisgyereket szokás, hiába
                        tiltakozott az ellene:</p>
				<p>- Jaj, meg ne fojts! Huh, minden csontomat összetöröd! Eressz el, kérlek. Én
                        csak fiákerezni akartam, de arra nem gondoltam; hogy ilyen alkalmatosságon
                        vonuljak be.</p>
				<p>De Miska csak vitte, mint egy pelyhet, s közben nem győzte a bocsánatkérő
                        szavakat keresgetni.</p>
				<p>- Ne haragudj - rebegte elérzékenyülten -, hogy megsértettelek.</p>
				<p>- Meg biz a macskát. Adok is én a te sértéseidre valamit.</p>
				<p>- Hát mármost ülj le, és beszéld el a dolgokat.</p>
				<p>- Most már egy kukkot se mondok addig, míg a pipámat meg nem töltöd.</p>
				<p>- Én pedig meg nem töltöm, azt elhiheted, ha örökre megnémulsz se. Mert a
                        szegény pajtásnak megtettem eddig, de a nábobot én ki nem szolgálom.</p>
				<p>- Jól van no, megtömöm magam, bár olyankor sohase szelel olyan jól.</p>
				<p>Rágyújtottak, s letelepedvén egymással szemben a pipamodellekkel megrakott
                        asztalnál, Velkovics Gyuri a következőkben beszélte el szerencséjét:</p>
				<p>- Június első napjaiban szöktem meg Ischlből a grófomtól, s egyenest Bécsbe
                        mentem, hogy onnan Pestre hajókázzam. Volt pedig összesen húsz forintom,
                        beszálltam a Vidám Pelikánhoz azzal a tervvel, hogy az éjszakát Bécsben
                        töltöm, és reggel megyek tovább. Este felé az utcákon őgyelegve, unalmamban
                        egy cirkuszba váltottam jegyet, hol valami miss Lenora Walton produkálta
                        magát, ingerlő, arasznyi szoknyácskában. Hogy szép volt-e? Gondolom. És hogy
                        tudott lovagolni! Olyat még nem látott kend, bácsi. Egész Bécs bomlott érte,
                        mert egész Bécs ott volt, vagy legalább nagyon sokan, és mindenesetre többen
                        eggyel, mint amennyi az én tervembe beleillett. Azt a valakit sokallom
                        ugyanis, aki ellopta a zsebemből a tárcámat, úgy, hogy a cirkuszból kijövet
                        néhány rézkrajcárral a zsebemben találtam magamat egy ismeretlen
                        nagyvárosban. Elhűlt bennem a vér. Mit csináljak? Neked akartam írni, de mi
                        lesz velem addig, míg tőled segélyt kaphatok? Máris éhes voltam, de hogy
                        vacsoráljak, a pénzem nem volt elég. Kétségbeesve töltöttem el az éjt a
                        Pelikánban, mindenféle terveket szőve éhen-szomjan, a holnapi napra nézve,
                        végre is nem volt más választásom, mint fölkeresni nagybátyámat, dr.
                        Protokot, aki ugyan rideg agglegény és fösvény, szívtelen ember, hiszen
                        eleget hallhattad a nevét otthon, Szécsényben, mikor a szüleim szidták, de
                        ilyen esetben talán mégsem hagy az utcán elpusztulni. Lázadozott bár bennem
                        a büszkeség, és a gyermekéveimben fölszítt gyűlölet érzése fejembe kergette
                        a vért, de mégis erre határoztam magamat. Végre is könnyű volt választani a
                        kigázolási módok közül, mikor csak ez az egy kínálkozott. Ej, mi bajom
                        eshetik, ha megkísérlem? Legfeljebb kidobat a szolgáival, és akkor se leszek
                        már rosszabb helyzetben, mint most. Igen ám, de hol találjam én meg dr.
                        Protokot ebben a rettenetes városban? Reggelre kelve, az utcákon
                        kérdezgettem hordároktól és egyéb járókelőktől, persze senki sem tudta,
                        kicsoda dr. Protok, pedig hogy beszélte a mamám, milyen híres doktor, hogy
                        egész Bécs róla beszél! Végre egy öregúr azt tanácsolta, nézzem meg valamely
                        kávéházban az orvosok lakjegyzékében, ott meg fogom találni. S tényleg
                        kikerestem. Dr. Protok Vince, lakik Kemetter-gasse Nr. 23. Félelem és remény
                        közt hányattatva siettem a jelzett házhoz, egy kétemeletes komor, ódon és
                        barátságtalan épülethez. Minden kopott, rozzant, földszint néhány bolt, és
                        egy korcsma a bal szögletben, a Százéves Hollóhoz, a kapualja sötét, a
                        lépcsők hepehupások, mégis igaza volt a szegény mamának, hogy sokan
                        járhatnak Protokhoz, ugyancsak kitaposták lépcsőköveit a páciensek. A
                        csengettyűzsinór után indulva, mindenekelőtt a házmesteri lakáshoz indultam
                        tájékozódni, hogy hol lakik az öreg. A zsinór egy kis, piszkos cellához
                        vezetett az udvar mélyén, hol egy asztalkánál pápaszemes öregasszony ült, és
                        nagy figyelmesen kártyákat rakott ki. “No, mi az?” - förmedt fel bosszúsan,
                        fel se nézve, amint beléptem. “Hol lakik dr. Protok?” - kérdém. Fölemelte
                        bal kezét, amelyben nem volt kártya, és némán a mennyezet felé mutatott
                        száraz csontos ujjaival, hogy ott lakik. “Vagyis az első emeleten?” - kérdém
                        ismét, bővebb magyarázatot várva, mire kedvetlenül rázta meg a fejét, és már
                        lefelé mutatott a kezeivel, hogy ott lakik dr. Protok. “Hogyan? A pincében?
                        - mondom én hitetlenül. - Maga tréfál velem, anyóka. Fent is, lent is nem
                        lakhatik a doktor úr.” Erre a megjegyzésemre elvörösödött az anyóka,
                        látszott összehúzódó arcizmain, hogy köhögési roham környékezi, hirtelen
                        kieresztett a szájából egy diót, melyet a kártyakirakás alatt különös
                        babonából a nyelve alatt tartott (ahogy később megtudtam), s miután előbb
                        kiköhögte magát, ekképpen szólott, vasvillaszemeit rám szegezve: “Hohó,
                        uracskám. Amit mondtam, mondtam. Heller anyó sohase beszél zöldeket. Dr.
                        Protok lakhatik fent is, lent is, aszerint, ahogy én mutattam, amint vagy az
                        égbe ment, vagy a pokolba, mert Protok dr. meghalt.” “Ó, Istenem, és mikor
                        halt meg?” “Bizony már egy fél esztendeje.” “Ez aztán borzasztó!” - mondám
                        önkéntelenül, helyzetemre gondolva. “Mi borzasztó? - fortyant fel az
                        anyóka. - Magoknak betegeknek mindegy. Az egyik doktor olyan, mint a másik
                        doktor. Egyik se tud semmit. De mit szóljak én? Engem itthagyott
                        könnyelműen, anélkül hogy gondoskodott volna rólam, a ház idegen kézbe
                        került, s akkor Heller anyónak fel is út, le is út, a végrendeletben meg se
                        említett, komisz kutya volt, ez az igazság.” “Úgy? A ház tehát az övé volt -
                        kérdém -, és ki örökölte utána?” “Ej, valami vagabundus, akit a hatóság
                        azóta sem bír megtalálni - felelte Heller anyó -, valami Velkovics György
                        nevű lump diák.”</p>
				<p>- Képzelem, mennyire megörültél - szólt közbe Tóth Miska, aki elfojtott
                        lélegzettel hallgatta eddig a történetet.</p>
				<p>- Gondolhatod. Ez a szó szárnyakat adott, legott rohantam egy ügyvédhez,
                        kivel megkerestük a hatóságnál a végrendeletet, melyet az imént nyújtottam
                        be neked az ablakon, s ki, miután személyazonosságomról is meggyőződött,
                        ellátott bőven előleggel, s egy hónap alatt lebonyolítá az egészörökséget. A
                        házat eladtam kétszázezer forintért.</p>
				<p>- De hát hogy volt lelked mindezeket eltitkolni előttem?</p>
				<p>Velkovics Gyuri hamiskásan mosolygott.</p>
				<p>- Mert próbára akartalak tenni, hogy olyan igazi önfeláldozó barát vagy-e,
                        amilyennek képzeltelek. Azért voltam olyan szemtelen és követelő
                        irányodban.</p>
				<p>- No és hogy vált be a próba?</p>
				<p>- Túlhaladta várakozásomat.</p>
				<p>- Hát mármost mihez kezdesz azzal a sok pénzzel?</p>
				<p>- Mindenekelőtt gondoskodom saját kényelmemről, és ez egyelőre abból áll,
                        hogy szeretném, ha megint te töltögetnéd a pipámat, mint azelőtt, minthogy
                        pedig te azt mondod, hogy a gazdag embert nem szolgálod, hát azért is, meg
                        amazért is, hogy ami a tied volt, azt mindig megosztottad velem, most én is
                        megosztom veled, amim van.</p>
				<p>Ezzel benyúlt a zsebébe, kihúzta az egész szemkápráztató pénzcsomagot, s az
                        egyik köteget odahelyezte Miska elé.</p>
				<p>- Száz darab ezres, ez a fele, ez a tied.</p>
				<p>Miska incselkedő tréfának vette a dolgot, s közömbös arccal tolta vissza a
                        bankjegycsomagot.</p>
				<p>- No, csak tedd el, és ne hozz kísértésbe, mert még el találom venni.</p>
				<p>- Hiszen komolyan a tied.</p>
				<p>Miska a barátja szemébe nézett, s kiolvasván annak igaz szándékát, felette
                        elérzékenyült.</p>
				<p>- Köszönöm, pajtás, szép tőled, de nem fogadhatom el, nem nekem hagyta azt a
                        te nagybátyád. Az órát, amelyet felajánlottál a boltban, elfogadom emlékül,
                        de hogy a vagyonod felétől megfosszalak, ahhoz nekem nincs lelkem. Az ilyen
                        ajánlatokkal csak megsértesz. </p>
				<p>- Már megint okoskodol? - bosszankodott Velkovics. - Elrontod az embernek
                        minden örömét a savanyú életnézeteiddel. Hát illik az tőled? Tedd el hamar
                        azt a pénzt, ha mondom, mert még bajba kerülsz. Benyit a házmester,
                        meglátja, rendőrért szalad, s bevisznek. Te azt fogod mondani, hogy az én
                        pénzem, és csak rád akartam disputálni, én letagadom, de különben sem akadsz
                        olyan együgyű bíróra, aki elhiszi neked. Azért hát tedd el... no, szépen
                        kérlek...</p>
				<p>Összetette kezeit, s meglágyította a hangját, mint mikor valami makrancos
                        gyereket kell rávenni valamire.</p>
				<p>- Nincs rá eset - mondá Tóth Miska eltökélten. - Az ilyen regényekbe való
                        nagylelkűségi rohamoknak rendszerint csak az eleje kellemes.</p>
				<p>- Nem értesz engem, ez az egész. Ne hidd, hogy csak bolondjába szórom ki a
                        pénzemet, mint egy őrült, s ezért aztán vonakodol azt fölszedni. Úgy tekints
                        engem, mint egy furfangos, számító üzletembert. (Hiába vigyorogsz, mert az
                        így van.) Az okos tőkepénzes sohase teszi mindenét egy lapra, gyakran látni,
                        hogy a fele vagyonát földvásárlásba fekteti, a másik felén papirosokat vesz,
                        én a fele tőkémet átadom neked, úgy fogván fel a dolgot, mintha két részből
                        állnék: ha az egyik felerészemen rosszul megy a tőkeszaporítás, a másik
                        részen jól mehet. Az ember nem juthat olyan könnyen tönkre. Ne hidd, azért
                        adom oda az örökségem felét, mert elszédített a sok pénz, és nem tudok vele
                        mit csinálni. Ó, én egy cseppet se sokallom, sőt azért adom oda felét, mert
                        keveslem. A szerzés ördöge egyszerre szegődött hozzám a szerencsémmel, s
                        most szüntelen szurkál a sarkantyújával. Úgy bizony, kedves Miskám, nem a
                        pénzemet osztom én meg veled, hanem voltaképpen az eszemet és a szerencsémet
                        egészítem ki a tieddel. Mert úgy értem a jövőt, hogy a száz-százezer forint
                        tőkével mindenikünk valamely komoly munkához lát önállóan, tetszése,
                        vezérlőcsillaga szerint, és a százezer forint esetleg új százezer forintokat
                        fog szülni. Lehet, hogy mind a ketten boldogulunk, akkor a százezer
                        forintomat visszafizeted, s ezzel vége; lehet, hogy tönkremegyek, s ebben az
                        esetben hozzád fordulok: “most már te segíts ki engem”; megeshetik, a te
                        puskaporod fogy el előbb, s akkor egy szép napon bekopogtatsz hozzám, és te
                        hozod el az üres tarisznyát megtöltés végett.</p>
				<p>- Hiszen mind szép ez így elméletben, de a harmadik eshetőséggel nem
                        számoltál.</p>
				<p>- S melyik az?</p>
				<p>- Ha mind a két tarisznya üres talál majd lenni.</p>
				<p>Velkovics vidáman vont vállat.</p>
				<p>- Eb gondol ilyenre. És hát végre is ott leszünk, ahol voltunk. Megmaradnak a
                        szép emlékeink.</p>
				<p>- Neked talán megmaradnak, de az én lelkemen még azonfelül megmarad egy
                        mázsás kő is, hogy én kísérleteztem el a fele vagyonodat. S ez a kő nagyon
                        nyomna engem. Láthatod tehát, miért nem mehetek be ajánlatodba, mely rám
                        ilyen hátránnyal végződhetnék, egyenlőtlen helyzetet teremtve.</p>
				<p>- Lárifári. Micsoda nevetséges okoskodás! Vagy veszed a pénzt egykettőre,
                        vagy itt a szemed láttára elégetem, oly igazán, amint Velkovics Györgynek
                        hívnak. Add idébb csak, kérlek, azt a kéngyertyát!</p>
				<p>(Kéngyertyának a gyufát hívták akkoriban, mely éppen abban az évben volt új
                        találmány.)</p>
				<p>Oly határozott mozdulattal nyúlt a kéngyertya után György, hogy amilyen
                        szenvedélyes természetű, szeles és hirtelen akaratú volt, a fenyegetés
                        beváltásától komolyan tartani kellett. Az okos, higgadt Miska nem találta
                        ezek után célszerűnek az ellenkezést. Sőt, amint tovább gondolkozott,
                        szerencsésnek kellett ítélnie a Gyuri szándékát, éppen Gyuri érdekében.</p>
				<p>Elvitázhatatlanul volt Gyuriban némi uralkodási hajlam, aztán egy kicsi
                        keleti, ábrándozó természet. Nád, aki a szél ingása szerint hajlik.
                        Azonfelül szép fiú, kacér asszonyok kezébe kerülhet. Isten tudja, mennyit
                        fog rontani jellemén az örökség is. Hátha gyorsan nyakára hág? Ebben az
                        esetben milyen jó lesz, ha megmarad az a rész, amit Tóth Miskánál
                        hagyott!</p>
				<p>Ekképpen szőtte gondolatait Miska. Hiszen ő átveheti, de nem fogja tekinteni
                        magáénak, úgy veszi, mintha valami letét volna, vagy ha hozzányúl is, csak
                        biztos szaporítás céljából teszi. De ezt nem szükség most kijelenteni. Csak
                        higgye Gyuri, hogy véglegesen neki adta. Hiszen éppen ez a forma a
                        szerencsés. Így könnyebben lesz önmérséklő a költekezésben, gondolván, hogy
                        a nála maradt felerész voltaképpen az egész vagyona.</p>
				<p>Sőt hovatovább hömpölygette elméjében, mindjobban kialakult és módosult a
                        dolog. Milyen bolond voltam - gondolta -, nem akartam elfogadni Gyuri
                        ajánlatát, pedig ha Gyurinak nem jut eszébe, magamnak kellett volna
                        kiravaszkodni, hogy ketten gazdálkodjunk önállóan a pénzzel, ami később
                        kifejlesztheti a versengést, hogy ki bír többet produkálni, s ilyen valami
                        rugó okvetlenül szükséges a Gyuri könnyed alapjellemének megedzéséhez. </p>
				<p>Miska tehát elvetette első gondolatát, hogy letétnek vegye a kapott összeget,
                        ellenkezőleg, hozzányúl, jövedelmező üzletbe fekteti, tekintvén azt
                        kölcsönnek, melyet valamikor busás kamatokkal kell visszatéríteni.</p>
				<p>Átvette a pénzt, és most már elkezdődött a tervezgetés. A szerencséből se jó
                        a nagy adag. Se aludni, se enni nem tudtak a sok színes tervtől, a sok
                        álmodozástól, sehogy sem bírták elhatározni, mihez kezdjenek. Egyelőre abban
                        állapodtak meg, hogy egy kis világot próbálnak, megnézik előbb az európai
                        nagyvárosokat, hogy az odavaló emberek mit csinálnak.</p>
				<p>Az első állomás Bécs volt, hol a Stadt Frankfurtba szálltak. Velkovics már
                        teljesen otthon volt Bécsben, s nagy kedvteléssel vezetgette tanulékony és
                        ámuló barátját az ős császárvárosban. </p>
				<p>A Stadt Frankfurtban egy pozsonyi öregúrral ismerkedtek meg, bizonyos
                        Kohlbrunn Frigyessel, aki egy híres orvostanárral kezeltette lábbaját, s
                        evégből hosszadalmasan tartózkodott Bécsben. Az öregúr unta magát esténként
                        az étteremben egyedül, s engedelmet kért, hogy átülhessen beszélgetni a
                        fiatal honfitársakhoz, és áthozhassa söröcskéjét. Nyájas, kedves modorú úr
                        volt, de nem minden ravaszság nélkül való. Apránként megismerkedtek, s némi
                        bizalmas viszonyba jutottak, különösen Miskával rokonszenvezett, aki gyakran
                        maradt otthon vendéglői szobájában, olvasgatván napközben is, míg Gyuri apró
                        kalandok után futkározott a városban. Ilyenkor szobáikban is felkeresték
                        egymást egy kis csevegésre, az öregúr elbeszélte, hogy ő kékfestő
                        Pozsonyban, és az üzlete meglehetősen megy, csinos vagyona van, úgyhogy
                        minden gyereke ötvenezer forintot fog kapni; ilyenkor kidüllesztette a
                        mellét, és bizonyos önteltséggel szippantott burnótjából. Ilyen
                        beszélgetések alatt Miska is kigombolkozott, s bevallotta, hogy valami
                        üzlethez szeretne kezdeni, csak azt nem tudja, mihez, éppen abban fő a feje. </p>
				<p>- Hogyan? Üzlethez? - csodálkozott az öregúr. - Hát nem tanuló úrfiak az
                        unokaöcsémék?</p>
				<p>- A barátom orvostanhallgató, de én csak mesterlegény vagyok, vagyis
                        voltam.</p>
				<p>- Ah - szólt az öregúr meglepetve, gőgös tekintettel mérve végig a szelíd
                        Tóth Miskát -, és milyen mesterséget tanult?</p>
				<p>- Pipametsző voltam.</p>
				<p>- Pfuj! - kiáltá megvetőleg. - Hisz az nem is mesterség. Mióta a szivornyát
                        (a szivart hívták így némelyek) feltalálták, a pipák halála már csak rövid
                        idők kérdése.</p>
				<p>Azóta szembetűnően hidegebb lett, s bizonyos fennhéjázó modorban érintkezett
                        az ifjakkal, de Tóth Miska a maga szerénységével és egyszerű jóságával észre
                        sem vette, s egy nap bizalmasan tanácsot kért Kohlbrunn úrtól mint
                        tapasztalt üzletembertől, hogy pénzét, mellyel majdan valamit kezdeni akar,
                        hol és milyen formában helyezhetné el teljes biztonságban olyan helyre,
                        melyhez távoli városokból is könnyű és egyszerű volna a hozzáférés, mert
                        idegessé teszi a zsebében hordania.</p>
				<p>Kohlbrunn úr egy régi bankházat ajánlott a Kärntner Strassén, de arra a
                        kérdésre, hogy Kohlbrunn úr talán oly jó lenne és őt, a járatlant
                        odakísérné, kereken kijelentette:</p>
				<p>- Ej, barátom, maga túlságosan sokat akar. Csak menjen el egyedül, senki sem
                        fogja önt meglopni. Azok ott becsületes emberek. Aztán én a fájós lábammal
                        csak kocsin mehetnék, s ez az ön tőkécskéjének bizonyára nem volna előnyére.
                        Mennyi pénzt akar ön letenni? - vetette oda mellékesen.</p>
				<p>- Mintegy kilencvenkilencezer forintot.</p>
				<p>- Hogy? Mit mondott? Kilencezret?</p>
				<p>- Kilencvenkilencezret.</p>
				<p>- Készpénzt?</p>
				<p>- Igen.</p>
				<p>- Nem mesél ön? </p>
				<p>- Itt van az oldalzsebemben.</p>
				<p>- Teringette! Hiszen ez rengeteg pénz! Megyek, édes fiam, hogyne mennék!
                        Ennyi pénz megérdemli a gondot és a körültekintést.</p>
				<p>Elkísérte Miskát, de kapott is a lábába olyan nyilallást utána, hogy a híres
                        orvostanár állítólag ráparancsolt, egy percig se maradjon ezentúl gondos
                        ápoló nélkül, amit Kohlbrunn úr olyan jól megfogadott, hogy stafétát küldött
                        Pozsonyba, s mindjárt két ápolónőt is hozatott, a két hajadon leányát:
                        Zsuzsannát és Krisztinát.</p>
				<p>Mi természetesebb, mint hogy most már a leányok is megismerkedtek
                        fiatalembereinkkel. Egy kicsit libák voltak, de elég csinosak.
                        Tizenkilenc-húszéves korban minden leány szép és kívánatos. Krisztinának
                        nagy kék szemei voltak és pompás sárga haja. A szemeit gyakran rajta
                        felejtette Miskán, mikor a vendéglői asztalnál szemben ültek; egyszer reggel
                        Tóth Miska elhaladván szobájuk mellett, amint éppen a szobalány belépett,
                        megpillantotta a nyíló ajtón át Krisztinát fésülködőben, a sárga agyagszínű
                        haja a sarkáig ért, s ezt nem bírta többé elfelejteni. Ugyancsak lehettek
                        valamely vonzó tulajdonságok Zsuzsa kisasszonyban is, mert Velkovics Gyuri
                        egy nap kijelentette, hogy Bécs a legunalmasabb város a világon, s éppen
                        nincs benne semmi megnéznivaló. Mi mindent gyűjtöttek össze például a
                        Wittelsbachok Münchenben, de ezek a Habsburgok, úgy látszik, hiába éltek a
                        világon. Nincs ezeknek semmijök, csak a népeik szeretete. Ezen aztán
                        mindnyájan mosolyogtak. De mindegy, indoklásnak ez is elég volt, hogy Gyuri
                        otthon maradhasson délutánonként, legyeskedni a Kohlbrunn leányokkal.
                        Kortársak beszélik egyébiránt, hogy Zsuzsának fiatalkorában olyan termete
                        volt, mint egy szarvasé, s olyan piros kis szája, hogy szinte tüzet látszott
                        lehelni.</p>
				<p>Kellett a dologban valaminek lenni, mert hiszen a fiúk se voltak éppen vakok,
                        és akármint szidták is Bécset, mégse bírták elhagyni, noha Párizs volt
                        kitűzve a következő tartózkodási helynek. Kétszer háromszor is
                        elhalasztották útjukat, különböző ürügyek alatt. Szembetűnő módon folyt a
                        flört, az öreg Kohlbrunn nagy szabadságot engedett a fruskáknak, néha szabad
                        volt nekik a Práterbe is kirándulni a két fiatalemberrel. Így tartott ez
                        hetekig, és bár már a szálloda személyzete is mindent kitalált, mégsem akart
                        semmi nevezetesebb lépés történni, mintha csak csigák volnának Ámor
                        szekerébe fogva maga Kohlbrunn úr már azon gondolkozott, hogy hazaküldi a
                        két leányzót, és másik kettőt hozat fel (még három volt odahaza), mikor
                        végre megnyilatkozott Velkovics Gyuri egy unalmas, esős délután, amint éppen
                        az étterembeli asztalnál ültek, egy elköltött ebéd után a feketekávénál,
                        megkérte Zsuzsika kezét.</p>
				<p>A kékfestő nyájasan bólingatott szürke fejével, de mielőtt válaszolt volna,
                        egy gonosz tréfát engedett meg magának. Villámhirtelen lekuporodván az
                        asztal alá, mintha valamije leesett volna, észrevette, hogy az abrosz alatt
                        a Krisztinka keze a Miskáéban pihen, minélfogva ekképpen felelt
                        Velkovicsnak:</p>
				<p>- Örömmel fogadom s szerencsémnek tartom az uramöcsém tisztes szándékát, de
                        egy kis kifogásom van a személy ellen.</p>
				<p>Velkovics Gyuriban elhűlt a vér.</p>
				<p>- Nem az uramöcsém személye, de a Zsuzsikáé ellen. Egy fogadásom van -
                        folytatá a kedélyes kékfestő -, hogy Krisztina előtt egyetlen leányomat sem
                        adom férjhez. Azért, ha úgy tetszik, várja meg, míg Krisztina férjhez megy,
                        vagy pedig vegye feleségül Krisztinát.</p>
				<p>Erre aztán csupa láng lett Tóth Miska is, Krisztina is, s az előbbi fojtott,
                        rekedt hangon hörögte:</p>
				<p>- Ohó, Krisztinát nem engedem!</p>
				<p>- Mindjárt gondoltam - nevetett a furfangos kékfestő -, mert már napok óta
                        látom, hogy kettőtöknek csak két látható keze van az asztalnál.</p>
				<p>Így lett egyszerre két eljegyzés és azután két menyegző, melyet illő
                        vidámsággal ültek meg Pozsonyban néhány nap múlva.</p>
				<p>Kohlbrunn úr szavatartó ember volt, legott kifizette vejeinek a hozományt, s
                        Miska szinte csodálkozva gombolta azt be, hogy íme, a Gyuri százezer
                        forintja milyen könnyen szült neki ötvenezret - mert hiszen Krisztinát
                        hozomány nélkül is el lehetne venni.</p>
				<p>A párizsi utat nem ejtették azért el, csakhogy most már nászút lett
                        belőle.</p>
				<p>Másfél mézeshónapot töltöttek együtt Párizsban, tervezgetve a két férj, hogy
                        mihez fogjanak, s mulatozva a két asszonyka. Velkovics olyasfélét
                        emlegetett, hogy hazaérve mindenekelőtt hozzálát a nemesség megszerzéséhez,
                        ami könnyen kivihető, csak egypár befolyásos ágenst kell jól megkenni
                        Bécsben. Hogy azt mondja, sokat beszélt ezekről és a megszerzés módjáról az
                        apósa, és Zsuzsanna is szeretné.</p>
				<p>- Szóval én nemességet keresek - hajtotta egyre Gyuri. - Magyarországon
                        szükséges. És te mit szándékozol?</p>
				<p>- Én meg olyan országot keresek, ahol a nemesség nem szükséges - felelte
                        Miska, Amerikára gondolva, ahova gyermekkora óta vágyott, utazási könyvek
                        által fölpiszkált fantáziával.</p>
				<p>Noha három hónapra volt határozva a párizsi tartózkodás, a második hónapban a
                        kis Velkovicsnét már elfogta a honvágy, s váltig nyafogott: Menjünk már
                        haza! Micsoda unalmas város ez, ahol még németül sem tudnak! Nem, nem, én
                        már nem maradok itt tovább.</p>
				<p>Velkovics tehát érzékenyen elbúcsúzott Miskától, Velkovicsné pedig
                        Krisztinától, és hazamentek Pozsonyba, ahol Velkovics csakugyan megszerezte
                        a nemességet, lobodi előnévvel, a perszonális Szerencsy István révén, kinél
                        a Kohlbrunn nővére, Ludmilla, szakácsné volt, egy kis jószágot vásárolt
                        közben Trencsénben, de minthogy nem értett a gazdálkodáshoz, csakhamar
                        ellovazta a maga százezer forintját, amikor aztán közbelépett Kohlbrunn
                        papa, s rákényszeríté, hogy a felesége megmaradt hozományával valami
                        üzlethez fogjon. Kézzel-lábbal tiltakozott ez ellen az újdonsült nemes, így
                        nem illik, úgy nem illik a címert megfertőzni, de kényszerhelyzetbe jutott,
                        s minthogy semmihez sem értett a világon, csak a prémekkel való bánáshoz,
                        amit apjánál, a szécsényi szűcsnél látott, egy prémáruüzletet nyitott
                        Pozsonyban, mely azonban nem nagyon virágzott, a gazdag diétai követek
                        többnyire Bécsben vásárolván szeretőiknek a muffokat és a cobolyprémes
                        felöltőket, de mindenesetre legillőbb foglalkozás volt Velkovicshoz, mert a
                        tigrisek, medvék, kékrókák és más nemesebb állatok bőre egyáltalában nem
                        vethetett árnyékot a kutyabőrre.</p>
				<p>Tóth Miskáék még Párizsban maradtak egy darabig, aztán pedig átvitorláztak az
                        Újvilágba, miután előbb Londonnak is szenteltek egypár hetet.</p>
				<p>- Azokban az országokban álljunk meg - szokta mondani Miska -, ahol már
                        királyt nyakaztak. Ahol még nem nyakaztak, ott nem érdemes megállni.</p>
				<p>Végre hát abba az országba jutott, ahol még sohasem volt király. Ez az igazi.
                        Itt már nemcsak megállni érdemes, de letelepedni is.</p>
				<p>Eleinte csak mint utasember nézett szét, s tanulmányozta a New York-i életet.
                        Az ember minden új országban macskakölyök egy ideig, csak hetednapra nyílnak
                        ki a szemei. De ez a hetednap eltarthat hét esztendeig vagy holtig is. Nagy
                        dolog látni tudni.</p>
				<p>Egy-két havi ott-tartózkodás után elhatározta, hogy hasznát veszi
                        művészetének, tajtékpipát fog metszeni, s evégből műhelyt rendezett be, s
                        mikor már több pipát készített, egy kis boltot nyitott, remekeit a kirakatba
                        helyezve el, gondolta, tódulni fognak hozzá az emberek, s csengő dollárokkal
                        fizetik ügyességét, de számítása egy csöppet se vált be. Extra Hungariam non
                        est pipa, si est pipa, non est ita. A jenkik
                        és a matrózok, Amerika legerősebb dohányosai, a fa- és cseréppipákhoz voltak
                        szokva, s éppen úgy nem bírtak érzékkel a pipák stílje, formái és
                        ornamentikája iránt, mint ahogy senki sem törődik vele, hogy a kocsikenőcs
                        milyen alakú dobozban legyen, fából készíttessék-e, esetleg faragványokkal,
                        vagy pusztán négy vékony deszkából üssék-e össze? A pipánál az a fő, hogy
                        jól szeleljen, s anyaga a dohánynedveknek minél jobban ellenálljon. A
                        kiszívás nemes mestersége ismeretlen az amerikai férfiambíciók közt. Az,
                        hogy valami tárgy, amely fehér, sárgának, sőt feketének változzék át,
                        teljesen impraktikus törekvés, és csak abban az esetben érdemli meg a
                        figyelmet, ha az illető tárgy lopott, és a színváltozás által
                        felismerhetetlenné lesz.</p>
				<p>Szóval az üzlet nem mutatkozott jövedelmezőnek, Miska hát csakhamar
                        abbahagyta, s egyebet próbált. Csodálkozott ugyanis, hogy az amerikai pékek
                        csupán kenyeret, kalácsot és zsemlyét sütnek, az úgynevezett “szarvast”
                        (alias sóskiflit), melyet édesanyja, sóval és keménymaggal behintve a
                        tetejét, oly pompásan tudott készíteni, nem ismerik. Összejárta mind a
                        pékboltokat, tudakozódott a nevezetes sütemény után, melyre négyszeresen
                        jobban ízlik a sör és a bor, s miután többnyire hírét se hallották a
                        bennszülött pékmesterek és ebéd előtti sörfogyasztók, merész elhatározással,
                        óriási reklámot csapva a lapokban és az utcai plakátokon, egy hatalmas
                        sütödét állított fel, s a város különböző pontjain egyszerre három üzletet
                        nyitott, ahol az általa készített sóskifliket és pereceket árulják.</p>
				<p>Nagy szerencséje volt, éppen jó időben, teljes szélcsendben, a New York-i
                        uborkaidény alatt lett piacra dobva az élelmicikk. Egész New York megmozdult
                        erre a hírre. A korcsmárosok, serfőzők majd megőrültek örömükben, s egy
                        varázsütésre teltek meg városszerte a süteményes kosarak, melyeket a
                        vendégek elé raktak a Mr. Tóth csodálatos félholdjaival. Micsoda fönséges
                        találmány! A fogyasztás megélénkül. Mindenki az új találmányról beszélt. Az
                        ördögbe is, ez nem tréfa! Megérdemli Mr. Tóth, hogy az emberiség legnagyobb
                        jótevői közt említtessék. Némelyek egyenesen Kolumbus mellé helyezték,
                        kivált a korhelyek. Kolumbus több földet adott a világnak, Mr. Tóth több
                        szomjat. A kíváncsiság nőttön-nőtt. A sósperec és a köménymagos szarvas még
                        a szalonokba is utat talált, s Mr. Tóth erszényébe csodálatos szaporasággal
                        dőlt a pénz.</p>
				<p>Üzleteit egyre bővítvén, kiflikirály lett belőle, s már a harmadik
                        esztendőben megküldte Velkovicsnak Pozsonyba a százezer forintot, írván: “A
                        kamat majd következik.”</p>
				<p>Újabb három év múlva, miután Velkovics a forradalomban tönkrement, újabb
                        százezer forintot küldött neki, azzal a biztatással: “Kamatok kamatja
                        következik.”</p>
				<p>Velkovics e második küldeménnyel visszavásárolta egyszer már elúszott
                        trencséni birtokát, valamint csinos házat szerzett Trencsénben, ahol
                        apránként népszerű lett, úgyhogy polgármesternek is megválasztották az
                        egykori orvosnövendéket és szűcsöt, mivelhogy Trencsén város lakossága
                        csupán iparosokból és lateinerekből állt, amazoknak jólesett, hogy szűcs
                        volt, ezeknek, hogy egykor az orvosi egyetemen járt, s mert valamennyien
                        telivér polgárok voltak, nem adták egy vak lóért, hogy a polgármesterük
                        nemesember.</p>
				<p>Mindezekről azonban csak levelekből értesült a New York-i pék, ki valóságos
                        nábob lett azóta, és csak mintegy húsz év múlva került haza a halálos beteg
                        Kohlbrunn apó kívánságára, ki még utoljára látni kívánta Krisztina leányát
                        és ismeretlen unokáját, Tóth Marit.</p>
				<p>Mire megérkeztek, akkorra már az öreg kékfestő csendesen pihent a szép
                        pozsonyi temetőben, csak a frissen hányt rögöket láthatták. Tóth Mihály
                        legott vissza akart fordulni, mert úgymond, az üzlet (mely óriási arányokat
                        öltött azóta) nem nélkülözheti hosszan a főnököt. Velkovics (akivel most
                        rendbe hozta a kamatok kamatjait is) nem engedte elmenni, várja be, ha már
                        itt van, a végrendelet felbontását. A végrendeletből aztán kisült, hogy az
                        öregúr, ki ingatlanait igazságosan felosztotta gyermekei közt, Tóthéknak egy
                        értékes szőlőt hagyott a Somlyó hegyen.</p>
				<p>Tóth Miska megint el akart menni, de Velkovicsék megint nem engedték.</p>
				<p>- Ha már itt vagy, sógor, nézd meg legalább a szőlődet.</p>
				<p>Tóthék tehát és Velkovicsék, ahol szintén növekedett egy fruska, a virgonc
                        Rozália, kirándultak egy napon a somlyói szőlőbe. Minthogy éppen ősz volt,
                        bár még jóval a szüret előtt, teljes pompájában mosolygott a csinos ingatlan
                        új gazdájára.</p>
				<p>Négy vagy öt magyar hold lehetett a szőlő, a Pápa felé eső oldalon, kényelmes
                        villával a közepén. Pénzben kifejezve nem nagy örökség, de Tóth Mihályról
                        van szó: mi egy úrnak egy hagyma? És mégis valami csodálatos érzéstől
                        kezdett dagadozni, mikor végigjárta reggelenkint a barázdákat, s a venyigék
                        buja leveleiről olyan ismerősen, üdén nézegettek rá a csillogó
                        harmatcsöppek, mintha láthatatlan testű tündérek szemei volnának. A hamvas,
                        aranyló szőlőfürtök ránevettek. A reggeliző rigók neki fütyültek. A fölásott
                        föld lélegezni, pihegni látszott, s olyan aromákkal tölté meg a levegőt,
                        mely mámorossá tette. Ah, micsoda szaga van ennek a földnek! Egyszer csak
                        azt találta mondani Tóth Miska, aki eddig mindig sürgette a hamari
                        visszautazást:</p>
				<p>- Ej, ha már egyszer itt vagyunk, itt is maradunk a szüretre. Megkóstolom
                        mustban a boromat, és legalább mulatunk egyet.</p>
				<p>A venyigék pedig azt felelték erre Tóth Mihálynak: mi se virágoztunk, csak
                        gyümölcsöt hoztunk, te is csak dolgoztál, sohase mulattál: jól teszed, ha
                        mulatsz.</p>
				<p>Mélyen elgondolkozott a kiflikirály. Csakugyan furcsa az, hogy a venyigének
                        van a legjelentéktelenebb virága minden gyümölcsöt hozó és a legértékesebb
                        gyümölcse minden virágzó növény között.</p>
				<p>De a szüret még csak néhány nap múlva lehetne, addig elég ideje maradt Tóth
                        Mihálynak, hogy a szőlője minden zegzugát bejárja s úgyszólván minden
                        tőkéjét megismerje: ez dinka, ez hönigli, az góhér, muskotály, kadarka.
                        Különös. Lassan-lassan ezek mind élőlényekké válnak, és az ember tudja, hogy
                        az egyik hönigli beteg, hogy amott a szögletben egy dinkának az életnedveit
                        elvonja egy vadóc, azt ki kell onnan vágni.</p>
				<p>A gazda jár, jár a barázdákon, méregeti a szőlőhatárokat, elmegy a
                            gránicra, összehasonlítja a
                        szomszédéval, ide egy lugast tervez, amott az aljat ki kellene ültetni
                        őszibarackkal. A ház elé remek volna néhány vadgesztenye... a domb tetejére
                        egy filagória. Mindez akaratlanul megy végbe az emberben, s egyszer csak
                        egészen a szívéhez nőttnek mutatkozik. Azon veszi észre magát, hogy
                        szerelmes a szőlőjébe, s hogy a huszonhárom kiflisbolt New Yorkban, ahol
                        ezernyi dollár forog meg naponként, egészen másodrendű kérdés. Tóth Mihály
                        egyszer csak elkezdett kedvetlen és komor lenni, váltig sopánkodva Velkovics
                        előtt:</p>
				<p>- Ej, ej, sógor, mi lesz ebből a szőlőből gazdátlanul? De vétek ennek
                        tönkremenni! Kire bízzam, kire?</p>
				<p>- Add el - javasolta Velkovics.</p>
				<p>Azokkal a méltatlankodó szemekkel nézett rá, melyeket már látott egyszer a
                        Liciniusnál, mikor azt indítványozta, hogy tegye zálogba az óráját.</p>
				<p>És hát mit toldjuk-foldjuk, az lett a vége, hogy szüret után, mikor megjött
                        az elutazás napja, Tóth Mihály így szólt a feleségéhez:</p>
				<p>- Krisztina lelkem, sokat gondolkoztam azon, amit most mondok neked, hogy
                        milyen formában közöljem. De forma ide, forma oda, vedd egyszerűen
                        tudomásul, szívem, hogy én többé nem tudok Amerikában élni. Nem tudom, mi
                        történt velem, nem is akarok most azzal foglalkozni, de én nem vagyok többé
                        a “kiflikirály”!</p>
				<p>- Tehát mi a szándékod, édes Tóth? - kérdé Krisztina.</p>
				<p>- Az a szándékom, Krisztina, hogy én most visszamegyek New Yorkba, ti pedig
                        maradjatok Pozsonyban. Feloszlatom az üzletet, rendbe hozom a dolgokat, és
                        rövid idő múlva visszatérek, hogy sohase menjek el innen többé.</p>
				<p>Krisztina a nyakába borult erre a szóra, de Velkovics is meg volt illetődve,
                        s örömkönny csillant meg szemeiben, mikor meghallotta a határozatot.</p>
				<p>- Ember vagy, Miska - kiáltott fel, és vadul rázta a barátja kezét -,
                        meglásd, hogy ha itt nem dől is úgy a pénz a markodba, mint ott, százszor
                        nagyobb boldogság az élet!</p>
				<p>- Hát igen - folytatá Tóth Mihály elgondolkozva -, magam is így gondolom, így
                        remélem, Gyuri, s azonfelül - tette hozzá kis idő múlva -, legalább magam
                        kezelhetem a szőlőmet is.</p>
				<p>Velkovics mosolygott; elgondolta, milyen furcsa istenteremtése a magyar
                        ember, kit egy örökölt szőlő a világ végéről is képes hazahúzni. No, az
                        igaz, hogy a Somlyó hegyen van.</p>
				<p>Így került haza az “Amerikánus”, s itt, amint láttuk, megvette a Bontó
                        megyebeli alsó-rekettyési birtokot.</p>
			</div>
			<div type="chapter">
				<head>TIZENKETTEDIK FEJEZET</head>
				<head>Bizonyos vadász különös tapasztalatokat szerez</head>
				<p>Ha Tokaj a bortermő hegyek királya, Somlyó se kutya, nagy oligarcha Somlyó
                        is. Aranyszínű nedve Grand Vin, s behűtve a világ bármelyik pecsenyeborával
                        fölveszi a versenyt. Hanem az a baja a kereskedelemben, hogy nem egyforma,
                        egyszer gyengébb, egyszer erősebb, egyszer aromásabb, néha csak savanykás,
                        máskor savanyú. Sok függ attól, mikor szüretelik. Eltalálják-e az időt,
                        amikor már érett, és amikor még nem túlérett.</p>
				<p>Az idő előtti szüretelés rendesen megrontja a bor minőségét, az idő utáni a
                        mennyiségét, mert a darazsak és seregélyek is osztoznak a
                        szőlőtulajdonosokkal. Azért tehát mindenféle furfangos módokat kieszelnek,
                        hogy a szüret idejét eltalálják, s ezáltal a darazsak és seregélyék
                        ingyenélő hadának gátat vessenek a szőlő megdézsmálásában. A szőlőérés
                        idején, innen-onnan szedve, néhány fürtöt tesznek két tégla közé, a téglára
                        aztán rááll egy jól megtermett pápai cívis (mert többnyire a pápai cívisek
                        tulajdonai a híres szőlők), s ha szétfreccsen a nedv, hirtelen lehuppan
                        alatta a felső tégla, akkor megtartható a szüret, de ha csak lassan, alig
                        észrevétlenül nyomódik az alsóhoz, akkor még várnia kell.</p>
				<p>A Kohlbrunn-féle szőlőben, vagyis most már a Tóth Mihály úréban, egészen más
                        az eljárás. A praktikus amerikánus mindenütt behoz egy kis újítást. Tóth
                        Mihály uram ugyanis tanulmányozta a rókák természetét, s rájött, hogy a
                        róka a savanyú szőlőt megugatja. Ha tehát a szőlőkben tartózkodó róka nem
                        ugat többé, ez annyit jelent, hogy immár a szőlő nem éretlen, és meg van
                        vele elégedve. Mindezeknél fogva minden teremtett lények közül a róka a
                        legilletékesebb faktor arra, hogy a szüret idejét meghatározza. A
                        gyakorlati élet azt követelvén, hogy a gazda mindenütt a szakismeretet
                        honorálja, Tóth úr meghagyja a vincellérnek, Bugri Mártonnak, kinek csinos
                        kunyhója volt a szőlő alján, hogy mikor a róka abbahagyja ősszel az ugatást,
                        annak rendje és módja szerint azonnal üzenjen Rekettyésre.</p>
				<p>A csősz nem egészen osztotta ezt a tervet.</p>
				<p>- Hiszen mind szép ez, ténsuram, a róka csakugyan ugatja a savanyú, éretlen
                        szőlőt, és ha hallom, hát tudom, hogy legalább a polyhosokon és a
                        hársfalevelű fajokon még alszik a bor, de ha nem hallom a róka ugatását, ez
                        nem jelenti okvetlenül a szőlő megérését, hanem jelentheti azt is, hogy
                        nincs a szőlőhegyen róka.</p>
				<p>Ez aztán olyan igazság volt, hogy az amerikánus se térhetett ki előle, pedig
                        ugyancsak makacs volt abban, amit fejébe vett.</p>
				<p>- Hát tudja mit, tartson kend egy házirókát a szőlőben, és amikor kell, ővele
                        állapíttassa meg a szüret idejét.</p>
				<p>Bugri apó szerzett is egy kis rókát, akiből valóságos értelmes háziállatot
                        nevelt, mely nem szokott el tőle, egész nap vígan barangolt a szőlőben, csak
                        enni járt haza, és éjszakára vonult be a kunyhó melletti kis házába.</p>
				<p>Abban az esztendőben, amikor a Bontó megyei új főispán installációja volt,
                        dacára a Bugri apó ama mondásának, hogy sem a nagy hideget, sem a nagy
                        meleget nem eszi meg előlünk a német, mégis elsikkadt valahol a nagy meleg,
                        hűvös és esős nyár volt, a szőlőtőkék nagy termést hoztak, de a szem apró
                        maradt, és későn ért meg, a kis róka pedig rekedtre ugatta magát a Tóth
                        Mihály szőlőjében. Egyszer aztán októberben mégis megérkezett az üzenet
                        Rekettyésre, hogy “nem ugat már a róka Somlyón”.</p>
				<p>Nosza fölkerekedett erre az egész família, Tóth uram, Tóthné asszonyom, Mari
                        kisasszony meg a komornája, Kovács Klári, továbbá a szakácsné, az amerikai
                        miss, aki a háztartást vitte, mióta a Mari kisasszony nevelése befejeződött,
                        számos ládákkal és élelmiszerekkel megrakodva megérkezének a Somlyó hegyi
                        villába. Ezek voltak Tóth Mihálynak a legboldogabb napjai. Ide aztán
                        rendszerint összehívta a rokonokat, eljöttek Velkovicsék Trencsénből, Stromm
                        ezredes, aki jelenleg szinte Trencsénben feküdt, azonfelül a pozsonyi
                        sógorasszonyok és férjeik, úgyhogy néha három nagy üstben kellett a
                        birkapörköltet főzni.</p>
				<p>Noha már azok a víg szüretek rég elmúltak, melyekről a Kisfaludy versei
                        emlékeznek, s melyekhez az ő regénye is szövődik a szép Szegedy Rózával, a
                        világ kevésbé szomjas már és sokkal boldogtalanabb, mint akkor, mikor még
                        Badacsonyban, Somlyón azok a nagy “cécók” estek, s aztán egy kis bogár is
                        beleavatkozott a Noé apánk plántájába, mindamellett még zajos a Somlyó
                        szüretkor, világítanak esténként a pásztortüzek, mint apró csillagok, kis
                        fehér borházak ablakaiból gyertyafény csillog, néha elpukkan egy-egy
                        pisztoly valahol, majd kurjantás hangzik a néma csendben, s innen-onnan
                        messziről elmosódott zenehangokat hoz a venyigék és barackfák közt elsuhanó
                        szellő. </p>
				<p>Noha lassan mozdul a kálvinista ember, az a ténykörülmény, hogy néhány éven
                        át a Kohlbrunn-féle szőlőn termett a legjobb és a legkeresettebb bor, arra a
                        meggyőződésre vitte a szőlőtulajdonosokat, hogy mégis Tóth uram találja el
                        leginkább a szüretelési időt, aminek a házirókája az oka, nem csoda tehát,
                        hogy a róka, melynek Hanzi a neve, valóságos intézménnyé nőtte ki magát; az
                        óriási viták, melyek annak előtte lezajlottak a szőlőtulajdonosok
                        kisasszonynapi és azutáni tanácskozásain a szüretelés terminusának
                        meghatározására nézve, a hatalmas beszédek a darazsak, seregélyek és a
                        csatangoló kutyák pusztításairól, mind a lomtárba került ócskaságok, mert a
                        Tóthék rókája, a Hanzi dönti már most el a terminust, ami Pápa városában
                        dobszóval hirdettetik ki, s futótűzként terjed el.</p>
				<p>- A Hanzi nem ugat többé.</p>
				<p>Erre a varázsszóra nagy kongás-bongás támad az egész városban, üres hordók
                        guríttatnak ki a félszerekből, amelyeket megforráznak. Társzekerek húzódnak
                        végig a Somlyó felé vezető úton, újonnan vasalt kádakkal megrakva.
                        Oláhcigányok jelennek meg az utcákon üstökkel és mindenféle bográcsokkal,
                        bognárok lázas tevékenységgel rakják össze a szétesett dongákat, kovácsok
                        forrasztják a szétpattant abroncsokat. A Griff vendéglő és a többi kisebb
                        megszállóhelyek vendégszobái megtelnek idegen pofájú alakokkal, ezek a
                        szállingózó borkereskedők, kik a mustot veszik meg a helyen, hogy mikor
                        aztán megérik, palackokba szűrve, az egész világba elterjesszék a nemes
                        folyadékot, mely mint a parázs tűz fut végig az emberi ereken, melegíti a
                        vért, s kergeti a gondot.</p>
				<p>Leginkább csak az urak mulatsága ez. Szőleje csak a jobb módú polgároknak
                        van. De az idén a vagyontalan osztály is megmozdult. Az iparos ifjúság
                        megvette a lábán a Findura Máté szűrszabómester egyholdas szőlőjének a
                        reménybeli termését, és kivetette köztük annak árát (valami két forint esik
                        egy fejre), és most szüretet fog tartani nagy parádéval, vidám tánccal
                        egybekötve, melyre a város minden tisztességes leányzója, aki valamelyképpen
                        az iparosztályhoz húz és tartozik, illő tisztelettel hivatalos. Hideg
                        ételek, sütemények a hölgyek által hozatnak. A bográcsos húst nemzetes
                        Tajtiné és Komoráné asszonyok fogják főzni. A zenét Rupi Jóska bandája
                        szolgáltatja. Szóval gyönyörű dolog lesz.</p>
				<p>Ahogy a Hanzi róka elhallgatott, legott kivonultak a rendezők, s vékony
                        nemzetiszín pántlikákkal kezdték díszíteni a szőlőtőkéket, mintha bizony
                        lehetne őket szebbekké tenni, mint amilyenek, színes papírból csinált
                        láncgirlandok és lámpák csüggtek alá a diófákról. A borház előtti gyepet
                        kisintelték sima táncterületnek. Csak mármost valahogy bolondjában eső ne
                        szakadjon erre a sok csecsebecsére! Bent a városban is megindult a lázas
                        nyüzsgés-mozgás. A leányok ingvállakat, szoknyákat varrtak, a majszternék
                        tepertős pogácsákat, fokhagymás borjúcombokat és kövér ludakat sütöttek
                        nagy tepsikben, lévén valamennyi igen jó borkorcsolya. Ekként indul meg egy
                        egész nehezen mozduló város egyetlen róka után, ha az jól és helyesen tölti
                        be a maga hivatását.</p>
				<p>De még messzebbre is elértek a Hanzi elhallgatásának következményei. A
                        Griffbe az esti vonattal egy csinos, fiatal vadász érkezett, szürke, zöld
                        hajtókás zekében, zöld mellényben, szürke kamásnis lábszárakkal, a fején
                        fajdkakastollas kalap volt, a vállán puska és sárga bőrtarisznya. Lehetett
                        nagy úr, de lehetett egyszerű urasági vadász, aki talán a kastélyba akar
                        elszerződni. Az ördög ismeri ki magát ebben a szélhámos világban. </p>
				<p>A fiatalember szobát kért, megvacsorált, vacsora közben beszélgetést kezdett
                        a korcsmárossal.</p>
				<p>- Messze van innen a Somlyó?</p>
				<p>- Közel van.</p>
				<p>- Mikor kezdődnek a szüretek?</p>
				<p>- Néhol már holnap, de általánosan csak holnapután.</p>
				<p>- Kaphatok reggel kocsit, mely odavisz?</p>
				<p>- Kocsit mindig lehet kapni.</p>
				<p>- Van ott valami vendéglő?</p>
				<p>- Nincs. De nem is szükséges, hogy legyen. Mindenütt főznek ott holnap, hát
                        bizonyosan ott is, ahova uraságod megyen.</p>
				<p>- Nem gondolnám - mondá a vadász mosolyogva -, mert én ott senkit sem
                        ismerek, és senkinek se vagyok vendége. Csupán bizonyos szőlő iránt
                        érdeklődöm.</p>
				<p>A vendéglős barátságosan pislantott rá, aztán végigsimítá tenyerével fején a
                        gyér hajat, megcsörgette zsebében az aprópénzét, és így szólt:</p>
				<p>- Az ilyen csinos fiatalember, uram, mint ön, nem vesz ott éhen holnap, ez az
                        én véleményem, de még szomjan se, ez szinte az én véleményem, és ha önnek az
                        volna a véleménye holnap, hogy fölkeresne engem az iparosok szüretén, a
                        Findura-féle szőlőben, hát azt mondanám, hogy isten hozta és a többi.</p>
				<p>- Köszönöm szépen, kedves vendéglős úr, bizony nem lehetetlen, hogy odahajt a
                        szükség. Ön eszerint künn a hegyen lesz?</p>
				<p>A korcsmáros nyeglén vonogatta vállát.</p>
				<p>- Mi tagadás benne, ott leszek, kiviszem a leányaimat, az iparos ifjak vidám,
                        nagy ünnepélyt rendeznek. Kivették bérbe a Findura szőlőjét. Tetszik talán
                        ismerni Findurát?</p>
				<p>- Nem ismerem.</p>
				<p>- Hát kivették, és szüretet tartanak. Olyan az (és most a vadász felé
                        kacsintott), mint mikor a bolhák köhögni próbálnak. Mi a mennykőbe köhög a
                        bolha, mikor nincs tüdeje? De hát azért ők mégis szüretet tartanak, és az én
                        lányaimat is meghívták. Tetszett már látni a leányaimat?</p>
				<p>- Bizony még nem láttam.</p>
				<p>Szétnézett, és egy testes nőszemélyre mutatott, aki nekivörösödve a konyhai
                        tűztől, egy messze illatozó fokhagymás rostélyossal futott végig az éttermen
                        egy sarokasztalhoz, ahol a szokásos törzsvendégek ültek: a szerkesztő, a
                        polgármester, egy-két fiskális és a postafőnök.</p>
				<p>- Ez a kisebbik, a Tinka - folytatá -, a másik, aki most nyilván a konyhában
                        van, még ennél is csinosabb.</p>
				<p>Ami bizony nem is mutatkozott fölöslegesnek, mert Tinka szeplős volt, mint
                        egy pulykatojás, és idomtalan, nagy csontú, mint egy tehén.</p>
				<p>- Nem tehetem meg, hogy el ne menjünk, mert az egyik fiam székálló legény, és
                        benne van a rendezőségben. Ámbátor egy vendéglős mégiscsak több, mint egy
                        iparos, s ha az ember maga nem becsüli meg a saját rangját, hogyan becsüljék
                        meg mások? De én túlteszem magamat, mert úgy gondolom, hogy a vendéglős
                        olyan, mint a sántával való ferbliben a tízes... tetszik ismerni a sántával
                        való ferblit?</p>
				<p>- Mindenesetre.</p>
				<p>- Természetesen - darált tovább a csacska vendéglős -, hiszen látom, magyar
                        anya szülte. Nos, a sántával való ferbliben a tízes a felsők közt felső, az
                        alsók közt alsó, vagyis a vendéglős az iparosok közt iparos, az urak közt
                        úr... ez az én véleményem.</p>
				<p>- Ismeri ön a hegyet? - kérdezte a vadász.</p>
				<p>- Mint a tulajdon tenyeremet. Szolgálhatok talán valamivel?</p>
				<p>- Ismeri Tóth Mihályt?</p>
				<p>- Tóth Mihályt nem ismerem, de a szőlőjét tudom, hol van. A régi
                        Kohlbrunn-féle szőlő. Sokat szaladgáltam benne.</p>
				<p>- Nem tudja, itt van-e már Tóth úr?</p>
				<p>- Itt kell neki lenni, ez az én véleményem, mert ma nálam járt a vincellérje,
                        és egy csomó öreg hordót vett, ki is fizette. Holnap reggel elszállítom. Ön
                        talán ismerőse Tóth úrnak? Azt mondják, nagyon gazdag és derék ember.</p>
				<p>- Nem vagyok ismerőse, hanem arról a vidékről való vagyok, azért érdekel.</p>
				<p>- Nemde, urasági vadász?</p>
				<p>- Igen, urasági vadász vagyok.</p>
				<p>- Mindjárt az volt a véleményem. És miféle uraságé?</p>
				<p>- A báró Kopereczkyé.</p>
				<p>- Sose hallottam ezt a nevet - dörmögte a korcsmáros. - Hm, már a mágnások is
                        sokan vannak. Az ördög gondolná, hogy annyi sokan vannak, elszaporodtak,
                        mint az egerek, hanem azért többnyire jól élnek, ez az én véleményem.</p>
				<p>- Brozik! - kiáltá most egy harsány hang a törzsasztal mellől, mire a testes
                        vendéglős, felismervén a polgármester úr hangját, megfordult a saját
                        tengelye körül, mint egy pörgettyű, s elhagyván fiatal vendégét, rohant a
                        nevét kiáltó hang felé.</p>
				<p>A fiatalember pedig fizetett ezek után, és felment a szobájába. Reggel korán
                        felkelt, és szemügyre vette az udvart.</p>
				<p>Egy katonatiszttel találkozott a garádicson, aki rábámult és felkiáltott:</p>
				<p>- Kriszti Gott, Noszty, te vagy az, vagy a lelked?</p>
				<p>A vadász összerezzent.</p>
				<p>- Pszt - figyelmeztette halkan. - Ne kiabálj, kamerád. Inkognitóban vagyok,
                        Fitos Jánosnak vagyok a vendégkönyvbe beírva.</p>
				<p>A tiszt nevetve csapott a vállára.</p>
				<p>- Ej, lurkó, lurkó! Még mindig a régi rossz csont. No, hát nem találkoztunk.
                        Szervusz, kamerád.</p>
				<p>S ezzel fölment a lépesőn, Noszty pedig lejött, s érdeklődni kezdett az
                        elszállítandó hordók iránt.</p>
				<p>Az volt a terve, hogy miután a hordókat a Tóthék szőlőjébe viszik,
                        felkuporodik jómaga is a szekérre, s így jut el odáig, anélkül hogy útközben
                        fűtől fáig kérdezősködni kelljen a szőlő után, s esetleg áruló nyomokat hagy
                        hátra.</p>
				<p>Az udvaron csakugyan ott állt már egy társzekér, hordókkal megrakva.
                        Bizonyosan ez az! A rúd végibe járom volt illesztve, ennélfogva ökrök
                        lesznek befogva. Hm, annál jobb. Hisz akkor fel se kell ülnie a szekérre,
                        elég lesz, ha a nyomában ballag, puskával a vállán, s ahová majd befordul a
                        szekér, az lesz a Tóth Mihály szőlője. Semmi se lehet megfelelőbb ennél!</p>
				<p>Mindenekelőtt megreggelizett bent az étteremben (a korcsmáros, mondták a
                        pincérek, már hajnalban kiment a leányaival), némi hideg sültet szerzett a
                        tarisznyába. Az élelmezési ügy minden hadi műveletnek egyik legfontosabb
                        része.</p>
				<p>Vidáman fütyörészve indult meg aztán a szekér után, mely előtt négy sovány
                        ökör szedegette kedvetlenül a lábait. Míg a sima út tartott a völgyben a
                        rétek és a suhogó kukoricások között, addig szinte úgy látszott, mintha
                        magától menne a szekér, s az ökröcskék csak azért lépegetnének, nehogy
                        hátba lökje őket a jármű, hanem a hegyen aztán kisült, ki viszi a terhet, az
                        ökrök testén kidudorodó megfeszült inakból.</p>
				<p>A Somlyó csaknem egy tökéletes, szabályos kúp, mintha egy óriás a kalapjából
                        borította volna ki a földjét, a mintegy ezerholdnyi kúpot, mely voltaképpen
                        három kúpból áll. (Alakja a pápai tiarára emlékeztet.)</p>
				<p>Tűzhányó volt valamikor; a legfelsőbb kúp tetején tisztán kivehető a kráter
                        üst alakú öble, és szerteszét hever a sok lávakő még most is, később aztán,
                        úgy látszik, meggondolta magát, vagyis észre tért a Somlyó, hogy mennyivel
                        okosabb lesz másképpen adni ki a tüzet, mint forró kőzetekben, forma dat
                        esse rei, és most már a legalsó kúpon díszlő
                        venyigék gyümölcsén át jön ki a tüze. A pokolnak is vannak szerencsés
                        ötletei.</p>
				<p>Ment, mendegélt a vadász a kacskaringós úton mindig följebb-följebb,
                        mindenütt a szekér nyomában, nézegetve a második, középső hegykúpon a szép
                        bazaltsziklákat, vagy a dús terméssel rakott szőlőkön legeltetve szemeit.
                        Egyik-másikról, különösen, ahol csinos volt a borház vagy villa, azt
                        kívánva, hogy bárcsak az lenne a Tóthéké (már szinte úgy vette, hogy akkor
                        az ő tulajdona lesz), midőn az egyik bazaltszikláról egy sólyompár röpült
                        fel idegizgató szárnysuhogással.</p>
				<p>Hirtelen felemelte puskáját, rálőtt, de a két madár sértetlenül szállt
                        tova.</p>
				<p>- Jó szerencse, vadász úr, hogy nem talált - szólalt meg a béres, ki
                        érdeklődve állt meg a lövés hallatára -, nagy baj lett volna, ha meglövi a
                        szent madarat.</p>
				<p>- Miért? - tudakolta a vadász.</p>
				<p>- Mert ezek eszik meg a seregélyeket és a mindenféle szőlőpusztító madarakat,
                        és talán agyon is vernék az olyan embert itt a népek, aki egy sólymot
                        elpusztítana.</p>
				<p>- És sok van?</p>
				<p>- Lehet vagy húsz pár a sziklák között. Az egész Dunántúlon nincs egyebütt.
                        Ezek is úgy maradtak itt, azt mesélgette az édesapám, aki csősz volt a
                        somlyói hegyen, hogy a régi nagyurak, akik itten a várban laktak, ezeknek a
                        madaraknak az ükapáival vadásztak volna, vagyis hogy a kisasszonyaik, de az
                        még talán akkor volt, mikor még a puskát nem találta ki a német. Elég az
                        hozzá, hogy a nagyurak elpusztultak, de valahogy itt maradt egypár
                        sólyommadaruk, s azóta élnek a sziklák között maradékaikban, és a tulajdon
                        szakállukra vadásznak. Ni, most is a vár felé tartanak.</p>
				<p>Csakugyan nyugatra röpültek, ahol az Enyingi Török Bálint egykori vára
                        meredezik... Ott kóvályognak, keringőznek, mintha várnák, hol nyílik meg az
                        ablak, s kinyújtja fehér kezét a várúrnő, hogy oda szálljanak.</p>
				<p>A vadász kissé hátramaradt, s a szekér nemsokára befordult a kecskerágóval
                        szegezett hepehupás útról egy gondozott szőlőbe, a sárgára meszelt présház
                        elé, hol néhány ölnyi terület gyepnek volt meghagyva. Itt kezdték lehányni a
                        hordókat. Valami kabátos alak megjelent, és beszélgetett egy kis ideig a
                        lerakodó emberekkel. Távolabb a magaslaton állt a villa, csinos, földszintes
                        épület verandával, vörösre festett zsindelyfedéllel, két kéménnyel; az egyik
                        javában füstölt.</p>
				<p>Noszty alkalmas leshely után nézett. Olyan pontot keresett, ahonnan
                        szemügyben tarthatja a házat és tájékát. Hiszen egyéb se kell, csak hogy
                        Tóth Marit megláthassa, habár csak egy percre, míg valami jellemzőt,
                        szembetűnőt jegyezhet meg róla, amelyből aztán ő magára ismerjen a Homlódyné
                        receptje szerint.</p>
				<p>A Tóthék szőlőjét egy keskeny út választotta el a Hipélyi-féle szőlőtől, a
                        dűlőút somlyóvásárhelyi kanyarulatánál öreg kápolna állt egy dombon,
                        birsalmafáktól környezve. A kápolnában Orbán szobra. Könnyű lebernyegben,
                        meztelen mellel van ábrázolva, egyik kezével homlokát törülgetve
                        (nyilvánvaló célzás, hogy meleg tavaszi napot kívánnak tőle, őt izzadó
                        homlokkal képzelvén). Amit ő maga is érez, mert merev és gőgös a
                        magatartása, mintha mondaná: “Én vagyok az a szent, akitől a kálvinisták is
                        félnek.”</p>
				<p>Ezt a helyet választotta Noszty, ez volt a legalkalmasabb pont, itt
                        gyanútlanul heveredhetik le a gyepre, legfeljebb fáradt vadásznak gondolják,
                        vagy valami hitbuzgó ifjoncnak, akit a fagyosszent vonz ide, senkinek se
                        lesz feltűnő. Pajkos lepkék iregnek-forognak, kergetőznek a napfényben,
                        mézes szőlőtől részeg darazsak döngnek, s sárgarigók fütyülnek a fákon, de
                        senki se gyaníthat rosszat, csak a birsalmák lombjai susogják: “Jázon van
                        itt, az aranygyapjút ellopni.”</p>
				<p>Feri egész kényelmesen látta innét a vörös ház életét. Csakhamar
                        meggyőződött, hogy Tóthék már itt vannak. Egy-egy női alak jelent meg a
                        verandán, majd ismét eltűnt. Később aztán ebédhez terítettek a nagy kőrisfa
                        alatt. Három hölgy ült az asztalnál és egy férfi, de természetesen nem
                        lehetett tisztán kivenni egyiket sem. Ennek tehát nem volt semmi gyakorlati
                        haszna. Közelről kell látnia Máriát, anélkül hogy magát feltűnővé tegye.
                        Hogy miképp fog ez megtörténni, el sem bírta gondolni egyelőre, de hát iszen
                        arra való a gondviselés. Az ügy most már a szőnyegen van. Valami csak lesz.
                        Valaki csak közbeavatkozik. Vagy az Isten, vagy az ördög.</p>
				<p>Az Isten jó a jókhoz, segíti a híveit, akik valamit akarnak, segíti, de
                        többnyire csak egy kicsinyt; a fele fáradságot neki engedve át, segíti
                        állandóan: az ördög jó cimbora, ő is segíti az emberét, igaz, hogy csak egy
                        darabig, de ameddig segíti, nagyon segíti.</p>
				<p>Úgy látszik, ez az ügydarab neki lett beosztva.</p>
				<p>Mert alighogy megérkezett Feri, és falatozni kezdett a tarisznyája
                        tartalmából, hasmánt feküdve a gyepen, egy óriás pipacsvirágot látott úszni
                        a Tóth-féle szőlő barackfái között... ami természetesen nem lehetett
                        pipacsvirág, hanem piros napernyő. Felkönyökölt, s kitűnt, hogy két fiatal
                        nő lépeget a barázdán az út felé. Szíve nagyot dobbant. Felismerte Tóth
                        Marit. Felugrott, s a kápolna mögé húzódott, fél fejjel kihajolva nézte
                        őket.</p>
				<p>Igen, Tóth Mari volt. De micsoda finom, törékeny termet, milyen ritmikus
                        mozdulatok! Igaza van Homlódynak, ennek a lépése valóságos muzsika. S aztán
                        az a szépen ívelt homloka! Hát még a fitos orra s azok a mindenféle
                        görbületek a kis pikáns arcocskáján! Feri el volt bájolva, szinte
                        felszisszent a szépsége láttán. Tényleg egyik érdekes példánya volt Tóth
                        Mari azoknak a teljesen szabálytalan szépségeknek, kik nem mindenkinek
                        tetszettek, de ha egyszer tetszenek, nem lehet belőlük könnyen kijózanodni,
                        mert a szabályos szépségek többé-kevésbé másolatok egymásról, s könnyű az
                        egyik helyett másikat találni, egy kis különbségen túlteszi magát a szem, de
                        a szabálytalan szépségek unikumok, jaj annak, örökre, akibe mélyen
                        belevésődik egy ilyen arc...</p>
				<p>Tóth Mari barna falú foulard-selyem ruhát viselt, finom vonalú fehér
                        patkókkal mintázva, s széles szalmakalapot margarétavirágokkal, mely
                        hátrataszítva, úgyszólván a hátára lapult, látni hagyva gyönyörű, tömött
                        haját, mely koszorúba volt fonva a feje körül. Ezt jól az eszébe véste
                        Feri.</p>
				<p>Ez az, amire szüksége van. Könnyű selyemruha, fehér patkókkal, szalmakalap
                        margarétavirágokkal. No meg a dog, aki előtte ment, kiöltött nyelvvel, nagy
                        lihegve. A dog is megemlítendő a hirdetésben. Ejnye, de jó volna, ha a nevén
                        szólítaná - akkor a dog neve is bent lehetne a lapokban, minden félreértés
                        elkerülésére.</p>
				<p>Csak kívánnia kellett. Hiszen azért volt közel az ördög.</p>
				<p>- Bligi! - szólt most Tóth Mari kedves, csengő hangon, s megütötte
                        napernyőjével a kutyát. - Eredj vissza, Bligi. Ahova mi most megyünk, ott
                        nincsen rád szükségünk. Hallod-e, Bligi?</p>
				<p>Tehát Bliginek hívják a kutyát. Feri kivette a ceruzáját, s felírta a nevét.
                        De a Bligi csak nem akart tágítani az úrnője mellől, dacára, hogy a másik nő
                        is mindenféle mozdulatokkal biztatta a visszamenetelre.</p>
				<p>A másik nő, talán jó lesz azt is érinteni a leírásban (ha Máli néni
                        szükségesnek találja), szinte fiatal leány volt, éppoly vézna, filigrán,
                        mint Tóth Mari, de jóval kisebb termetű, s egyébként is ég-föld különbség a
                        két teremtés közt. Széles pogácsaarca volt, mint a bagolyé, hegyes orral,
                        öltözetét egy cseresznyeszín szoknya képezte csipkés köténnyel, s ugyancsak
                        csipkés ingváll rózsaszín szalagokkal díszítve, kalapot nem viselt, hanem
                        egy sárga rózsa volt beleszúrva szurokfekete hajfonata közé.</p>
				<p>Nyilvánvaló, hogy ez a Mari kisasszony szobalánya.</p>
				<p>Egyre közeledtek a kápolna felé. Talán éppen oda tartanak? Feri szepegett. No
                        iszen, csak az kellene, hogy észrevegyék leselkedését! Legott összeomlana
                        minden. Pedig most már benne volt a vadászhevületben. A vadászéban, aki
                        eleinte azért indul a vad nyomain, mert pecsenyére van szüksége, mert éhes,
                        de amikor meglátja a vadat, egyszerre lázba esik, s megmámorosodik a
                        szenvedélytől.</p>
				<p>A leányok meg-megálltak útközben, mintha tanácskoznának. A mozdulatukból azt
                        lehetett kivenni, hogy a szobaleány erősen ellenkezik valamiben, mert a
                        kisasszony a lábával látszott toppantani, s egész alakja parancsolást
                        fejezett ki, mire a szobaleány balra fordult, és egy keresztbe futó barázdán
                        leszaladt a szőlő aljára, a vincellér kunyhójába, melynek ajtaján
                        eltűnt.</p>
				<p>A kisasszony ezalatt a középső barázdán várakozott, hátracsúszott kalapját
                        lecsatolta, és kezében lóbázta, mialatt a napsugarak hatalmukba vették élénk
                        kis arcát, és glóriával öntötték körül.</p>
				<p>A szobaleány kijött a kunyhóból, s titokzatosan intett a kezével, mintha
                        mondaná: “Jöhet.”</p>
				<p>Tóth Mari óvatosan nézett körül előbb, s azzal ő is félretért az útból, és a
                        kunyhó felé libegett. Nemsokára eltűntek mind a ketten, magokra zárva az
                        ajtót.</p>
				<p>Mindez különös és rejtélyes volt. Miért mentek oda? Mit csinálnak ott? Hátha
                        várnak valakit? A dolog veszélyesen hasonlít valami légyotthoz. Hátha itt
                        Pápán vagy a szőlőkben lappang valami titkos udvarló, s azért potyog az a
                        sok kosár Rekettyésen?</p>
				<p>Még nem is volt szerelmes, s máris féltékeny. “Hát nem vagyok én bolond?” -
                        morogta, fölfedezvén magában e nevetséges érzelmet. De nem tehetett ellene,
                        noha egyelőre minden dolgát elvégezte, és már mehetett volna, mégis ott
                        maradt a kápolna mögött, valamiféle lelki kényszer nyomása alatt, bevárni a
                        történendőket. Egy cigarettát sodort, miközben a pók nézésébe merült, mely a
                        maga hálóját a Szent Orbán lámpása mellé fonta, hogy mikor meggyújtják, az
                        odaverődő muslincákat és bogarakat kénye-kedve szerint elfogdoshassa. A XIX.
                        század pókja sokkal értelmesebb állat, mint aminő például egy őskori pók
                        lehetett. A modern technika vívmányai nem hagyják hidegen. Ha az emberek
                        kifundálnak valamit a magok érdekében, azt ő is igyekszik kiaknázni, s íme,
                        kombinál, és olyan helyre építi rablóvárát, amelyhez közel van az
                        éléstár.</p>
				<p>Valami lusta nagy bogarat úgy sikerült befonnia, hogy az most kínosan
                        vergődik a hálóban. Ezt nézi érdeklődve Noszty. A pók fel s alá szaladgál a
                        selyemnél is finomabb síneken, nagy sürgés-forgásban van, mint a halász, aki
                        cápát fogott. A Góliát-rovar egy-egy kétségbeesett mozdulatot tesz
                        csápjaival a kibonyolódásra, s ilyenkor szakadnak a fonalak, de a leselkedő
                        pók egy iramodással hirtelen ott terem, s csodálatos takácsművészetével
                        szinte észrevétlenül, egy szempillantás alatt igazít valamit, s újra be van
                        bagyulálva a hálózatba.</p>
				<p>Feri ráfújja a cigarettafüstöt a kis semmiházi pókra, s azzal mulatja magát,
                        hogy az most már a gömörgő füstöt is a saját hálójának nézi, s minduntalan
                        bele akar szaladni a semmibe. Egy öreg kecskebak, aki a kápolna körüli
                        gyepen legelész, bámész szemeket látszik vetni a pókkal incselkedő vadászra,
                        s elégedetlenül rázza fejét, azért-e, mert egy vadméh mászott a fülébe, s
                        ott döng, vagy mert az a gondolat motoszkál a fejében (hiszen a kecskében
                        van filozófiai hajlam), hogy a kis semmiházi, a pók, meg a nagy semmiházi, a
                        vadász, voltaképpen egy mesterségben dolgoznak most.</p>
				<p>S mint ahogy a póknak egyik szeme mindig rajta van a zsákmányán, Feri úrfié
                        sem téveszti a kunyhó ajtaját. Jól látja, hogy íme, kilép a szobalány, és az
                        úrnője járását, mozdulatait mímelve (ejnye, akasztófára való fruska),
                        könnyedén, mint egy zerge, átugorja a garádot, és megindul az úton lefelé,
                        szilfid, ringó lépésekkel.</p>
				<p>Majd kilép a kunyhóból Mari kisasszony is, egy darabig azzal vesződik, hogy a
                        dogot betuszkolja, rázárja az ajtót, megindul a szobalánya után, s
                        alkalmasint látván, hogy az őt utánozza, hasonlóképpen ő is annak félszeg
                        mozdulatait, esetlen fejtartását veszi fel oly híven, hogy egy vérbeli
                        színésznő se jobban. Feri urat kacagásra ingerli ez a kis tréfa. Mennyi
                        ügyesség, mennyi pajkos humor van ebben a leányban! Sóvárgó tekintete szinte
                        elnyelte. Milyen nagyon illik neki a tettetett ügyetlenség! Szeretett volna
                        utánakiáltani: “Bravó, Mari kisasszony!”</p>
				<p>De vajon hova mennek? - töprengett magában, s messziről követte őket, nagy
                        megnyugvással, hogy a vincellérkunyhó mégsem volt találkahely. </p>
				<p>Így mendegéltek dévánkodva a szobaleány a kisasszony, a kisasszony pedig a
                        szobaleány testtartása szerint mórikálva magát, ami felette mulatságos
                        látvány volt Nosztynak. A Klempa szőlőjénél egy pocsolya képződött a tegnapi
                        esőzéstől, ennek a vizénél megálltak, és amint a tükörben szokás, sokáig
                        nézegették magukat, telhetetlen kacérsággal. A szobaleány körül is táncolta
                        a pocsolyát, mint egy gonosz villi, mindenféle illegetéssel és hátraszegzett
                        fejjel, hogy lásson magából valamit a víz fenekén.</p>
				<p>Aztán megint felkerekedtek, megint mentek egy darabon, s ő is utánok, míg
                        végre a Martay-féle pléhfedeles borháznál egy gyalogútra csaptak át, mely
                        kecskerágóbokrok között rézsút vezetett valamerre.</p>
				<p>Ez volt a válópont. Feri úr ideérve, búcsút vett lelkében “jövendőbelijétől”,
                        ki már jó messze haladt társnőjével. Még egy végső pillantást vetett utánuk,
                        mielőtt nekiiramodnék a városnak. Alakjukat félig eltakarták a bokrok, csak
                        a vállaik látszottak és a fejek, a margarétás kalap meg a sárga rózsa a
                        szobaleány hajában. Hanem nini!</p>
				<p>Feri úr különös felfedezést tett. Annyira élénk volt a megdöbbenése, hogy
                        hangosan kiáltott fel:</p>
				<p>- Hopp! Álljunk meg csak!</p>
				<p>A szobaleány most majdnem egy fejjel volt nagyobb, mint a kisasszony, holott
                        pedig azelőtt a kisasszony volt nagyobb, mint a szobaleány. Hopp, álljunk
                        meg csak: hogy lehet ez?</p>
				<p>Egész biztosan emlékezett rá, hogy így volt, mikor a házból kijönni látta
                        őket, pedig mikor ezt a megfigyelést tette, akkor egész közel voltak hozzá.
                        Úgy van, egymás mellett állottak a saját szőlőjükben, a középbarázdán,
                        tanácskozva, s Mari nagyobb volt, holott a kalapja a hátára csúszott, most a
                        fején pipeskedik, s mégis kisebb a szobaleánynál. Megfoghatatlan dolog!</p>
				<p>Ej, bolondság! Hiszen egyszerű oka lehet. Mari esetleg valami mélyedésben
                        megy, a szobaleány meg magaslaton.</p>
				<p>Csakhogy Ferinek úgy tetszett, hogy míg a sima dűlőúton mentek is, magasabb
                        volt a szobaleány. Persze most már nem lehetett megállapítani, de majdnem
                        esküt merne rá tenni. Bosszankodott, hogy elébb nem vette észre, de ez nem
                        csoda, mert akkor egész alakjuk s egymást mímelő taglejtéseik vették igénybe
                        figyelmét, míg most a gyalogúton, ahol a bokrok miatt jóformán csak a fejeik
                        láthatók, fel kellett tűnnie a különbségnek.</p>
				<p>De vajon valóban utánozták-e egymást? - Noszty fejében váltig erősbödő gyanú
                        támadt. Hol volt az eszem eddig? Mért hittem inkább azt, hogy két nagy
                        utánzótehetség került az utamba, mint az egyszerűbbet, a mindennapit és
                        közelfekvőt, hogy azért osontak be a vincellér kunyhójába, mert toalettet
                        cseréltek?</p>
				<p>Hovatovább mind érdekesebb perspektíva nyílt meg előtte. Hát így vagyunk? A
                        napnál világosabb: ruhát cseréltek a kunyhóban. S mi következik ebből? Az,
                        hogy a kisasszony kalandra megy, mégpedig a szobaleány képiben. Szent Isten,
                        milyenek ezek a mai leányok!</p>
				<p>De hát mit ér az ilyen sopánkodás? Az embernek végre is meg kell házasodnia,
                        kivált ha az ostáblán csak ez az egy mozdulata van. Ha a mai leányok
                        romlottak, hát romlottak, az ember nem választhatja se a múlt, se a jövő
                        generációbelieket, még kevésbé veheti el élettársul a kegyes életű
                        püspököket, csak mégis a mai leányok közül kell kihúzni egyet. Lehetőleg
                        olyat, akinek a talpához minél több föld van hozzáragadva.</p>
				<p>Csak egy másodpercig kedvetlenítené el a fölfedezés. Jobban átgondolva a
                        helyzetet, még örült neki. Iszen hát miről van szó? Egy titoknak jött
                        nyomára, aminek esetleg hasznát veheti. Határozottan voltak vigasztaló
                        oldalai a helyzetnek. A kisasszony a szobaleány álarca alatt folytat
                        szerelmeteskedést bizonyosan valami alantas emberrel, tehát nem veszedelmes
                        vetélytárssal. Nos, ez a kis árnyék föl sem ér majd a leendő dámához, mint
                        ahogy a királynak se számítanak azok a csínyjei, melyeket holmi Mátyás
                        diákok és kóbor lovagok neve alatt inkognitó elkövet. Hanem mármost az a fő,
                        ha már ilyen világító szálat csúsztatott kezébe a sors vagy az ördög, hogy
                        egész végére járjon.</p>
				<p>Ezzel letért ő is a gyalogútra. “Lássunk világosabban” - mormogta, s
                        megbiztatván egy kicsit lábait, csakhamar utolérte a leányokat, vagyis csak
                        a nyomukban maradt egy puskalövésnyire.</p>
				<p>És csakugyan némi világosság nyílt, amint a kanyargó gyalogút végre kilátást
                        nyitott a szőlőhegy túlsó oldalára. Lent a hegy tövénél nagy népesség
                        hullámzott egy szőlőben, a fákon nemzetiszín zászlók lengtek, a cikcakkos
                        mezei utakon a város felől egyre sereglettek a tarkábbnál tarkább alakok.
                        Mint valami máktábla, úgy virítottak a különféle színű női parazolok. Egy-egy hűs széláram, mely a fák leveleit
                        megmozgatta néha, valami olyasféle elmosódó hangot hozott, mely erősebb
                        korában cigányhegedűből születhetett.</p>
				<p>Egy taplósipkás, mándlis polgár kicsi borháza előtt két nyársra tűzött
                        foglyot sütött, élénken lobogó tűznél, melyet egy inasgyerek élesztgetett,
                        rőzsével, száraz venyigével. Amint később kitudódott, Répási János volt, a
                        híres virágos szavú pápai “mérnök” - vagyis szabó, aki azért nevezte magát
                        mérnöknek, mert jómódú lévén, se nem szabott, se nem varrt, az a legények
                        dolga, ő csak mértéket vett a megrendelő alanyokról. Máskülönben sem
                        törődött valami nagyon sokat, hogy valamely fogalom megjelölésére a helyes
                        szót használja, sőt éppen arról volt nevezetes, hogy szabadon mert gázolni a
                        magyar nyelv virágoskertjében, mint egy beszabadult bivaly.</p>
				<p>Feri úr köszönt neki, s tiszteletteljesen szólítá meg:</p>
				<p>- Ugyan kérem szeretettel, bácsi, miféle sokadalom az ott?</p>
				<p>A taplósipkás ember körülnézett, s noha csak egy helyen mutatkozott sokadalom
                        a láthatáron, mégis megkérdé alaposan:</p>
				<p>- Melyiket érti elméje rejtett kuckóiban?</p>
				<p>- Ott ni! Ahova az a két leány tart.</p>
				<p>Répási uram megpiszkálta előbb a tüzet.</p>
				<p>- Hja, ott ma a vidámság szellentyűit prüszögtetik.</p>
				<p>- Bált tartanak - kottyant közbe az inasgyerek.</p>
				<p>Mire hirtelen nagy csattanás következett, amit Répási uram tenyere idézett
                        elő a szabóinas pufók képén.</p>
				<p>- Hogy mersz beleszólni, te láb, mikor a fej beszél? De nem is láb, te
                        kisujj! (Majd ismét nyájasan fordult Noszty felé.) Irtani kell az ifjúság
                        fattyúhajtásának ösztönzetét, uram, mert a fejünkre nőnének a kedélyzetei.
                        Ámbátor igazat mondott ő, mivelhogy valóban a tánc tajtékzó serlegeibe
                        merülnek az iparoskeblű ifjúság mindkét nembeli ágazatai.</p>
				<p>- Igen, hallottam erről valamit, hogy szőlőt béreltek volna ki a fiatal
                        iparosok, és szüretet tartanak. Szabad vajon oda elmenni idegennek is?</p>
				<p>Répási uram meggondolkozott egy darabig, majd a következő rejtélyes választ
                        adta:</p>
				<p>- Hahogy kézizzadtságbeli piszok terebesedik a körme alatt.</p>
				<p>Látván, hogy nem érti meg a vadász, kedélyesen hozzátette:</p>
				<p>- Én se cselekedvén egyébképpen, mivelhogy vágyaim zománcai engem is
                        odahajtanak, feleségem és leányom ottlétének ténybeli árnyalatai miatt,
                        elmeneteli akaratom csupán e két fogolynak lévén foglya; ők ugyanis nékiek
                        elviendők. Ha a vadász úr türelmének szivárványai medrükből ki nem csapnak,
                        míg e megdicsőült szárnyasok elvesztik jellembeli nyerseségüket, én magam,
                        Répási János, vezérlem a vígasság ama völgyébe, mert ámbátor magam is
                        szőlőtulajdonos vagyok, itt la, jussom vagyon vendéget vinni, és én szeretem
                        a fiatalságot... mert utóvégre a fiatalság sokat ér, már azért is, mert a
                        fiatalságon sokkal jobban áll a ruha.</p>
				<p>Feri köszönettel fogadta el a meghívást, s késznek ajánlkozott, hogy megvárja
                        a foglyok elkészülését; leült ő is a tűzhöz. A ruhamérnök végigmérte
                        tekintetével, és így szólt, inkább önmagához:</p>
				<p>- Hm. A fehérnépek nem apprehendálnak meg.</p>
				<p>Mialatt a foglyok vidáman sercegtek, és szemmel láthatólag zsugorodtak, addig
                        a ruhamérnök szája egyre járt, s fejtegetései folyamán az az előbbi homályos
                        mondása, a köröm alatti piszokról, nyert valamennyit értelmezés
                        tekintetében. Elmondta ugyanis, hogy a szőlőtelepnek mai szürete tanulságos
                        példa a boldogulásra, mely az egyesülésben keresendő. Hogy azt mondja,
                        minden ember körme alatt van egy kis feketeség, külön-külön piszoknak
                        neveztetik, de ha az egész emberiség összerakná, ami a körme alatt van,
                        például a Karszt hegységre - hát egypár hold fekete termőföld lenne
                        belőle.</p>
				<p>Megpirulván a szalonnával kellőképpen megcsöpögtetett foglyok, miután egy
                        régi újságpapírba csavartattak, Répási uram felhúzta ünneplő dókáját, mely a
                        borház ajtajának kilincsén lógott, s a taplósipkáját felcserélte fekete, új
                        kalapjával.</p>
				<p>- A készenléti indulás párázataiba jutottunk - mondá -, de talán ne menjünk
                        gyalog.</p>
				<p>Odaszólt az inasnak:</p>
				<p>- Vezesd ki a pónit, ördögfattya!</p>
				<p>Mire az inas bement a pincébe, mely a borházból nyúlt be a föld alá, és
                        kisvártatva egy liliputi, körülbelül fertályakós hordócskát hajtott maga
                        előtt. Ez volt a “póni”.</p>
				<p>- Immár hömpölygesd lépteink előtt az Úr nevében, ámen - rendelé a bolondos
                        szabó.</p>
				<p>Szót fogadott az inas, s kellő ügyességgel gurigázta előttünk a kis hordót a
                        lejtős gyalogúton, hadd legyen fullajtár, hirdetve az egybegyűlt
                        sokadalomnak, hogy kiváló személyiség érkezik, hozván magával ivóvendéget,
                        de italt is.</p>
			</div>
			<div type="chapter">
				<head>TIZENHARMADIK FEJEZET</head>
				<head>Melyben leíratik, milyen finoman mulat a kisvárosi polgárság, ha úgy esik
                        a sora</head>
				<p>Feri előtt most már tisztán mutatkozott a tényállás. Mindent kitalált. Nagy
                        segítségére volt a kép, melyet Máli néni festett meg Tóth Mari jelleméről.
                        Mégse bolondság a pszichológia. Biztos kulcs némely zárhoz.</p>
				<p>Íme, hogy világosodik meg a láthatár! Az mondatott, a leányt a kishitűség
                        emészti, hogy a vagyonáért kapkodnak utána, senkinek se hisz, a tükrének
                        se. Hiába mondja anyja: “Hiszen gyönyörű vagy, kis virágszálam.” Ej, ugyan
                        melyik anya nem tartja szépnek a rút magzatját? Hiába állítja ugyanazt a
                        környezete: ámítás, vigasztalás, gyöngédség, hízelgés. A tükör is ezt
                        mondja. A tükör nem hazug. De hazug a szem, mely a tükörbe tekint. Hiszen
                        talán a varangyos béka is szépnek látná magát?</p>
				<p>E gondolatok közt vergődik lelke, itt a szüreti magányban is, ahol érdekes
                        esemény készülődik. Ez a szüreti mulatság a Findura szőlőjében. Bizonyosan
                        hallott róla beszélni, nevezetes eset itt a hegyen. Ott lesznek a környék
                        összes szobaleányai és a mesteremberleányok, szóval közönséges társaság. Az
                        ördög súg neki egy gondolatot. Az ördög jó cimborája a tépelődőknek. Az
                        ördög hozzáoson, és körülbelül ilyeneket mondhat: Tudod mit, te Mari, ez
                        volna ám jó alkalom, hogy a marcangoló kételyedet eloszlasd, könnyen
                        eldőlhetne most a dolog. Mutatok én neked egy föllebbezési fórumot, amelyik
                        ítélni fog a te szemed, az anyád szeme, a környezeted bókjai, a tükröd
                        incselkedései és a te skrupulusaid fölött. Könnyű és kézenfekvő dolog,
                        valóságos Kolumbus tojása, amellett úri tréfa, és egy csöppet sem
                        veszedelmes, mert téged ott senki sem ismer. Vedd fel a szobaleányod
                        gúnyáját, és eredj arra a mesterbálra, állj be a táncosnők sorába, ott éppen
                        csak annyid van, amennyit a természet adott, ott csak azt ítélhetik meg,
                        azért aztán meglátod, mit érsz, petrezselymet árulsz-e vagy lépes mézet?
                        Méresd meg végre, mit nyomnál a mázsán pénzed nélkül...</p>
				<p>Bíz ez így volt egészen, s Tóth Mari e percben valóban ott állt meghúzódva a
                        táncosnők nagy csapatjában, remegve, lázban, hányattatva a visszatérés
                        szorongó érzései és a helyzet újdonságának ingere között, míg a
                        szobaleánya, Klára, hátramaradva úgy tett, mintha arra sétálván, pillanatra
                        megállt volna az istenadta nép ártatlan mulatozásait nézni. Az igazat
                        megvallva, jobb szeretett volna most a saját ruháiban lenni a kisasszony
                        helyén, de hát a drágalátos angyal kedvéért meghozta az áldozatot. Csak már
                        vinnék is a táncba szegénykét! De még eddig nem akadt senki. Istenem, de
                        nagy marhák az emberek!</p>
				<p>Kevély testtartással riszálta magát, csipkés napernyőjét kacéran feszíté a
                        nap felé. Némi kárpótlás a táncért. Mert hiába, szép dolog, ha az ember
                        előkelőnek érzi magát. Hátha még a lornyettet is elhozták volna! Szinte úgy
                        rémlett neki már így is, mintha más vér pezsegne ereiben. Élvezte a
                        mesterasszonyok reá tapadó irigy tekintetét. Szerencse, hogy ő nem látott be
                        a koponyájokba, mert bizony oda az a megfigyelés nyomódott be, hogy íme, egy
                        szakácsné, akinek az úrnője nyilván nincsen otthon, minélfogva beszabadult a
                        gardróbjába.</p>
				<p>- Uccu, ni, uccu, ni! Ki jön itt, ki jön itt? Répási bácsi jön itt. Vivát,
                        vivát!</p>
				<p>Vidám kurjongatások fogadják mindenfelől. A kis hordót gurítja elöl Pali
                        inas, utána lépked egy szenátor komolyságával ő maga, az oldalánál pedig egy
                        puskás ember.</p>
				<p>Némelyek a hordót veszik pártfogásba, hogy csapra üssék, mások az öreghez
                        sietnek. Köztük Katka is, a Répási szikraszemű, szép leánya, akinek átadja a
                        sült foglyokat. Sokan a délceg fiatal vadászt méregetik kíváncsian, míg
                        egyszer csak annak is akad ismerőse.</p>
				<p>- Hopp, hopp! Itt vagyok! - kiált feléje Brozik, a vendéglős; hozzárohan, és
                        viszi egyenesen a leányaihoz. - Karolinka, Tinka, hol vagytok? Táncost
                        hoztam, az ebugatta. No, az derék, hogy mégis eljött.</p>
				<p>Répásiné asszonyom (a legnagyobb nyelvű asszony Pápán) megorrolja Brozik
                        uramnak ezt az eljárását, s odaszól az urának:</p>
				<p>- Miféle szerzetet csípett fel kigyelmed megint?</p>
				<p>Mire felelte Répási János kenetteljesen:</p>
				<p>- Asszony, azt én teneked meg nem mondhatom.</p>
				<p>- És ugyan miért? - pattant fel a kardos asszonyság haragosan.</p>
				<p>- Mert nem tudom.</p>
				<p>- Hát mért nem kérdezte meg tőle, mikor idehozta?</p>
				<p>- Mert tudd meg, oktalan teremtés, hogy Répási János nem lévén a
                        szószaporítás embere, nem elegyedik a haszontalan részletek szemelgető
                        morzsolgatásaiba.</p>
				<p>Ezzel aztán leült Répási egy hosszú asztalhoz, mely tele volt rakva félig
                        üres palackokkal, poharakkal, kancsókkal, valamint üres tálakkal, melyeken
                        állati csontok fehérlettek, szóval a déli lakoma romjait mutatta az asztal,
                        melynél mindössze néhány mester kvaterkázott, Répásiné asszonyom ellenben
                        nem pihent meg ezzel, sőt csak most ereszté meg nyelvét kedvére, az
                        öregasszonyok felé fordulva:</p>
				<p>- Nem bánom én, akárki legyen, ha mindjárt valamelyik álruhába öltözött
                        Esterházy is, de ami szemtelenség, az mégis szemtelenség. Hogy jut ahhoz
                        Brozik uram, hogy viszi a maga leányaihoz, mint valami megtalált
                        pecsérkegombát? Ha már az urammal jön ide, no ugye, azt hozta volna magával
                        az illedelem, hogy nekem vagy az én Katámnak mutassák be, de nem,
                        idekarikázik a csámpás lábaival, és viszi a gyönyörű kisasszonyainak:
                        “Karolinka, Tinka, egy táncost hoztam nektek.” Hogy ki nem ég a szeme!
                        Hiszen nem azért mondom, mintha egy és más, az én Katámnak, kellene. Minden
                        ujjára három van. Nemhogy táncos, valóságos kérő. De nem adom ki a házból,
                        hadd élje még egy kicsinyt világát, úgyis csak addig a mienk, míg velünk
                        van. Ember legyen, aki kiemeli a fészekből, azt mondom. Válogathatok,
                        ráérek. Egyetlen leány, mindene van. Szép ember jön, engem ugyan el nem
                        kápráztat, hiszen Kata is szép, nemesember jön, no, hát Kata is nemes,
                        Répási de eadem, ügyes ember jön, ügyes a leányom is, gazdag ember
                        jelentkezik, ej, hiszen elég vagyona van a Katának, nem szükség magát
                        eladnia, okos ember kéri, Kata is okos, hanem igenis, ha valami becsületes,
                        erényes fickó akad, hát nem bánom, vigye isten hírével...</p>
				<p>Ezalatt Noszty felakasztotta puskáját egy diófára, s egypár szót váltott a
                        Brozik leányokkal, kik édeskésen vigyorogtak a szemeibe.</p>
				<p>- Táncoltatok-e sokat?</p>
				<p>- Csuromvíz az ingem - selypíté Karolinka.</p>
				<p>- De szeretném látni! - tréfálkozott Noszty.</p>
				<p>- No, nézze meg az ember, mindjárt illetlenségen kezdi.</p>
				<p>- Láttam önt az este - panaszkodott a másik leány -, de maga rám sem
                        nézett.</p>
				<p>- Nagyon el voltam álmosodva.</p>
				<p>- Meg van a puska töltve? - kérdezte a vendéglős, a fegyver finom damaszt
                        csövét vizsgálgatva.</p>
				<p>- Az egyik csöve.</p>
				<p>- Jó volna kilőni - vélte Brozik úr -, az ilyesmi élénkíti a mulatságot, ez
                        az én véleményem.</p>
				<p>- Hát lője ki!</p>
				<p>Brozik leakasztotta, és sokáig nézegetvén azt, célzott vele errefelé,
                        arrafelé, ijesztgette a közel levőket, azután megkérdezte a vadásztól:</p>
				<p>- Mit kell meghúzni, hogy elsüljön?</p>
				<p>Noszty megmutatta neki, mire elsült a fegyver, s nagy sikoltozás, ijedelem
                        támadt, kivált az idősebb asszonyok közt, kik szintén több asztalt ültek
                        körül. Csakhogy itt nem bor volt a cilinderüvegben, hanem kávé, melyet
                        otthonról hoztak, s víz gyanánt hörpengettek. A kannák citromos vízzel
                        voltak megtöltve, azokból merítettek a gavallérok a táncosnőiknek, s apró
                        bögrékben szaladoztak vele. A mulatság folyt, de már lankadtan. Majd
                        estefelé élénkül fel újra. Most délután lusták az emberek. Nagyobb része
                        emészt a fák alatt, némelyek el is aludtak a gyepen, és mélyen hortyognak,
                        ami furcsán olvad bele a muzsikaszóba, mintha a brúgónak lenne még egy
                        mellékhangja. Alig tíz-húsz pár ropja még folytonosan a csárdást.
                        Egyik-másik legény kidől, de viszont sorba állnak a pihentek, s hop-hop,
                        húzzad, Rupi, hajrá, Rupi, ha elszakad az a húr, megfizeti ez az úr...
                        Délelőtt még sok mindenféle inger volt. Egy-egy szerelmes párocska, ha
                        megunta a táncot, szüretelni ment, s a venyigék között bujkálva, míg a
                        szőlőszemeket csipegették egyenkint a lelógó fürtökről, sok egyéb édességhez
                        is alkalom nyílt. De most már le van tarolva a szőlő, nincs azon még egres
                        se; Kóta Béni, a hetyke székálló legény, ki a táncosnője, Macskás Terka
                        kívánságára, hogy egy kis szőlőt ehetnék, felkutatta tőkéről tőkére az egész
                        kibérelt területet, utoljára se talált egyebet, csak egy sündisznót a
                        barázdán, amit csintalan jókedvvel odahajított a táncoló párok közé. Bezzeg
                        lett riadalom, sikoltozás, rémület. A jámbor sündisznó véletlenül éppen a
                        kackiás Szüts Mihályné finom habvállára pottyant és megszurkálta. (Úgy kell
                        neki, minek hagyja nyitva a testét.) Összeesett, elájult, úgy kellett
                        fellocsolni. Volt nagy gabalyodás, vidámság, nevetés, a kedélyes tréfából
                        kisarjadzó.</p>
				<p>Aranyat ér az effajta fűszer ilyenkor, midőn már a fáradtság jelentkezik,
                        kivált a férfinépnél. Keresztbe áll a legények szeme, mert sokat ittak,
                        csúnyák, mint az ördögök, hajuk belóg a homlokukba, a bajuszuk lekonyul.
                        Egyébkor sem csinosak, kevés bennök a daliás elem, szépek csak az úrfiak és
                        a parasztlegények, kiket a legédesebb, legegészségesebb anya szoptat, a
                        föld; a gyalu, fűrész, bicska, olló, varrótű mostohaszüle, ki keservesen
                        táplál, kajlákra hajlítja lábaikat, görbére a hátukat, s valami
                        elkényszeredett, kelletlen árnyalatot lop be az arcvonásaikba. Hanem a
                        leányféle az szépen megterem a műhelyek környékén is, mint ahogy a muskátli
                        virít a cserépben vagy a kocsikenőcsös skatulyában is, de az akác nem. A
                        leányok itt is takarosak, tessék csak körülnézni, egyik szebb, mint a másik,
                        és ők nincsenek is még kifáradva, csak a frizuráik és a toalettjeik mentek
                        tönkre. A szoknya kiszakadt ráncaiból, a fodrok megtépve, cafatokban lógnak
                        le, de hisz éppen ez a szép, mert ez jelzi a kapós leányt - a fehér ingváll
                        piszkos a sok izzadt tenyértől, némelyik leányon ki is van égetve, mert a
                        gavallér, ki nem fér a bőrébe, s égő szivarral táncolja a mártogatóst,
                        táncosnője vállára hajlítván a fejét, hogy a női nyak illatától
                        megmámorosodjék, akaratlanul, de sokszor selymaságból is odanyomja a szivar
                        tüzes végét; fölszisszen a leány a fájdalomra, s beáll a gyors beavatkozás
                        szüksége, az oltás - ami nem kis gyönyörűség a tenyérnek, mert hát biz az
                        becsúszik ilyenkor tikos helyekre is, ráfogván, hogy a tűz odább harapózott
                        - szóval alaposan kell eloltani. El is alszik a terjedő tűzszikra az
                        ingvállon vagy a kacabájon, csak kormos szélű lyuk marad utána, de kigyúl
                        ahelyett az arcokon és a szemekben.</p>
				<p>Hát bizony nem uralkodik valami nagy gyöngédség vagy finom modor. De hát
                        kinek mi köze hozzá, mikor a leányok meg vannak vele elégedve, és így is
                        boldogok? Anyáik, nagyanyáik mind így mentek férjhez - nem lehet hát az
                        rossz szokás. A táncos legény nem megy a leányok csoportjához, mint az
                        uraknál, hogy meghajtsa magát a kiszemelt előtt, hanem csak a fél szemével
                        kacsint vagy a meggörbített ujjával int öt-hat lépésről. Ha aztán a jelre
                        több leány rezdül meg és habozás támad, fennhéjázó móddal jelöli meg az
                        igazit:</p>
				<p>- Te gyere ide, te kis kancsal...</p>
				<p>Vagy ahol előkelőbb a levegő (aminő például itt, a Findura szőlőjében), ott
                        per “maga” vagy “kegyed” megy ilyenkor a megjelölés. “Maga kis dundi” (ami
                        iparos nyelven kövéret jelent), vagy “maga, maga nagy szöszke”.</p>
				<p>Régóta állt már a “piacon” Tóth Mari is, mert piac az a szó szoros
                        értelmében, ahol csak a “portéka” van kirakva. Az eladók. Ezek fölött
                        tartanak szemlét a legények, s sokszor fumigatíve int egyik-másik a kezével, hogy egy se tetszik neki. A
                        menyecskének semmi helye a piacon. Aki menyecskével akar táncolni, azt
                        valahol másünnen kell előkeríteni, s ez, mint a birka az úsztatóba, csak
                        nagy húzódozva engedi magát elcipeltetni a tánc helyére, még ha úgy kopogna
                        is a szeme egy-két forduló után. Úgy kívánja azt az illedelem, hát így
                        csinálják.</p>
				<p>Mari szerényen vonult meg valahol a harmadik sorban, meg se látszott kis
                        finom arca a sok mindenféle gurgolyafej közt. Egy-egy leányt kihúztak az
                        integetések vagy a kacsintások mellőle is jobbról-balról, de neki nem akadt
                        szerencséje. Ami nem csoda, mert igaz ugyan, hogy a szép arc nagy segítség
                        az ilyenben, meg a szép termet (ámbár azt nem látni a harmadik sorban), de
                        vannak hathatósabb emeltyűk is, ilyen a nexus a mesterfamíliák és az
                        ismeretség a legények közt; ahol leány van a háznál, ott rendesen vannak
                        legény alkalmazottak a műhelyben, akiknek úgyszólván kötelességük
                        megforgatni a gazda leányait.</p>
				<p>Mari kisasszony különben már megbánta merész kíváncsiságát, szeretne túl
                        lenni a kalandon, megunta a dangubálást,
                        talán restellte is a szobaleánya előtt, édes örömest otthagyta volna a
                        “kirakatbeli” helyet, de az nem volt könnyű, mert a háta mögötti sorok
                        úgyszólván elzárták útját. Éppen mikor a visszavonulás módozatán töprengett
                        a hamupipőke, egyszerre csak a sor előtt terem a vadász, s
                        félreérthetetlenül feléje int kezével.</p>
				<p>Tóth Mari észre sem veszi; a bal szomszédnéja, egy tömzsi vénlány löki
                        oldalba.</p>
				<p>- Magát hívja az az úr, nem látja?</p>
				<p>Egész teste megremeg, minden vér arcába szökken, s elhomályosul előtte a
                        természet, míg valami jóleső melegség fut erein. Hát mégis?</p>
				<p>Az előző sorok megnyílnak előtte (mert rend van elöl), mintegy öntudatlanul
                        tántorog ki az ifjúhoz, akire még csak most vet egy bátortalan tekintetet.
                        Úgy rémlik neki, mintha ismerné valahonnan, mintha már látta volna
                        valamikor a vadászt, aki gyöngéden fogja meg a kezét (pedig nagy bolondság,
                        mert még elárulja, hogy nem mesterlegény). De Mari nem vesz ilyet észre, nem
                        lát, nem tud már semmit, átveszi fölötte az uralmat a zeneütem; meglendíti
                        piciny lábát, s azok szárnyakká válnak azon nyomban; száll, száll,
                        ismeretlen világokon át. Pedig ez még csak a lassú, a lépegetés költészete.
                        Kellemmel teljes, előkelő mozgás, de már ki-kicsillan belőle a szilajság
                        gyulladozó szikrája. Táncos a párját elereszti, persze csak azért, hogy
                        aztán elfogja, negédesen illegeti, hajlongatja magát előtte, Mari egy kicsit
                        járatlan a csárdás zamatos fortélyaiban (hiszen Amerikában nem tanulhatta
                        ki), nem tud elosonni kacérkodó incselkedéssel, s elvegyülni idegen párok
                        közé, s mikor már-már megfogná legyeskedő kedvében a táncosa, kisiklani
                        karmai közül a pillangó illanásával, csalafinta kanyarodással, pedig csak
                        úgy szép a fogdosó, ha nehézséggel jár. Ezúttal ugyan nem virtus; ott fogja
                        el, úgy fogja el, ahogy akarja, mint a pihegő madárkát. A Rupi rárántja a
                        frisset. No, most kell megnézni. Most jön a kopogós. Ej, de tudja! Majd
                        átkapja a Mari derekát két kézzel, föl-fölemelgeti, le-leeresztgeti filigrán
                        táncosnéját, mintha piskótát mártogatna édes tejben. Harmatozik immár a
                        homloka, s lóbálózik hajában a sárga rózsa... jaj, már le is esett!</p>
				<p>Lehajlik érte Noszty hirtelen, de csak azt a kezét fejti le a leány
                        derekáról, amelyikkel fölveszi.</p>
				<p>A leány is leveszi a vadász válláról az övét, s a rózsa után nyúl.</p>
				<p>- Nekem adhatná - mondja a vadász.</p>
				<p>- Minek az magának? - feleli az vissza. (Most hallják először egymás
                        hangját.)</p>
				<p>- Hát csak. Eltenném magamnak.</p>
				<p>- Úgysincs meg már a szára - ellenkezik a leány csendesen.</p>
				<p>- Hiszen éppen azért, mert nem veheti már hasznát.</p>
				<p>- No, ugyan maga meg nagy hasznát veszi - évődik Tóth Mari.</p>
				<p>- Ideadja?</p>
				<p>Mari vállat vont, mire Noszty Feri az inge hasadékán át a keblébe csúsztatta
                        a rózsát, de előbb megcsókolta.</p>
				<p>Kigyúlt erre a leány, mint a láng, röstelkezni látszott, úgy érezte, hogy egy
                        kicsit továbbment egy ismeretlen, alantas állású ifjúval, de az csak egy
                        pillanatig tartott, hiszen nem is ő van itt voltaképpen, hanem a
                        szobaleánya, Kovács Klári, és ami a rózsát illeti...</p>
				<p>- Hiszen nem az enyém - fejezte be a gondolatát hangosan.</p>
				<p>- Hogy nem a magáé - csodálkozott Feri ravaszul -, hiszen erről a fejről
                        esett le; vagy talán ez a fej se a magáé?</p>
				<p>Mari az ajkaiba harapott, és nagy zavarba jött, hogy most majdnem elárulta
                        magát a fennhangon való gondolkozással, lesütötte a fejét, és mosolyogva
                        mondá:</p>
				<p>- A fej ugyan az enyém, de úgy érzem, mintha nem az enyém lenne, mert egy
                        kissé elszédült a táncban.</p>
				<p>Feri erre rögtön abbahagyta a táncot, és az álldogáló táncosnék sorához
                        vezette.</p>
				<p>- Pihenjen meg egy kicsit, de még talán jobb volna, ha leülne valahol, talán
                        ott az asztalnál, ha helyet szorítanának. Nincs ott valami ismerőse?</p>
				<p>- Nincs, nincs - felelte kedvetlenül, mert egy csöppet sem volt még
                        elfáradva, és csak zavarában, kifogásnak rántotta elő a fejszédülést;
                        szeretett volna még táncolni.</p>
				<p>- Hogyan, senkit se ismer? Tehát nem pápai a kisasszony?</p>
				<p>- Sem pápai nem vagyok - mondá halkan -, sem kisasszony.</p>
				<p>Noszty ijedten látszott fölszisszenni:</p>
				<p>- Ó, Istenem! Hát már férjnél van?</p>
				<p>- Nem úgy értem - felelte szégyenlősen, miközben a kendőjével legyezte
                        magát.</p>
				<p>- Hanem?</p>
				<p>- Úgy, hogy én csak szegény szobaleány vagyok, egyszerű cseléd.</p>
				<p>Ez a fölfedezés láthatólag elkedvetleníté Nosztyt; hozzátartozott ez a
                        szerepéhez, melybe apránként kezdett belejönni. Úgy tett, mintha egyszerre
                        nagyon elhidegült volna, elbocsátotta a Mari kezét.</p>
				<p>- Nem gondoltam volna - mormogta csendesen.</p>
				<p>A leány kíváncsisága föl volt már ezzel piszkálva.</p>
				<p>- Hát mit gondolt? </p>
				<p>- Tudom is én? Mit gondol a seregély, ha valahol egy szép szőlőfürtöt lát?
                        Csak nem hiszi talán, hogy ez akkor azt mérlegeli, a gróf tőkéjén nőtt-e az,
                        vagy egy közönséges zsellérén?</p>
				<p>- Hanem megeszi, ugye? - felelte rá Mari hirtelen. - No, köszönöm. Maga engem
                        meg akart enni.</p>
				<p>- Miért ne? Hiszen megennivaló.</p>
				<p>- Ugyan menjen! Talán mézeskalácsos, hogy olyan pazarul bánik a mézes
                        szavakkal?</p>
				<p>Noszty kitért a felelet felől, vagy nem hallotta a megjegyzést, mert
                        megfordult, és körültekintett a tarkabarka mulatozók csoportjain.</p>
				<p>- Sehol se látok valami üres ülőhelyet - mentegette magát bosszúsan -, s
                        nekem sincs itten ismerősöm.</p>
				<p>- Alkalmasint maga se idevalósi.</p>
				<p>- Én csak átutazó vagyok, de megálljon, látok valamit...</p>
				<p>Noszty észrevette a pónit, a Répási uram hordóját, ott állt kipányvázva a
                        gyepen, az ördög se törődött már vele - hát bizonyosan üres.</p>
				<p>Otthagyta tehát Marit, és fölkereste a szabót, hogy engedje át a pónit egy, a
                        fáradtságtól kimerült leánynak ülőhelyül.</p>
				<p>- Hm - dünnyögte Répási -, a hordó is kimerült, a leány is kimerült, hát
                        összeillenek.</p>
				<p>- Elvihetem?</p>
				<p>Répási uram felhajtott egy pohár bort, s nagy lendülettel felelte:</p>
				<p>- Egy kősziklát láték idejövet, mely kettérepedt, hogy helyet engedjen egy
                        vadrózsának, mely nem tudott a kő alól kinőni; Répási János se
                        bugyborékolhat kegyetlenebbül, midőn egy rózsabimbó számára az elhelyezés
                        mivoltja helyeztetik tárgyalás alapjául, és mikor Répási Jánosnak meg sem
                        kell repednie emiatt.</p>
				<p>Feri hát odagurította a hordót a leányok csoportjához, és megkínálta Marit a
                        leüléssel.</p>
				<p>- Tessék, édes lelkem, üljön le. - Ez a lelkem megszólítás is most már
                        stílszerű volt a vallomás óta. (De iszen érti magát a gyerek.)</p>
				<p>Az ülőke elhozatala olyan nagyszerűen gavalléros tettnek tűnt itt fel, mint
                        mikor herceg Montrose bíborköpönyegét teríté le a sárba, hölgy egy hogy
                        száraz lábbal léphessen ki a kocsiból a csónakjához. Az általános figyelem
                        Noszty és Mari felé fordult. A bámulat megarányozta Nosztyt. Ejnye, de
                        csinos fiú! De ugyan hova tette a szemét? Az irigység nyilazni kezdte Marit.
                        Ki lehet? Honnan jött? Ki ismeri?</p>
				<p>- Furcsa puska - ereszté ki fullánkját Répásiné. - Úgy áll rajta a ruha,
                        mintha vasvillával hányta volna rá valamelyik béresünk.</p>
				<p>(Ezzel azt is jelezte az ifjúság előtt, hogy béreseik vannak odahaza, éspedig
                        többen.)</p>
				<p>- Úgy mórikálja magát, mint valami úri kisasszony - vélte Komádi Józsefné
                        asszonyom, a csinos fűszeresné, a bencésekkel átellenben.</p>
				<p>- Pedig csak szobacicus - világosította fel Erzsi, a hajadon húga -, mert
                        éppen mellettük táncoltam, mikor azt mondta a vadásznak, hogy ő csak
                        cseléd.</p>
				<p>- Ejnye, a szemtelen! - pattant fel Csömör Andrásné, kinek már meglehetősen
                        félreállt a kontya, mert tisztelője a boritalnak. - Hogy mer ide tolakodni,
                        rangbeli perszónák közé? Nem hordóra kellene ültetni az ilyet, hanem
                        kalodába.</p>
				<p>- Nono, nem cseléd az - csillapította Kevély Istvánné a megbotránkozókat. -
                        Nem látják kegyelmetek, hogy milyen harmatos fehér keze van; nekem is ilyen
                        volt, mikor még kisasszony voltam (a kántor leánya volt S. Vásárhelyről),
                        aztán milyen gyémántos arany karperec csillámlik a kézcsuklóján.</p>
				<p>- Persze. Tudjuk - gúnyolódott Somrói Veronika, a vénleány, aki ugyancsak ki
                        volt festve, és jól tudta, hogy mit ér a látszat. - Bizonyosan a kegyelmed
                        ura csinálta.</p>
				<p>(Kevély István uram ugyanis rézműves volt.)</p>
				<p>Úgy Noszty, mint Mari, semmit sem sejtettek e fenekedésekről. Noszty
                        leültetvén a kisasszonyt, elvegyült a tömegek közé. Érezte, hogy a
                        Voglányban kifőzött terv jobban sikerült, mint remélte, és most már
                        fejlődőképes, de nem szabad rohamosabban érlelni. Egy kis időt hagyott
                        Marinak, míg lelke fölszívja a beadott mérgeket.</p>
				<p>Már szinte megijedt, hogy többet adott be belőlük, mint kellene. Csak egy
                        kávéskanállal egyszerre - így diktálja az okosság. - Azért hagyta ott
                        egyedül.</p>
				<p>Marinak úgy tetszett az elmúlt negyedóra, mint egy szép, kedves álom, melyből
                        még kár volt fölébredni. Okolta magát, amiért elriasztotta a táncosát azzal
                        a vallomásával, hogy szobaleány. “Mindegy - sugdosta a hiúsága -, tetszettél
                        neki, az bizonyos, nyilván beléd szeretne, ha volna rá alkalom, s ha nem
                        lennél cseléd, hanem valami mesterleány.”</p>
				<p>“Hiszen az is vagyok - felelgette önmagának -, pékmester leánya vagyok,
                        csakhogy a kiflikirályé, királykisasszony...”</p>
				<p>“Bolondság, bolondság - fűzte odább a gondolatait, miközben visszaigazgatta
                        azokat az engedetlen hajszálakat, melyek kirázódtak tánc közben a fonatból,
                        és az égő arca körül repkedtek, amint magára hajtotta a szelet
                        csipkekendőjével. - Kétségtelenül hibáztam, és ha a mamáék megtudják, nagy
                        patália lesz belőle... Jaj, istenem, csak meg ne tudnák! És ha már
                        elkövettem a hóbortot, legalább mulattam volna, de elrontottam a
                        mulatságomat a vallomással. Ez volt tőlem a második ostobaság. Azt értem el
                        vele, hogy most itthagyott a gavallérom faképnél. Ej, mindegy. Hiszen a
                        voltaképpeni cél mégis el van érve. Egy legénynek megakadt rajtam a szeme,
                        hát mégis szép vagyok valakinek...”</p>
				<p>S egy kedves, szelíd mosoly osont el ajkain.</p>
				<p>Aztán nem is az utolsó legény szeme akadt meg rajta, hanem a legcsinosabbé
                        valamennyi között. Két dióbarna szem, finom, vékony bajusz fölött. Megint
                        elkezdte fejét törni, hogy honnan olyan ismerős neki a fiatalember. S,
                        evégből ismét fölkereste a tekintete. Ó, csakis evégből. Hopp, megvan,
                        eszébe villant. A Vörösmarty Szép Ilonkájának illusztrációiban szakasztott
                        ilyen a vadász, akiből aztán Mátyás király hámlik ki.</p>
				<p>Noha kitalálta, mégis önkéntelenül is figyelemmel kísérte a vadászt.
                        Röstelkedve érte magát ezen a hóbortos érdeklődésen, fülig pirult, de (s ez
                        a gyanús) azon nyomban megtalálta a mentséget, amivel a belső kisbíró száját
                        bedugta. Ej, ugyan mi van abban? Hiszen ki érdekelje az idegen tömegből, ha
                        éppen az az egy ember nem, akinek megtetszett? E sokaságból kétségkívül
                        leginkább ő áll hozzá legközelebb... azaz csak állt. Ámbár ki tudja? Hiszen
                        miért ne jöhetne még vissza.</p>
				<p>Tehát már várta. Várta, anélkül hogy tudná, hogy várja.</p>
				<p>Feri hidegen, közömbösen őgyelgett, majd itt, majd ott tűnt fel, beszélt egy
                        kicsit Brozikkal, majd Répásival, ezzel az utóbbival koccintott is, miközben
                        odajött a Répási leány, a szikraszemű, megösmerkedett vele, s egy darabig
                        beszélgettek, nevetgéltek. De micsoda kedvetlenítő nyugtalanság lepte meg
                        Tóth Marit ezalatt, szeretett volna már hazamenni, de nem volt ereje
                        fölkelni a hordócskáról.</p>
				<p>Próbálta elterelni gondolatait a vadászról, de nem egészen sikerült, majdnem
                        akaratlanul is rátévedt a tekintete, s kísérte mindenüvé, látta, amint
                        elválik a Répási leánytól (no, hála istennek), megkönnyebbszik, érezte;
                        most egyenesen a leányok sora elé állt a vadász szemlét tartani, hogy
                        táncosnét válasszon közülök, sokáig nézett ide, oda, bizonytalanul, habozva,
                        aztán mintha nem talált volna senkit, leeresztette a jobb kezét, mellyel
                        inteni szokás, és elment a sor előtt, kezeit hátratéve. Így ment el Mari
                        mellett is, lassan, gondolatokba mélyedve, anélkül hogy észrevette volna,
                        csak mikor már áthaladt, fordult meg, s mintha csak történetesen esnék,
                        hátraszólt:</p>
				<p>- No, kipihente már magát?</p>
				<p>A Mari szíve elkezdett hevesebben dobogni, de azt magának se merte
                        bevallani.</p>
				<p>- Körülbelül - felelte.</p>
				<p>- Nem táncolnánk még egy kicsit? - kérdé nevetve.</p>
				<p>- Nem bánom - mondá a leány fojtott hangon, és felemelkedett ülőhelyéről.</p>
				<p>A hordóra rögtön leült Süvegjárató Ágnes. Noszty elkezdett táncolni, de alig
                        perdített egyet-kettőt Tóth Marin, mikor a selyma Guba Pali fölhajította
                        duhaj kedvvel a Kolotnoki Jóska selyempántlikás kalapját a diófára, s az ott
                        maradt lógva fent a gallyak között. Kolotnoki fölmászott a kalapjáért, s ha
                        már egyszer ott volt a magasban, az a gavalléros gondolata támadt, hogy
                        miután a banda éppen a fa árnyékában állva muzsikált, leereszt a Rupi
                        hegedűjébe egy ezüstforintost. A forintos azonban a prímás orrára esett,
                        úgy, hogy abból legott megeredt a vér. Látván a saját vérét folyni a
                        kabátján (ámbár a cigány szereti a pirosat), ezúttal rémülten ejté el
                        hegedűjét, valóságos halálordítást hallatva, mely csak fokozódott azáltal,
                        hogy a szerencsétlen hegedű éppen egy kőre esett, és megrepedt, amely
                        körülmény folytán stradiváriusszá lépett elő. Nagy galamuta támadt ebből;
                        Rupi jajveszékelésbe tört ki a drága hegedűje miatt, a banda többi tagjai,
                        látván vezérük katasztrófáját, keresztbe tették vonóikat, a brácsás vízért
                        szaladt, lemosni a Rupi arcát.</p>
				<p>- No, mi az? - riadtak fel a táncosok. - Hát miért nem muzsikáltok,
                        hékás?</p>
				<p>Rupi még mindig kiabált, átkozódott cigány nyelven, mire a többiek is
                        nekibátorodának.</p>
				<p>- Nem urák ezsek - mondá a flótás, és kezdte a flótáját a szarvasbőr tokjába
                        csúsztatni. </p>
				<p>- Reselt figét ezseknek, nem muzsikát - vélte a cimbalmos -, szúrják le elíbb
                        a hegedí árát!</p>
				<p>Nosza odaugráltak a rendezők a sztrájkolókhoz, észre téríteni igyekezvén az
                        elkeseredett Rupit, hogy így, amúgy, hiszen Kolotnoki jót akart, pénzt
                        hajított le, ki tehet arról, hogy rossz helyre esett, hiszen a pénznek nincs
                        esze (pedig dehogy nincs). Rupi váltig csökönyös maradt, míg végre tömérdek
                        huzavona, fenyegetés, gorombáskodás, könyörgés után sikerült őt megnyugtatni
                        tízforintnyi kárpótlás ünnepélyes ígéretével, ami nem is volt túlzott
                        összeg, ha meggondoljuk, hogy az utolsó stradiváriuszok egyikének
                        összetörését volt hivatva fedezni.</p>
				<p>Míg az alkudozások tartottak, a sokáig húzódó szünet bő alkalmat nyújtott a
                        csevegésre, azokról a bizonyos csacsiságokról, melyek semmiképp se
                        alkalmasak a följegyzésre.</p>
				<p>- Még nem is kérdeztem, hogy hívják - kérdé Noszty.</p>
				<p>- Találja ki!</p>
				<p>- Juliskának?</p>
				<p>- Nem.</p>
				<p>- Hát hogy?</p>
				<p>- Klárának.</p>
				<p>- Klára szép név, de hát a vezetékneve?</p>
				<p>- Minek azt tudni? - vélte Tóth Mari. - Ne legyen olyan kíváncsi.</p>
				<p>- Arra gondoltam, hogy ha talán egyszer kedvem jönne levelet írni.</p>
				<p>- Nekem? - szólt a leány ijedten. - Ó, hiszen az lehetetlen.</p>
				<p>- És ugyan miért volna lehetetlen? A posta elviszi akárhova.</p>
				<p>Mari habozott egy percig a felelettel, miközben fülig pirult.</p>
				<p>- Az asszonyom sohase engedne meg ilyen levelezést.</p>
				<p>- Különös asszonyság lehet - jegyezte meg Noszty vidáman -, csak nem valami
                        apáca-fejedelemasszony?</p>
				<p>- Nem, nem, de mégis...</p>
				<p>- Egyszerűen ne mutassa neki a levelet.</p>
				<p>Mari nem felelt, de Noszty örömét találta őt ebben a kérdésben megkínozni,
                        sarokba szorítani.</p>
				<p>- No, ne okoskodjék hát, Klárika, mondja meg a címét, kérem - rimánkodó, lágy
                        hangon ismételgette -, mondja meg, ne keserítsen meg, hiszen olyan szomorú
                        még gondolatnak is, hogy sohase lássam többet... de persze maga nem
                        bánja.</p>
				<p>- Hát mit tehessek? - rebegte bizonytalanul, nagy zavarral.</p>
				<p>- Mondja meg a címét, és a többit bízza rám - suttogta a vadász
                        mámorosan.</p>
				<p>Tóth Mari megrázta a szép fejét tagadólag, s álmatag tekintetét
                        lesütötte.</p>
				<p>- Nem mondhatom meg, éppen azért, hogy ne írhasson... nem akarom.</p>
				<p>- De hiszen nem mutatná meg az asszonyának.</p>
				<p>- Meg kellene mutatnom - felelte akadozva -, mert tudja meg az igazat, mert,
                        de ne nevessen ki, kérem, nem tudok olvasni.</p>
				<p>- Ó, szegény kicsikém! Szegény kicsikém!</p>
				<p>Jó szerencse, e pillanatban megszólalt a zene, mozgásba jöttek megint a
                        lábak, és megpihentek a nyelvek. Mari szabadabban lélegzett, Noszty azonban
                        a boldogtalan szerelmest adta, dacosan szegte le fejét, s elfordította
                        táncosnéjától. És mintha keserű érzései annyira kicsordultak volna, hogy a
                        lábába is jutott, vad szilajsággal járta a táncot. Ahol ni, Brozik uram is
                        beugrott, s éppen Répásiné asszonyommal (mintha elefánt táncolna a
                        tehénnel), mindkettőjükről csurgott a verejték, s Brozik nagy tokája ide-oda
                        rengett, míg a Répásiné pufók arca szinte már a kékbe játszott a
                        fölhevüléstől.</p>
				<p>- Talán már elég is lesz - lihegte. - Öregek vagyunk már, szomszéd. </p>
				<p>- Többet ér egy negyedórai napfény télen, mint egy egész napfényes hét
                        nyáron. Ez az én véleményem, szomszédasszony lelkem.</p>
				<p>Széles jókedvben, ott rezegtette magát és méltó terhét közvetlen Noszty
                        mellett, miközben barátságosan ütött rá a vállára:</p>
				<p>- Sose halunk meg, vadász uram! </p>
				<p>Noszty dühösen fordult meg, hogy megfenyítse, aki vele komázni mer, de
                        meglátván Brozikot, s eszébe jutván, hogy hol van, egy mély sóhajjal
                        felelte:</p>
				<p>- Bárcsak már meghaltunk volna!</p>
				<p>- Hát mi a baj, haj, haj, hopp?</p>
				<p>- Nem akar a rózsám szeretni - nyögte ki keserű panaszát a vadász, mire úgy
                        látszik, megesett a táncosnéja szíve, önkéntelenül hozzásimult, szinte
                        hozzátapadt.</p>
				<p>Delejes áram futott erein keresztül, s szenvedélyesen magához szorította -
                        pedig ez már nem is tartozott a szerephez.</p>
				<p>- Nem tud olvasni? - suttogta lázasan. - Hát a szemekből se tud?</p>
				<p>- Nem próbáltam - lihegte a leány ábrándosan. - Jaj, agyonszorít!</p>
				<p>Legott elbocsátotta a derekát, aztán már csak előtte cifrázta, szép, formás
                        mozdulatokkal, daliásan, mind a két kezét a csípőjére téve. Addig-addig
                        iregtek-forogtak, míg egyszer csak odaértek a cigány elé.</p>
				<p>Feri egy bankót csúsztatott titokban a prímás tenyerébe, parancsoló
                        mozdulattal kiálta rá:</p>
				<p>- Ácsi, more! Ez jön most.</p>
				<p>S dalolni kezdte, táncosnéjára szegezve izzó tekintetét (nem volt ebben semmi
                        mesterkélt többé):</p>
				<p>Nézz, rózsám, a szemembe,</p>
				<p> Mit olvasol belőle?</p>
				<p>Mari eleinte puszta szónak vette, s inkább lesütötte a szemét, semhogy bele
                        mert volna velök nézni a vadászéba, fáklya a fáklyától gyúlik, jaj, dehogy
                        nézne oda, hanem a legény nem engedte, s addig ismételte a dal első sorát,
                        mindig csak azt húzta a cigány is, hogy feltűnő jelenetté kezdett fajulni -
                        akkor már mégiscsak célszerűbb, ha belenéz.</p>
				<p>Rávetette búzavirágszín szemeit, csak egy villantásra találkozott a négy
                        szem, csak annyi ideig, amennyiig a nyíl egy falevelet áthasít (de talán az
                        is sok volt), aztán lehunyta, mintha megperzselődtek volna, rájok húzódott
                        pihentetőül a selyemrostélyos szemhéj.</p>
				<p>Mit olvasol belőle?</p>
				<p> Ugye, azt mondja,</p>
				<p> Ugye, azt mondja...</p>
				<p>- dalolta Noszty tovább, miközben megfogta Mari kezét. - No, hát mondja már,
                        hogy mit mond, mit olvasott ki?</p>
				<p>- Azt, hogy maga bolondot űz belőlem - felelte a leány tündöklő mosollyal,
                        amely elárulta, hogy maga se hiszi, amit mondott.</p>
				<p>A párkák keze azonban sohasem pihen egészen, váltig új szálak fonódnak le a
                        guzsalyaikról. Kolotnoki Józsi nagyon zokon vette a flótás mondását, hogy ők
                        nem urak, s hangulatot kezdett csinálni a rendezők közt amellett, hogy ezt
                        meg kell torolni, a flótás szemtelenkedett velök, ezt nem viheti el
                        szárazon, meg kell a flótást verni, hogy lepedőben vigyék haza, ezt kívánja
                        az iparosifjúság becsülete. Ebbe bele is nyugodtak a többi rendezők, mert a
                        becsület egyugyanazon koszttal táplálkozik, eltérő vélemények csak arra
                        nézve voltak, hogy most lazsnakolják-e el a flótást, vagy csak a szüreti
                        mulatság legvégén. Sőt, volt egy harmadik indítvány is, a fiatal Broziké,
                        melyben szintén benn foglaltatott az elagyabugyálás, de úgymond, előbb be
                        kellene bizonyítani, hogy urak vagyunk, ez pedig akként volna
                        keresztülvihető célszerűen és olcsón, ha valahogy egy négyest lehetne
                        összehozni, mert a négyes okvetlenül imponálna a bandának, s nagyra nevelné
                        a mulatság tekintélyét a külvilágban is, ha híre menne a városban, hogy
                        négyest is táncoltak a szüreten.</p>
				<p>Úgy ám, négyest, de ki tud négyest táncolni? Nagy dolog az! Arra sincsen
                        módja a szegény mesterlegénynek, hogy a fejét megrakná műveltséggel, nemhogy
                        különböző ismeretek jussanak még a lábaikba is. Hiszen gyönyörű volna egy
                        négyes, nagy eset volna, szó sincs róla. Findura bácsi holtig kevélyen
                        emlegethetné, hogy valamikor négyest táncoltak ebben a szőlőben, de azért
                        mégse tanácsos buga fővel nekiugrani, mert hátha valami világraszóló
                        felsülésbe vagy nevetségbe lyukad ki a dolog, hanem egy kis elsőleges
                        tapogatózás nem árthat, hogy ki tud, ki nem tud, s hány pár állna ki a döntő
                        percben.</p>
				<p>A fiatal Brozik bízatott meg ezzel, mire sorba vette a fiatalságot, s így
                        jutott el Nosztyhoz is, megszólítván őt illő módon:</p>
				<p>- Szokott kegyed négyest táncolni?</p>
				<p>- Csak nem akar engem táncosnénak? - kérdé nevetve.</p>
				<p>- Szeretnék egy négyest rendezni, ha elég vállalkozó akad.</p>
				<p>Noszty a táncosnéjához fordult.</p>
				<p>- Akarna velem egy négyest táncolni?</p>
				<p>- Miért ne? - felelte Mari odaadóan.</p>
				<p>Úgy látszik, több helyütt is szerencsével járt a kis beesett szemű Brozik,
                        mire hirtelen nagy nyüzsgés-mozgás támadt, mint a futótűz, terjedt el a hír,
                        hogy négyes készül, ami csodálatosan fölajzotta az idegeket, és emelte az
                        önérzeteket. Mindenki nagyobbnak, előkelőbbnek érezte magát egy fokkal,
                        kivévén azok a leányok, akik nem tudtak négyest táncolni, s marcangoló
                        lelkiismeret-furdalással mélyedtek el a múltjukban előforduló olyan
                        mozzanatokba, melyek lehetővé tették volna a finom tánc elsajátítását.</p>
				<p>A rendezők lázasan futkároztak ide-oda a nagy esemény küszöbén. Ezer és egy
                        kérdés merült most fel (nem olyan könnyű ez, ahogy látszik).
                        Megtanácskozandó, miképp történjék a megszólítás: “urak, hölgyek” vagy
                        pedig: “férfiak és nők”? Természetesen urak, hölgyek. De az egyes figurák
                        egymásutánjával és elnevezésével sem volt egészen tisztában Brozik úr, hiába
                        tanulta a mészárosságot Bécsben. Ezeket bizony magával Rupival kellett
                        megbeszélni, evégből fölfüggesztették a táncot, s újólag kisöpörték és
                        kiegyengették a tánchelyet.</p>
				<p>Noszty ezalatt elbocsátván táncosnéját, hogy a négyeshez majd visszatér,
                        fölkereste idősb Brozik uramat, hogy valami ennivalót kerítsen tőle, mert a
                        gyomor is megköveteli a magáét - kivált olyan sovány ebéd és annyi
                        testmozgás után. Hanem iszen egyéb se kellett, csak jeleznie, hogy éhes.</p>
				<p>Ha eddig senki se törte magát őt észrevenni, vele megismerkedni, míg semmire
                        se volt szüksége, most bezzeg tízen is rohantak az élelemmel rakott
                        kosaraikhoz, fölséges hideg pecsenyék - malacok, ludak, foglyok, nyulak,
                        torták, fánkok és nyalánkságok kerültek ki a sustorgó, zsíros papirosok
                        közül.</p>
				<p>- Ide, ide, öcsémuram! Ebből tessék, kedves öcsém! Ne vesse meg a mienket.
                        Tiszteljen meg minket is.</p>
				<p>Ha nem álltak is egészen jó lábon a finom, előkelő tónussal, de a magyar
                        vendégszeretet a maga teljességében duzzadozott. Tartaléknak eldugott
                        pókhálós palackok kerestettek elő ugyancsak a kosarakból vagy a krispinek és
                        köpenyeg zsebeiből, zöldesbe játszó aranyszín nedveikkel, melyek a városi
                        pincékből öregkorukban származtak vissza a hegyre, melytől eredtek. Egymásra
                        licitáltak a jó emberek. Ebből egyék, ez a jó! Mi az a poharában? Ugyan
                        öntse ki azt a lőrét! Eh, ne hallgasson azokra, kóstolja meg az úr az
                        enyimet!</p>
				<p>Így kínálgatták fölváltva, azt se tudta már, mit egyék, mit igyék, a sok
                        szívességtől, a veszprémi püspök se dúskál annyi jóban, le is telepedett az
                        asztalhoz nagy kényelmesen, de még jól se lakott, már a cigány a négyes
                        akkordjait kezdte jelezni, a párok immár sorakoztak kétfelől, és a rendezők
                        harsányan kiáltoztak.</p>
				<p>- Urak, hölgyek! Kezdődik a négyes! Ide, ide a sorba! Ej no, gyűljenek már,
                        kutya mérges teremtette.</p>
				<p>Noszty is felugrott, sietett megkeresni a táncosnéját. Körülnézett a leányok
                        hullámzó során, de sehol sem látta Tóth Marit, hanem ahelyett megpillantotta
                        Bligit, a dogot, amint ott somfordált a leánypiac túlsó szélén. Aha, a Bligi
                        kiszabadult és idejött. No, ahol a Bligi van, ott kell lenni közel az
                        úrnőjének is.</p>
				<p>Abba az irányba indult egyenest, és most már meg is pillantotta Tóth Marit,
                        felismerte az aranyszínű hajkoronáról, ámbár háttal állt, egy csenevész
                        barackfa levelei által részben elfedve, egy másik leánnyal beszélgetett, aki
                        széles karimájú, lila pántlikás szalmakalapot viselt, mely csak az állát
                        engedte láttatni messziről. Úgy látszik, élénken folyt közöttük a beszéd.
                        Vajon kivel barátkozott meg?</p>
				<p>Most egyszerre fölvetette fejét az idegen nő, s Noszty lábai megdermedtek,
                        arcát halaványság lepte el. Az, akivel Tóth Mari beszélgetett, Velkovics
                        Rozália volt, az ő egykori menyasszonya Trencsénből.</p>
				<p>Velkovics Rozália! Álom-e vagy valóság? Talán csak hallucináció, kísértet,
                        mely a saját lelkiismeretéből kél ki? Hiszen mit keresne itt Velkovics
                        Rozália? És hogyan eredhetne beszélgetésbe éppen Tóth Marival? Annyi
                        véletlen nem fér egy kosárba!... És mégis ő az, testestől-lelkestől, minden
                        mozdulata rávall, ő szokta hol leszegni, hol fölhajtani fejét, mint a kényes
                        paripa, a kezét is így lóbázza, nem minden kellem nélkül, sőt a lencse is
                        ott van a bal szeme alatt. Jaj, csak valahogy meg ne látta volna, mert akkor
                        minden elveszett!</p>
				<p>Egy másodperc alatt kellett átgondolnia és mérlegelnie mindent. Szent isten,
                        milyen szerencse és szerencsétlenség egyszerre!</p>
				<p>Világos volt, hogy futnia kell innen, nehogy meglássa, ha meg nem látta
                        eddig. De mit szól ehhez Mari, ki tán már várja e pillanatban táncosát? A
                        táncos nem lesz elő, az már bizonyos. Nagy szégyen, hogy megszökött, de
                        legalább mégsem romlik el minden, mert egyet-mást meg lehet később
                        magyarázni, de ha kisül, hogy ki ő, hitvány partivadászattá durvul a mai
                        bájos kaland.</p>
				<p>Pedig ez a játék már nem megy babba, nemcsak a Mari hozományáról van már szó
                        (hiszen még elég pénzes leány akad az országban), hanem az ő szívéről is,
                        mely nyugtalanul dobog és hánykolódik.</p>
				<p>Önkéntelenül megfordult, s mindenekelőtt belevetette magát a hullámzó
                        embertömegbe, hogy észrevétlenül a puskájáig jusson, s minél előbb elhagyja
                        ezt a veszedelmes helyet, de amint az asztalokhoz lopta magát, hol a puskája
                        és tarisznyája volt felakasztva, a Répási uram háta mögötti szilvafán,
                        felette kockázatos vállalatnak látszott a tárgyak leakasztása, mert a
                        körülülők alkalmasint észreveszik, Brozik és Répási tartóztatni fogják, a
                        rendezők, akik most hajkurásszák össze héjaszemekkel a négyestáncolókat,
                        előreláthatólag közbelépnek, hogy ne menjen; előbb jelenet keletkezik vagy
                        legalább szóbeszéd, és ráterelheti a Rozália figyelmét... Jó lesz vigyázni!
                        Inkább a puska vesszen, mint a remény.</p>
				<p>Noszty tehát arra határozta magát, hogy otthagyja vadászkészségét, s mögéje
                        kerülvén nagy ügyesen a ponyvákból készített szüreti sátornak, észrevétlenül
                        leereszkedett a hegy legalján elhúzódó árokba, melyet a hegyről leszakadó
                        vizek vájtak ki ott századok óta. Az árokban egy csöpp víz se volt, s
                        minthogy kétrét meghajolva mendegélt benne egy darabig, teljesen
                        láthatatlanná lett.</p>
				<p>Csak messze, túl a láttávolon lépett ki onnan, hogy a völgy pázsitján
                        kanyargó gyalogúton a város felé tartson. Elölről a pápai templom kettős
                        tornya integetett feléje komoran, hátulról a négyes egyre bágyadozó zenéje
                        csiklandozta. Éppen a chaine anglaise figuránál tartottak most. Milyen jó
                        volna ott lenni, a Mari puha kezét fogva, édes vallomásokat, apró szikrákat
                        csalni ki belőle! Ki tudja, mi minden történhetnék még?</p>
				<p>A nádason innen, a tocsogóknál, vadludak csapatja rebbent fel, a
                        kukoricásokból nyulak ugráltak ki szemtelen vakmerőséggel. Mert ilyen az
                        élet. Mikor puskája van az embernek, kerüli a vad, mikor meg nincs puskája,
                        ott ténfereg a lába alatt.</p>
				<p>Igaz, nem valami nagyon érdekelte most a vad, jobban izgatta az a rejtély:
                        hogy toppant ide Velkovics Rozália? A pokol lökte-e ki magából, vagy az ég
                        küldte, hogy egyetlen húzással elrontsa mindazt, amit az ördög épített?</p>
				<p>De hátha mégsem volt Velkovics Rozália? Hátha csak hasonlított hozzá, és most
                        őt csak egy képzeletbeli fantom, egy üres árnyék kergeti a
                        Paradicsomból?</p>
			</div>
			<div>
				<head>TIZENNEGYEDIK FEJEZET</head>
				<div>
					<head>A Patkó-legenda keletkezése és szétfoszlása</head>
					<p>Biz az pedig valóságosan Velkovics Rozália volt, és nincs benne semmi
                        ördöngösség, hogy ő volt, hiszen tudjuk, hogy Velkovics György uram és
                        családja minden évben Somlyón tölt néhány napot. Trencsénben más a bonton,
                        mint egyebütt. A trencséni high-life nem
                        megy a Tátrába vagy a Svájcba, mint a laposabb lakóhelyek úri népe
                        nyarankint, nem veszi pénzen a telet (van az neki elég), Olaszországba se
                        utazik ősz felé a meleg fölkeresésének okából; a trencséni ember belülről
                        szedegeti be a meleget borovicska képében, hanem ha valami nagy flancot akar
                        mutatni, szüretekre jár. Nem a bor miatt, hiszen a bort Trencsénbe is
                        elhozzák palackokban, hordókban, inkább a szőlőkben lezajló élmények miatt.
                        Trencsénben ez a becses, ez imponál. Híre fut az egész környéken:
                        Velkovicsék szüretre mentek. Száz irigy sóhaj röppen el. Ah, boldog emberek!
                        Csert je panom! (Ördög bajuk az uraknak.) Hát ez bizony olyan fennhéjázó,
                        rangos dolog, mintha azt mondanák más közönséges vidéken, hogy Velkovicsék
                        tengeri fürdőre utaztak. Van bezzeg találgatás, hogy hova, miféle szüretre
                        mentek hát Velkovicsék? Somlyóra. Hohó, Somlyóra! Nagy szó. A Somlyó
                        semmivel se hitványabb hely a szüretek közt, mint a tengeri fürdőzésben
                        Trouville vagy Ostende. Hja, aki teheti! Könnyű Velkovicséknek! Az ördög
                        köpi azoknak a pénzt. Így beszélnek Trencsénben és hétmérföldnyire
                        körös-körül a “pan”-ok és “panicská”-k, kik sohase láttak természetben
                        venyigét és szőlőkarót.</p>
					<p>Velkovicsék véletlenül érkeztek meg ma, csak holnapra várták őket. A
                        véletlenség onnan eredt, mert az ötödik testvér, Kohlbrunn Matild, férjezett
                        Mordon Jánosné, akinél egy napot kellett volna tölteniök útközben, egész
                        háznépestől valami temetésre ment Szombathelyre. </p>
					<p>- Hát ez is csak nekünk szerencse - örvendezett a házigazda, amint a sok
                        csókolódzásnak, ölelgetésnek vége szakadt.</p>
					<p>- Ebédeltetek-e már?</p>
					<p>- Hogyne! Pápán a “Griff”-nél.</p>
					<p>- Nem igaz! - erősködött Krisztina asszony, s el sem hitte addig, gyanúsan
                        fürkészve őket, míg meg nem esküdtek sorba.</p>
					<p>Akkor aztán megindult a millió és millió kérdés, csodálkozó felkiáltás,
                        leginkább Rózát illetőleg. “Istenem, hogy megnőtt ez a gyermek! De milyen
                        szép! Mit csinálsz a hajaddal, lelkecském, hogy olyan fényes, mint az
                        acél?”</p>
					<p>Derült, meleg és hangulatos látvány volt, amint ott ültek hosszú évek múltán
                        megint együtt a szőlőbeli villa mestergerendás, fehérre meszelt falú
                        nagyszobájában a Stadt Frankfurt ebédlőjének egykori pajkos törzsvendégei,
                        csak az öreg kékfestő hiányzott, de ahelyett ott volt az új hajtás, a szép
                        Rozáli.</p>
					<p>Hej, sok víz folyt le azóta a Vágon! Az idő sokat elszedett tőlük, csak az
                        emlékeiket hagyta meg. A megindult beszélgetés föl-fölkavart egyet.
                        Emlékszel-e még, mikor a bolond grófodat kísérted? Az ám, vajon mi lett
                        aztán belőle? Hát azt tudod-e még, mikor a pezsgőt ittuk valahol a
                        Zugligetben a zálogba csapott óra árából? Még most is őrzöm otthon
                        Rekettyésen az öreg órát.</p>
					<p>Sorra került azután a trencséni élet is.</p>
					<p>- Ott van-e még a régi cimboránk, Stromm? - tudakolta Miska.</p>
					<p>- Csinos, deli ember még most is - jegyezte meg Velkovicsné.</p>
					<p>- Persze. Mert neked minden uniformis imponál - pirított rá Velkovics.</p>
					<p>- Célzás akar ez lenni? - évődött Tóth uram a sógorasszonnyal.</p>
					<p>- Azért mondja Gyuri - mentegetőzött Velkovicsné -, mert... Eredj csak ki egy
                        kicsit, Rozália, kérlek. De nini, hol van Mari?</p>
					<p>- Künn sétál valahol a szobaleánnyal - felelte Tóthné.</p>
					<p>- Bizonyosan nem vett benneteket észre, mert különben itt volna már.</p>
					<p>- Eredj ki, Rozika, keresd meg!</p>
					<p>- Azonnal, mama, csak a kalapomat teszem föl.</p>
					<p>Róza, sejtvén, hogy róla lesz szó, eltávozott, mire elbeszélte Velkovicsné,
                        hogy a Gyuri csípős mondása voltaképpen arra vonatkozik, mert a Rózának egy
                        tavalyi udvarlóját, egy hadnagyot, különös pártfogásába vette, akinek aztán
                        szegénynek kvietálnia kellett valami kényes
                        ügy miatt.</p>
					<p>- Közönséges szélhámos volt - pattogott Velkovics. - Kompromittálta a
                        leányunkat. </p>
					<p>- Lehet, hogy az volt, de előkelő családból származott.</p>
					<p>- Mit nevezesz te előkelő családnak, Zsuzsánna?</p>
					<p>- Olyat, aki nem maga járta ki a nemességét.</p>
					<p>- Jó nyelved van, Zsuzsánna. Mondhatom, jó nyelved van - mondja Velkovics úr
                        megsértődve, deres haját markával felborzolva, ami a közeledő vihar előjele
                        szokott nála lenni.</p>
					<p>Sietett is Tóthné átvinni a beszédet egyébre.</p>
					<p>- Az idén is Rajecen töltöttétek a nyarat?</p>
					<p>- Sehol se voltunk - felelte Velkovics mogorván.</p>
					<p>- Jele, hogy semmi bajotok nincs - szólt közbe Tóth sógor.</p>
					<p>- Ugyan hadd el, kérlek. Éppen azért nem mentünk sehova, mert mind a ketten
                        betegek vagyunk, és nem tudunk a helyre nézve megegyezni. Zsuzsánna
                        vérszegény, neki déli fenyvest ajánlottak a doktorok, nekem meg
                        vértolulásaim vannak, engem Marienbadba küldtek. De minthogy Zsuzsi engem
                        félt, én meg Zsuzsit féltem, hát nem mertük egymást ellenőrzés nélkül
                        hagyni, és inkább otthon maradtunk.</p>
					<p>Ezen aztán úgy kacagott Trencsén érdemes polgármestere, mint a zuhatag, mert
                        az volt a szokása, hogy ha a mérgét nem sikerült valami vastag gorombaságban
                        kilöknie, hát a humor édes mézében csöppentette el.</p>
					<p>- Egyébiránt - tette hozzá - ebből is láthatod, sógor, a te amerikánus
                        egyenlőségi tanaidnak a tarthatatlanságát, mert még a vér sincs egyenlően és
                        arányosan felosztva az emberi testekben. De ez ellen még legalább
                        védekezhetik az ember, ahogy lehet.</p>
					<p>- No, és hogy védekezik? - kérdé Tóthné.</p>
					<p>- Ami engem illet, köpölyöztetem magamat, a vágújhelyi vörös boromat pedig,
                        melyet magamnak rendeltem, itatom azóta Zsuzsikával; van is, nincs is már a
                        hordó alján.</p>
					<p>- Eredj, te Lucifer! - förmedt rá Zsuzsánna asszony, kinek fagyás folytán
                        átkozott vörös orra volt, mintegy cáfolatául annak, hogy vérszegény - képes
                        vagy rá megfontolatlan szavaiddal, hogy először a katonatisztekkel hoznál
                        hírbe, most meg a részegeskedés gyanújába keversz.</p>
					<p>Míg ilyen félig kedélyes, félig csipkelődő beszélgetés folyt bent, addig a
                        szép Róza bejárta a szőlőt, Marit keresve mindenfelé, természetesen sehol
                        sem találta, még a Bugri apó se tudott róla semmit.</p>
					<p>- Nem láttam a kisasszonykát reggel óta.</p>
					<p>Bugri apó éppen a kunyhójába tartott, hogy a taplókészletéből vegyen
                        magához.</p>
					<p>- Nem is voltam különben otthon - magyarázta -, mert szedőket jártam fogadni
                        a városban.</p>
					<p>- Mikor kezdjük a szüretet?</p>
					<p>- Csak holnapután.</p>
					<p>- Lesz-e sok bor?</p>
					<p>- Apró a szem az idén, kisasszonykám. Az Isten megadta bőven, hanem az idő
                        nem jól dajkálta meg.</p>
					<p>Az apó eltűnt a kunyhó ajtaján ezek után, de a megnyíló ajtón át kiosont a
                        kunyhóból a dog, mister Bligi. A kiállott fogság után megrázta magát,
                        miközben csak úgy pattogott a bőre, s hamuszín szőréből egész porfelhő
                        támadt.</p>
					<p>- Ah, a Bligi! Hopsza, Bligi! Gyere ide, kutyuskám - örvendezett Rozália,
                        piros száját összecsucsorítván fütyülésre, bár az neki sehogy sem sikerült.
                        Mister Bligi mégis odajött, s megismervén őt tavalyról, a farkát csóválta.
                        Róza lehajolt hozzá, megveregette a bordáit kis kezével, ami annak nyilván
                        jólesett, mert egyre jobban megnyúlt és alákuporodott, nagy, okos szemeivel
                        hálásan pislogva rá.</p>
					<p>- Hát megismertél, Mister? Szép tőled, aranyosom. Nos, hol az úrnőd? Nem
                        lehet nagyon messze. Vezess hozzá!</p>
					<p>Bligi, mintha értené, megindult a barázdán, amelyen Mari ment volt délután, s
                        mindenütt szaglászva, szimatolva, kivezette a vendég kisasszonyt az útra.
                        Meg-megállt koronkint, és hátranézett.</p>
					<p>- Jól van, jól, csak eredj előre. Ne félj, no. Megyek utánad, mert te
                        bizonyosan tudod, hol van.</p>
					<p>Ment, ment az eb egész biztonsággal, s Róza utána mindenütt, noha már
                        csodálkozni kezdett, hogy hova mehetett Mari ilyen messzire, s nem minden
                        szepegés nélkül gondolta, hogy tán könnyelműség volt őtőle is így
                        elkalandozni ismeretlen helyen, de már könnyebbnek látszott a cél elérése a
                        kutyával, mint a visszatérés a kutya nélkül, tehát ment ő is, s egyszer csak
                        ott találta magát a vigadó sokaság között, a Findura szőlőjében.</p>
					<p>Bligi csodálatos tájékozottsággal vagy ösztönnel rögtön keresztülfúrta magát
                        a leányok csoportján, réseket nyitott magának a kikeményített, különböző
                        színű s szerves összefüggésbe hozott szoknyák között, s egyszer csak mit
                        csinált örvendező pajkosságában: felugrott az első két lábával a semmit sem
                        gyanító Tóth Marira, s kiöltött veres nyelvével megnyalta a kezét.</p>
					<p>- Bligi, te cudar! - kiáltott fel élénken. - Hogy jössz te ide? Jaj, hogy rám
                        ijesztettél!</p>
					<p>De még ennél is nagyobb volt meglepetése és ijedelme, amint egyszerre valaki,
                        se szó, se beszéd, átfogta a nyakát, és egy csókot cuppantott az arcára
                        jobbról-balról.</p>
					<p>- Szent isten, Róza! Te vagy az?</p>
					<p>Tóth Mari pici, kedves fejecskéje még el volt bódulva a mulatság emlékeitől,
                        minden érzéke izgalmas és zavaros állapotban volt, csillogó két szeme egy
                        képet látott, egy alakot, akit várt - és íme, megjelenik helyette Velkovics
                        Róza.</p>
					<p>Halotti sápadtság borítá el vékony arcocskáját, s úgy reszketett, mint a
                        nyárfalevél.</p>
					<p>- Istenem, mi lelt? Oly fehér vagy, mint a kréta! - kiáltá ijedten
                        Rozália.</p>
					<p>- Semmi, ó, semmi - mondá bágyadtan és mosolygott.</p>
					<p>- Mi történt veled, édesem? S mit jelent rajtad ez az utálatos ruha?</p>
					<p>Mari mintegy ösztönszerűleg védekezésül odatapasztotta remegő kis tenyerét
                        barátnéja szájára.</p>
					<p>- Egy szót se erről, még egy szót se, Rózácska, míg apródonkint mindent
                        megmagyarázok, mert látod, ez szörnyű titok.</p>
					<p>Sajátságos jelenet volt. Róza érezte, hogy rosszkor jött. Mari pedig éppen
                        nem tudja elpalástolni ijedelmét. A viszontlátás öröme helyett bizonyos
                        hűvös áram suhant el. Egy darabig némán néztek szembe, Mari olyanféle
                        mozdulatot tett, mintha el akarna bújni előle, majd látható lehangoltsággal
                        kérdé:</p>
					<p>- Hogy jössz te ide?</p>
					<p>- A kutya vezetett.</p>
					<p>Mari mintegy ösztönszerűleg egyet rúgott Bligin a piciny lábacskájával, mely
                        szinte a bokáig kilátszott a Klárira szabott szoknyából.</p>
					<p>Erre vetette fel a fejét haragosan, kevélyen Rozália (s ismert rá a közeledő
                        Noszty).</p>
					<p>- Úgy látszik, alkalmatlan vagyok.</p>
					<p>- Ó, dehogy - ellenkezett Mari, de csak úgy a híreért. - Megvallva az igazat,
                        helyzetem egy kicsit kényes e pillanatban, mert mindjárt kezdődik a négyes,
                        és a táncosom jönni talál.</p>
					<p>- Mit? A táncosod? - csodálkozott Róza, kerekre nyitott szemekkel. - Hát mi
                        van itt?</p>
					<p>- Ez a pápai iparosok szüreti mulatsága.</p>
					<p>- És te itt táncolsz?</p>
					<p>- Itt - szólt bátortalanul.</p>
					<p>- Ebben a ruhában?</p>
					<p>- Ebben.</p>
					<p>- Ezekkel az emberekkel?</p>
					<p>- Ezekkel - felelte szilárdan, de némileg idegesen -, és azért nagy
                        szívességet tennél nekem, Rózácska, ha most magamra hagynál, szívem, mert
                        mondom, hogy mindjárt jön a táncosom.</p>
					<p>- Hát megeszem én a táncosodat? - fakadt ki Róza méltatlankodva. - Mari,
                        Mari, félek, hogy te most nem jársz igaz úton.</p>
					<p>- Persze, nem járok - hadarta szaggatottan -, hiszen látod, hogy álruhában
                        vagyok... szobalányszerepben... ruhát cseréltünk Klárival. Ha te most a
                        barátnét játszod itt, könnyen észreveszik turpisságomat, kivált a táncosom,
                        és nagy kellemetlenségbe kerülhetek. Eredj, kérlek, keresd meg valahol
                        Klárit, az majd megmagyarázza a többit, a négyes után hozzátok megyek, és
                        indulunk haza.</p>
					<p>- Nagyon szíves vagy - mondá csípősen Róza.</p>
					<p>A szobaleányt nem volt nehéz megtalálni. Kirítt úrias öltözékében a hátul
                        bámészkodó sokaságból, mint mákszál a zabtáblában. Mintegy tízölnyire a
                        tánchelytől egy kordé volt észrevehető, melyen egy fölpántlikázott szamár
                        egy hordó sört hozott ki egy óra előtt. A szamarat kifogták legelni, a
                        kordét pedig felfordították pajkos suhancok; azon állt Klári többedmagával;
                        onnan pompásan lehetett látni mindent.</p>
					<p>De bármily szembetűnő volt is Klára a párizsi kalapban, mégis ő ismerte fel
                        előbb Velkovics kisasszonyt, s megrémülve, hogy minden fel van fedezve, hogy
                        talán itt van az egész család, s rögtön most “letelik az esztendő”, leugrott
                        a kordéról, hozzászaladt kezet csókolni.</p>
					<p>- Miféle komédia ez, Klára? - förmedt rá. - Mit csináltok ti itten?</p>
					<p>Mire a szobaleány töredelmesen bevallotta, hogy kénytelen volt Mari
                        kisasszonynak engedni. Ő csak szegény cseléd, aki két malomkő közé került.
                        Eleget akarta lebeszélni, úgymond, a kisasszonyt, de az sokkal önfejűbb,
                        mintsem rá hallgasson. Mindenáron a fejébe vette, hogy erre a mulatságra,
                        ahol nincsenek ismerősei, ruhát vált vele, s beáll a sorba a leányok közé,
                        hogy vajon viszik-e táncba a legények saját magáért.</p>
					<p>Mindezt roppant hosszadalmasan, szakadozva, bűnbánó hangon adta elő, jelezvén
                        kis úrnőjének azt a rögeszméjét, hogy ő rút, akit csak a hozományáért
                        szeretnének oltárhoz vinni, miközben Róza egypárszor közbeszólt: “Mari
                        egyszerűen bolond.” “Hisz Mari szép.” Egyszer meg éppen az csúszott ki a
                        száján: “Bárcsak én volnék olyan, mint Mari.” Itt természetesen azt kívánta
                        volna az illedelem, hogy Klára ellentmondjon, de Klára talán oda se figyelt,
                        ráhagyta, ami nyilván rosszul esett Rózának, felhúzta orrocskáját, és
                        ridegen, majdnem ellenségesen tekintett rá, amit azonban Klára nem vett
                        észre, mert saját ártatlansága és a Tóth családhoz való ragaszkodása
                        festésénél könnyekben tört ki, melyek lepergőben bizonyos festéket
                        érintettek, mint ahogy a hegyről lecsurgó erek lemossák a talaj felületét.
                        Klára leányasszony tehát, ahelyett hogy mindent látó éles szemeivel a Róza
                        kisasszonyét figyelje, a magáét törülgette, mégpedig nem találván a kötényt
                        a ruháján, paraszti módra a könyökével.</p>
					<p>- Mit csinálsz te? - feddte Róza megbotránkozva. - Hát a kisasszonyod
                        ruhaujjába kell törülközni?</p>
					<p>Haragja azonban a kámfornál is könnyebben párolgott el. Sőt miután látta,
                        hogy nagyon meg van ijedve, megszánta.</p>
					<p>- No, hát ami megtörtént, az megtörtént. És ha már így van, ne szóljunk róla
                        senkinek. Hiszen voltaképpen nem is olyan rossz ötlet, csak a nénike ne
                        tudja meg. Talán én magam is megcselekedtem volna hasonló esetben. Hagyd
                        abba azt a pityergést most már; hanem mit is akartam csak mondani: hol
                        cseréltétek ki a ruhát?</p>
					<p>- A szőlőbeli kunyhóban.</p>
					<p>- Hm. Hátha a bácsiék estefelé, amint szokták, künn lesznek a szőlőben, és
                        lehetetlen lesz visszacserélni?</p>
					<p>- Erre nem is gondoltunk - hüledezett a szobaleány.</p>
					<p>- No, látjátok! -, mondá diadalmasan Róza. - Ugye, mégis jó, hogy eljöttem, s
                        figyelmeztetlek effélékre. Ej - tette hozzá, napernyője nyelével rejtélyes
                        betűket írva a porhanyó agyagba -, hárman közösen talán csak ki tudunk
                        gondolni valami okosat.</p>
					<p>Csodálatos vonzó ereje van a tilosnak az ifjú vérre. Íme, már segítette őket
                        abban, amit előbb gáncsolt. Miután az ő eszében villant meg a könnyelműen
                        keresztülvitt kaland egyik még hátralevő részletének, a
                        ruhavisszacserélésnek aggasztó volta, ezzel a vakmerő csíny mintegy az övé
                        is lett. Sőt most már a részletek és eredmények is érdekelni kezdik.
                        Egyetlen beleejtett csöpp az ő találékonyságából, rózsaszínűre festi, ami
                        előbb fekete volt. Egy kis hiúság az egész, hogy őneki jutott eszébe, hol és
                        mikor öltöznek át, ha az öregek künn találnak lenni a szőlőben. A hiúság
                        fickándozása folytán a női lélek rengetegének többi dúvadjai is megjelennek
                        leshelyeikből. Legelöl a kíváncsiság.</p>
					<p>Úgy látszik, nem akarta Mari, hogy lássam a táncosát - fűzte a gondolatait
                        Róza. - Talán valami idomtalan tökfilkó, és restelli, hogy ott legyek? Pedig
                        mégis ott leszek. Odaállok észrevétlenül a háta mögé, úgy teszek, mintha nem
                        is ismerném.</p>
					<p>- Várjon meg itt, Klárika fiam - mondá hangosan -, és tartsa addig a
                        kalapomat.</p>
					<p>Hajadon fővel könnyebben sikerült helyet szorítani Mari közelében, kalappal
                        feltűnő lett volna a leánysorban. Csendesen kuksolt a két hórihorgas
                        Balánczi nővér közé beleékelve, kik a leglármásabbak voltak a csoportban,
                        úgyhogy Trik Márton uram, a szűcs, aki valaha Olaszországban katonáskodott,
                        azt a csípős megjegyzést tette rájok:</p>
					<p>- Megfordított világ ez, komámasszony (Kender Istvánnéval beszélgetett).
                        Mikor én Venéciában feküdtem, láttam, hogy ott a macska nyakára, hatósági
                        parancsból csöngettyűt kötnek, hogy a Szent Márkus téren levő galambok
                        észrevegyék a macskák közeledését, és menekülhessenek, itten pedig úgy
                        látom, hogy a galambok kötnek a nyakukra csengettyűt, már ti. ezek a
                        Balánczi leányok, hogy figyelmeztessék a macskákat: “Itt vagyunk, tessék
                        belénkharapni.”</p>
					<p>Kender Istvánné jóízűen nevetett.</p>
					<p>- De isten macska legyen az, komám, akinek ezekbe bele nem törik a foga.
                        Gonosz falatok ezek!</p>
					<p>E gonosz falatok között állt Róza, és türelmetlenül várta a négyes
                        megkezdését, vagyis inkább a Mari táncosát. Vajon milyen lehet? Miről fognak
                        beszélgetni? Pokoli mulatság lesz azt hallani.</p>
					<p>A négyes azonban nehezen szülemlett. Csak igen kevés pár állt ki a porondra.
                        De már ezek is nagyban lekötötték a Róza kisasszony érdeklődését. A sületlen
                        ötletek, a különböző felkiáltások, kurjongatások - mind új és eredeti volt
                        előtte. Hát még az urak és hölgyek viselkedése! A sikongató leányok, kiket
                        gavallérjaik pajzánul megcsipkedtek a ruhán keresztül, de néha kényes
                        helyeken is, halálra mulattatták. Ez a csintalan “nyúlkálás” úgy látszik,
                        hozzátartozik a külső udvariassághoz. Amelyik mesterlegény oda nem kapkod a
                        párjához, az vagy málé ember, vagy neveletlen, vagy közömbös, aki kimutatja,
                        hogy a portéka nem bír rá ingerrel. A leányok sivalkodnak ugyan, teszik
                        magukat, hogy haragusznak, s gyakran hallani a fölháborodott szemérem
                        felkiáltását: “A nehézség jöjjön a kezére!”, de amellett alapjában
                        kitüntetésnek veszik az ilyenfajta merényleteket, s akin ilyenek nem estek
                        napközben, az rosszul mulatott.</p>
					<p>Hogy a négyes még mindig össze nem állt, restellte a rendezőség, kétségbeesve
                        futkosott, igazított, tanakodott, a főrendező, Brozik éktelen
                        káromkodásokkal terelte össze azokat, akik az előbb ajánlkoztak, és most
                        szégyenszemre cserben akarják hagyni. Elfutván a leányok sora előtt, rászólt
                        Marira:</p>
					<p>- Hát a maga táncosa hova lett?</p>
					<p>- Nem tudom - felelte Mari egyszerűen.</p>
					<p>Nehéz feladat volt kiszorítani még néhány párt, hogy valami formája legyen
                        (mert inkább semmi, mint valamely nevetséges kísérlet). Egyenként kiabálták
                        a neveket a listáról, melyre Brozik feljegyezte az ajánlkozókat.
                        Lassan-lassan előkullognak, végre már nem hiányzott más, csak a Mari
                        párja.</p>
					<p>- Hogy hívják a táncosát? - kérdezte tőle a bömbölő hangú Kolotnoki.</p>
					<p>- Nem tudom.</p>
					<p>- Az mégis furcsa. Úgy látszik, megszökött. Vagy talán maga nyelte le,
                        kisasszony - tette hozzá vidám röhejjel.</p>
					<p>Keresni kezdték: “Vadász úr, vadász úr!” - kiáltozván; a hegyi visszhang
                        ismételte, hasztalan, a vadász nem volt sehol. Pedig a puskája,
                        vadásztarisznyája ott lóg a fán. Ki tud felőle? Egy lélek sem tudott. Ejnye,
                        ez mégis különös. Egy ember mégsem gombostű, hogy nyom nélkül tudjon
                        elveszni.</p>
					<p>A négyest most már meg kellett kezdeni, Mari tehát kimaradt, de ahelyett majd
                        minden figyelem rá irányult. Mamák és leányok gúnyos pillantásokkal
                        szurkálták. Ez az, kinek a táncosa megszökött. Pedig nem is rút. A férfiak
                        figyelme se ugrotta át. Hogy elszomorodott - mondták. - Pedig csinos egy
                        jószág.</p>
					<p>Érezvén, hogy célpontja a nyilaknak, szeretett volna itt nem lenni,
                        elmenekülni kábító lehangoltságával, melyről számot se tudott volna adni az
                        első percben (ámbár érthetni, hogy bosszantó az ilyesmi), de kevély lelkének
                        dacossága minden egyéb bizonytalan érzéseit elhomályosította, és csak azért
                        is veszteg maradt, hogy közönyt mutathasson.</p>
					<p>A négyes ezúttal minden látványossága és előkelősége dacára nem bírta lekötni
                        a sokaságot, annyira uralta a vadász eltűnése. Az a körülmény, hogy a
                        puskája, tarisznyája ott maradt, valami rejtélyes színt kölcsönzött az
                        egésznek. Sokaknak, akik a színházakba járnak, eszébe jutott a bűvös vadász
                        regéje, csak a fránya Kolotnoki csattantott el egy ostoba élcet a különböző
                        találgatások közepette, olyan hangosan, hogy Mari is meghallotta:</p>
					<p>- Nini, ott a vadász, fölvette a valódi alakját!</p>
					<p>És a fölpántlikázott szürke szamárra mutatott, mely csendes filozófiával
                        legelészett a garád szélén.</p>
					<p>Mari öntudatlanul ökölbe szorította kis kezét. De sokért nem adná most, ha a
                        vadász itt teremne és meghallaná - majd adna az neki.</p>
					<p>Néhányan mosolyogtak a Kolotnoki tréfáján, de a nagy többség váltig
                        feszegette a rejtély nyitját, míg szerencsésen rábukkant. Persze, no persze.
                        De hogy is lehetett csak egy pillanatig mást gondolni, mikor olyan világos,
                        mint a nap és annyira közelfekvő, mint a sótartóhoz a paprikatartó. Úgy van,
                        úgy, Patkó volt, a híres haramia, isten úgy segéljen, csak ő lehetett. Ide
                        jött egy-két víg órát csapni, egy-két szép fejércselédnek a fejét
                        elcsavarni, aminthogy ki is nézte a pokol pozdorjája a legszebbet. (Most már
                        ezzel az eseménnyel előlépett Mari a legszebbnek.) Itt azonban nyilván
                        olyan valakit pillantott meg időközben, akitől megijedt, hogy felismeri,
                        uccu hát, vesd el magad, elinalt tarisznya, puska nélkül, mert bizonyosan
                        sürgős volt neki.</p>
					<p>Ez volt a legszínesebb magyarázat, tehát ezt hitték el. Villámként terjedt el
                        a hír, hogy Patkó volt, a híres betyár, kiről azt sírja a nóta: Láttál-e már
                        egy lovon hét patkót? Érdekes, hogy a hét patkóból most csak az egyik jelent
                        meg, mert se a lovát nem hozta el a négy patkóval, se az ezüstre patkolt
                        csizmáját - topánkát viselt, mint az urak. Már csak afölött sopánkodtak,
                        kivált az asszonyok, hogy nem nézték meg behatóbban, hej, pedig ugyancsak
                        megnézni való legény volt - hanem hát ki gondolta volna azt akkor?</p>
					<p>A vargák és a mészárosok, kikben van egy kis fogdmeg természet, a fejüket
                        vakarták: “ejnye, ejnye”, mert a hét patkóból éppen azaz egy a
                        legértékesebb, amelyik itt volt, a hetedik, az aranyból való patkó, lévén
                        kétszáz arany vérdíj kitűzve rá. Kutyateremtette, be jó mulatságot lehetett
                        volna ezen csapni, s ki is számították legottan, mennyit tenne az ki
                        szivarban, borban, míg a szelídebb lelkű szabók és mézeskalácsosok nem
                        bíbelődtek ilyen különben is már elszalasztott ábrándokkal, hanem a tényleg
                        létező puskára és tarisznyára nézve igyekeztek olyasforma határozatot
                        érlelni meg, hogy szolgáltassák át a rendőrségnek, melynek szimathiánya és
                        élhetetlensége ez alkalommal sok oldalról és igen behatóan tárgyaltatott,
                        úgy, hogy a tekintetes főkapitány úrnak, ki ilyen időtájban rendszerint ft.
                        Szerecsen János plébános úrnál szokott tarokkozni, ugyancsak módja volt
                        sokat csuklani.</p>
					<p>Így tartott ez sokáig, késő estig, míg végre megérkezett a Griff vendéglő
                        háziszolgája, a púpos Fili és egy kis cédulát hozott a Nr. 3-tól (név
                        szerint Fitos Jánostól) Brozik uramnak, hogy miután egy elhalaszthatatlan
                        dolga miatt puskája és tarisznyája nélkül jött be a városba, és már nem
                        mehet vissza, amint tervezte, szíveskedjék vagy elküldeni vagy hazahozni a
                        holmiját, mire az egész legenda összeomlott, mély sajnálatára a
                        rendezőségnek, mely szerette volna fölcicomázni vele a szüretjét.</p>
					<p>Tóth Mariról azonban még jókor gondoskodtak, mikor a legenda még ép volt, és
                        teljes erejében virágzott, maga Répásiné asszonyom adta be azt neki
                        kávéskanállal, úgy, hogy volt benne sajnálkozás is, becsmérlés is, de hisz
                        az orvosság is úgy megy, a keserű valami édesben, együttvéve mégis émelygős;
                        de legalább ő maga is megnyalta végén a kanalat.</p>
					<p>- Tudja-e, leányasszony, hogy ki volt a drágalátos gavallérja, mert olyan
                        ártatlan pofával áll itt, mintha nem tudná? Hát az bizony a rettenetes Patkó
                        volt, a rablógyilkos, akit kilenc vármegye pandúrja fogdos. Hiába mereszti a
                        nagy szemeit. Olyan az, mint a Szentírás, hogy ő volt. Többen felismerték,
                        Karattyán Mihály, az órás pedig megesküszik rá, mert képes újságot járat, s
                        látta abban a mappát az ábrázatáról. Maga ugyan nagy szerencsét csinált,
                        szép rozmaringot kötött a pártájához, mondhatom. Hiába ájuldozik most. Akkor
                        kellett volna nem vigyorogni a szeme közé. Láttam én, amit láttam. Ó,
                        Istenem, Istenem, és az az én félkegyelmű uram szedte fel! Hiszen én is
                        hibás vagyok, hogy jobban nem tartom pórázon. De még jó, hogy le nem ütötte
                        valahol azokon a néptelen utakon, mikor együtt jöttek (a kezeit tördelte).
                        Csak egy hajszál híja, szentséges ég, hogy most én nem vagyok
                        özvegyasszony!</p>
					<p>S ezen aztán elkezdett keservesen sírni, hogy szinte a muzsikát is
                        túlharsogta, míg Tóth Mari testét lassú reszketegség fogta el, szemei
                        kitágultak és elhomályosodtak a rémülettől, nemesen ívezett homlokáról hideg
                        verejtéket sajtolt ki a borzongás, minden vér elhagyta arcát és semmi
                        egyebet nem látott, nem érzett eleinte, csak azt, hogy a szülőföld szalad
                        velök, a táncoló párok egyetlen gyurmává olvadnak össze; a diófák
                        megfordulnak a koronáikkal, aztán ki tudja, meddig nem érzett semmit, nem
                        tudott semmiről, csak azt látta, mikor a szemeit felnyitotta, hogy Rozália
                        tartja a karjai közt, s Klári friss vizet loccsant az arcába.</p>
					<p>- Hol vagyok? - nyögte halkan, leheletszerűen, s feje bágyadtan esett a Róza
                        vállaira vissza.</p>
					<p>Mari halálosan sápadt arcába lassanként kezdett visszatérni az életszín:
                        szemeit újólag fölnyitván, megpillantá Rózát és Klárit.</p>
					<p>- Mi történt velem?</p>
					<p>- Hát elájultál egy kicsit. Az a csúnya asszony megijesztett.</p>
					<p>- Ah, istenem, mennyire szégyenlem.</p>
					<p>- No, ugyan - vigasztalta Róza. - Szóra sem érdemes. Mással is megtörténik.
                        Katonadolog az!</p>
					<p>Ezen a mondáson még Mari szenvedő arcán is bágyadt mosoly jelent meg, mert
                        azt ugyan még soha senki sem állította, amit buzgalmában Róza, hogy az
                        elájulás katonadolog.</p>
					<p>A Répásiné asszonyom közlése s a modora még inkább lesújtólag hatott a kedves
                        leánykára, kit még nem értek soha viharok. Répásinénak nagy, kidülledt
                        szemei voltak, mint a szitakötőnek - ezek már magukban félelmetesek; úgy
                        rémlett neki, hogy ezek a szemek addig villámlanak, forognak üregeikben,
                        míg egyszer csak ráugranak. A félelemhez járult a rettenetes felfedezés,
                        hogy a táncosa rabló volt, hogy egy gyilkos tartotta karjaiban. S éppen
                        akkor jött e borzalmas közlés, mikor a szíve csordultig tele volt nyugtalan
                        vágyakkal miatta, mikor a lelke fájón édelgett a letűnt óra emlékein. Nem
                        csoda, hogy az érzéseknek ebben az összeütközésében idegei fölmondták a
                        szolgálatot, feje elszédült, és elvesztette eszméletét.</p>
					<p>Csak az elmúlt este olvasott el egy angol novellát, melynek fantasztikus
                        meséje még ott kavargott kissé a fejecskéjében, bár a mai élmények miatt
                        csak valahol alul: a szép Dolly beleszeret egy csinos fiatalemberbe, kiről
                        nem tudja, nem is kérdezi, mi a foglalkozása, hozzámegy, boldogan élnek
                        London egyik külvárosában, míg a menyecske férje ellenkezése dacára fejébe
                        nem veszi egyszer végignézni egy akasztást, ahol kisül, hogy az ő férje a
                        hóhér, mire a szegény, kedves kis Dolly összerogy az iszonyattól, és
                        szörnyethal - a kegyetlen szerző szerint. Mari abban a percben, midőn
                        Répásiné rásújtott, a borzasztó fölfedezéssel, a benyomások
                        összekevertetvén az éjjeli olvasmány hatása alatt és a két eset némi
                        hasonlatossága miatt, egyenesen Dollynak képzelte magát, most, mikor
                        felocsúdott, szinte csodálkozni látszott, hogy ő még életben van, holott a
                        kis Dolly szörnyethalt.</p>
					<p>Amint annyira helyrejött, hogy elindulhattak, Róza a kezénél fogta.</p>
					<p>- Menjünk mármost haza, kedveském, és vegyük az egészet úgy, hogy egy bohókás
                        álom volt.</p>
					<p>Szó nélkül hagyta magát elvezetni a sok összeröffent asszony közül, kik
                        mindenáron szerettek volna megtudni róla egyet-mást, de se Róza, se Klári
                        nem adott nekik semmi felvilágosítást. És ez megint igazi szerencse volt a
                        szüretelő társaságra, mert megint maradt egy kis csemege, egy második titok,
                        mely az asszonyi koponyákban motoszkálni fog.</p>
					<p>Róza óvakodott előhozni az esetet, ellenkezőleg, mindenféle mulatságos
                        történeteket mondott el útközben, hogy Marit szórakoztassa, s gondolatait
                        széthessegesse másfelé; Marit azonban egy csöppet se érdekelték a Róza
                        elbeszélései, talán oda se figyelt, s kis kezét, melyet a magáéban tartott,
                        még mindig reszketni érezte Róza. Mindamellett nem akart tágítani, hogy
                        szétbeszélje, összehordott hetet-havat, víg apróságokat a macskájokról, mely
                        mint kísértet szerepelt egy darabig, a papa híres szórakozottságáról mesélt
                        el egy új adatot. No, ez okvetlenül meg fogja nevettetni. Elmondta, hogy
                        ebéden voltak a múlt tavaszon a trencséni pénzügyigazgatónál ő és a papája,
                        a mama szegény betegen feküdt akkoriban (amit iszen neked is megírtunk,
                        aranyosom). Nos tehát, ebéden voltak a pénzügyigazgatónál. Az atyus (ti.
                        Velkovics úr) abban a képzeletben, hogy otthon van, egyszer csak megszólal a
                        levesnél, bosszúsan lecsapván a kanalat: “No, ez bizony rossz leves, de
                        bocsánatot kérek, mert a feleségem már egy hete fekszik” - lett erre nagy
                        nevetés, a pénzügyigazgatóné elvörösödött szégyenletében, de a papa is,
                        mikor rájött, hogy nem ő a házigazda.</p>
					<p>Mari bizony ezen se mosolyodott el, némán ment velök, mint egy árnyék. De
                        mindegy, ha nem nevet is, vidám dolgokkal kell tartani, azért a napfény
                        mégis szárítja a sarat, habár nem látszanék is mindjárt a szikkadás. A
                        Királykőnél valami lila virágot pillantott meg Róza a dombtetőn, s felküldte
                        a szobaleányt: szakítsa le.</p>
					<p>Alighogy egyedül maradtak, Mari mohón kérdé:</p>
					<p>- Ő is hallotta? (A szobaleányra mutatott.)</p>
					<p>- Ő is - felelte Róza.</p>
					<p>Sóhajtott, és többé egy szót sem ejtett, míg csak a csalitoshoz nem értek,
                        mely egykor állítólag a Corvin János parkja volt. A mulatókastély rég
                        eltűnt, de a díszcserjékből és fákból sok megmaradt, egy-egy elvadult
                        rózsatő még most is hozza a virágait, messzire eltévedt méhek
                        vendégfogadója, kosztot és kvártélyt nyújtván a rózsák szirmai.</p>
					<p>- Bújjatok be ide a sűrűbe, ruhát cserélni - indítványozta Róza, aki elemében
                        volt, hogy a kellemetlen helyzetben vezető szerephez jutott. - Ez alkalmatos
                        hely rá, senki sem lát. Én majd őrt állok az úton, és figyelmeztetlek, ha
                        közelednék valaki.</p>
					<p>Éppen jó szerencse volt, mert alighogy visszakerültek, most már ki-ki a maga
                        ruhájában, és alig mentek néhány lépést, midőn szembejöttek az öregek, a
                        Velkovics-pár és Tóth Mihály uram.</p>
					<p>- No, ugyan messze elmentetek - feddette őket Tóth Mihály -, az egész hegyet
                        tűvé tettük értetek.</p>
					<p>- Szép az idő - felelte Róza -, hát lesétáltunk a völgybe.</p>
					<p>Marit még nem látták Velkovicsék, nekiestek, összecsókolgatták.</p>
					<p>- De milyen halovány ez a lány! - jegyzé meg Velkovicsné.</p>
					<p>- Az igaz, nagyon sápadt vagy, Mari - riadt fel Tóth Mihály -, mi történt
                        veled?</p>
					<p>- Nagyon megijesztette egy izé... (itt egy kicsit megakadt Róza, de csakhamar
                        hozzátette) egy veszett kutya.</p>
					<p>No, az bizony megijesztette Tóth Mihály uramat is, de nagyon.</p>
					<p>- Ne beszélj - szisszent fel, mint aki tüskébe ugrik -, csak nem harapott meg
                        valamelyiteket?!</p>
					<p>- Ó, dehogy, bácsi - sietett Róza megfelelni -, csak az a tudat ijesztette
                        meg Marit, hogy veszett.</p>
					<p>- Miről tudtátok, hogy veszett? - faggatta őket Tóth Mihály.</p>
					<p>- Csak úgy gondoltuk, mert ismeretlen volt.</p>
					<p>- Bohók vagytok - nevetett az öregúr -, nem minden ismeretlen kutya van
                        megveszve. De most már forduljunk meg hazafelé, mert az asszony vár az
                        uzsonnával.</p>
					<p>Ideje is volt, az elhanyatló nap utolsó sugarai villámlottak a
                        szőlőleveleken, s otthon Tóthné nagyasszony már egy jó félórája zsémbel,
                        hogy mind elpang a kávéhoz való tej a tűzhelyen.</p>
				</div>
			</div>
			<div>
				<head>TIZENÖTÖDIK FEJEZET</head>
				<div>
					<head>Mikor a leányok a gyertyát eloltják</head>
					<p>Ennyi mindenféle mellékeseményt fiadzott a pápai iparos ifjúság híres somlyói
                        szürete, mely egy nappal előbb zajlott le az általános szüretnél. Tóthéknál
                        természetesen egyetlen szó sem esett róla, a fiatalok hallgattak a
                        kalandjokról, de különben is volt ott most elég anyag a beszélgetésre. Bugri
                        apó azonban estére mégis meghozta a hírt, a csőszök mind jól informált
                        emberek, hogy az istentelen Patkó hír szerint itt járt ma a hegyen, s a
                        Findura szőlőjében táncoló pápai asszonyok és leányok füleiből mind kiszedte
                        az arany fülbevalókat (lehetett egy fél véka egy rakáson), aztán odébbállt.
                        A nagyasszony a konyhában szedte fel ezt az újságot, s halálra rémült képpel
                        jött be jelenteni a vacsoránál ülő társaságnak. A két leány jelentősen
                        nézett össze, de szerencsére senki sem vette őket észre, mert a Velkovicsné
                        sikoltása foglalta el a főfigyelmet, melynek kapcsán kijelentette, hogy ő
                        egy világért se marad akkor itt éjszakára, fogasson be a sógor, és vitesse
                        Pápára a fogadóba, ahol a rendőrség van. Ezt a nézetet Velkovics
                        polgármester úr is osztotta, mert ő ugyan nem fél az ördögtől sem, de nem
                        szereti az éjjeli jeleneteket, ha álmában háborgatják, márpedig ha Patkó itt
                        tartózkodik a hegyen, akkor okvetlenül ellátogat ide, lévén a Tóth Mihály
                        nábobi híre nagy csalétek.</p>
					<p>- Nem volna egy csöpp ép esze, nagyon lenézném - fejezte ki magát -, ha ide
                        el nem látogatna.</p>
					<p>Némi bátorság csak Rózánál nyilvánult.</p>
					<p>- Ugyan, ne nyugtalankodjék, papa, hiszen elég sokan vagyunk, hogy egy ember
                        ne tudjon velünk elbánni. Itt van a bácsi, a kocsisa, a vincellérje, és
                        végre itt vannak a puskák, neki pedig nincs is puskája.</p>
					<p>- Hát én nem vagyok itt? - sértődött meg az apai méltóság Velkovicsban. - Hát
                        én kutya vagyok? Engem nem is említesz, mi? (Szemrehányólag tekintett a
                        kezeit tördelő Velkovicsnéra.) A saját gyermekem, és nem is említ. Mit
                        várjon az ember a világtól, Zsuzsánna?</p>
					<p>- Bocsásson meg, apuska, de úgy vettem a dolgot, hogy magát aludni
                        hagyjuk.</p>
					<p>- Úgy? Hm. Jó. De honnan veszed, hogy Patkó egyedül van? Miért ne lehetne itt
                        az egész bandája? És hogy puskája sincs Patkónak?</p>
					<p>- Mert tudom... azaz csak gondolom - javította ki magát Róza.</p>
					<p>- Ó, te macska! Hogy képzeled te Patkót? Bizonyosan parazollal puska helyett.
                        No persze.</p>
					<p>A szegény Mari ezalatt remegve ült székén, s úgy dobogott a szíve, mint a
                        kismadáré, ha a héja szárnycsattogását hallja.</p>
					<p>Velkovicsékat e riasztó hírre ugyancsak nem lehetett volna ott tartani
                        éjjelre, ha a tornyosuló felhők miatt be nem áll a szuroksötétség, úgyhogy
                        még talán a bagoly se látott az este, s azonfelül a házigazda is igyekezett
                        őket más véleményre téríteni.</p>
					<p>- Először is Pápára menni nagy megszeppenésre mutatna. Pedig mit szólna ahhoz
                        a világ, hogy a trencséni polgármester megijedt? Hát ki áll már helyt, ha
                        egy ilyen előkelő hatósági közeg is elbújik? (Hm, ebben van valami igaz -
                        dünnyögte Velkovics György.) Másodszor: hibás dolog azt hinni; hogy Pápán
                        rendőrség van, vagy hogyha van, ott legyen, ahol veszedelemben forogna.
                        Harmadszor: úgy áll a dolog, hogy ha Patkó csakugyan itt van a hegyen, és ma
                        hozzánk akar betörni, akkor bizonyosan szemmel tartja a házat,
                        következésképp mindent megtud, azt is észreveszi, hogy a városba szöktök
                        előle, sőt azt fogja gondolni, a mi féltett kincseinket is magatokkal
                        viszitek, minélfogva útközben fog megtámadni és kifosztani. Márpedig itthon
                        a falak közt mégis könnyebb a védekezés, mint a nyílt úton, ahol bokorból,
                        csalitból egykettőre lepuffantanak benneteket. Azért hát szó sincs róla,
                        hogy eleresszelek...</p>
					<p>- Hiszen csak úgy értem, lelkem sógor - vágott közbe Velkovicsné asszony
                        aggódó hangon -, hogy nappalra mindig idejönnénk, és csak az éjszakákat
                        töltenők a városban.</p>
					<p>- De Zsuzsanna! Hát nem hallottad, hogy lepuffantanának az úton?</p>
					<p>- Ellenben nézzük csak - folytatta Tóth Mihály -, mi vár ránk itthon?
                        Valószínű, hogy Patkó ránk se gondol, és ide nem jön, annál kevésbé, mert
                        azt hallja, hogy vendégek vannak, meg azért, mert tudja, hogy egy szőlőbeli
                        nyaralóban nincsen értékes holmi, és hogy a jómódú ember se hord magával
                        degesz tárcát szüretre. De tegyük fel, hogy betör, nos, hát itthagyja a foga
                        fehérét. Az én jó lancasteremmel magam elbánok három-négy emberrel, a
                        kocsisom huszár volt, bátor ember. Bugri apó hűséges, mint egy vén kutya, s
                        azonfelül itt van a Bligi is. Majd akkor nézzétek meg Bligit, mit tud, ha a
                        gazdáit bántják.</p>
					<p>- És teringette, itt vagyok én is - verte a mellét Velkovics, a sok biztató
                        szótól átmelegedve. - Hanem csak akkor költsetek fel, ha nagy baj van, mert
                        izé... mert nem szeretek ölni.</p>
					<p>Még sokáig tárgyalták ezt a témát. Krisztina asszony pompás puncsot
                        készített, ami igen jólesett, mert megindulván künn az eső, a szoba levegője
                        hűvös lett, és minél tovább hányták-vetették a Patkó ottlétét, annál többet
                        vesztett félelmetes voltából, utoljára már csak nevettek rajta, hanem azért
                        Krisztina asszony mégis eltűnt egy félórára, és gyertyával járván a pincében
                        Klárával, ott egy helyen elásták a használatban levő ezüstöt, Tóth Mihály
                        pedig arra való tekintettel, hogy Mari nagyon halovány, megnyugtatása végett
                        elküldte Bugri apót a Potornyayék szőlőjébe (a negyedik szomszéd innen), hol
                        villát építettek a kőművesek, ezekből fölfogadott borsos áron hármat. S
                        ellátván őket puskákkal, egész éjjel ott strázsáltak fegyveresen a ház
                        körül, minélfogva úgy aludt Velkovics uram a kiállott utazás fáradalmaitól
                        eltörődve és a beszedett italoktól elringatva, mint a tej, sőt mindenki
                        nyugodtan aludt, csak Mari nem, ki egész éjjel ide-oda hánykolódott az
                        ágyban; Róza vele hálván egy szobában, többször hallotta sóhajtani, de úgy
                        tett, mintha semmit se venne észre.</p>
					<p>Minden egyéb tekintetben nyugodalmas volt az éjszaka, melynek semmi története
                        nincs, hacsak a Velkovics úr különös álmát nem vesszük, melyet bizonyos
                        transzcendentális ködbe burkolva beszélt el a reggelinél. Ugyanis a
                        szécsényi határban kóborolt álmában Miska sógorával. Ürgét öntöttek a
                        Forgách-féle birtokon, mint annyiszor hajdanta, fiú korukban. A harmadik
                        kalap víznél, mert kalapban hordták a vizet (amit, úgymond, éppenséggel föl
                        nem foghat, mivel szalmakalapja volt), ürge helyett Patkó, a híres haramia
                        ugrott ki átázottan a lyukból, és rákiáltván Velkovicsra: “pénzedet vagy
                        életedet!”, egyenesen ráemelte a pisztolyt, elcsattantotta a kakast, és
                        most jön már a csodálatos, mert a pisztoly nem sült el (persze nedves is
                        lehetett a puskapor), szóval a kakas nem teljesítette a pisztolybeli kakasok
                        kötelességét, hanem az igazi eleven kakasokét - elkukorékolta magát.
                        Velkovics fölébredt erre, s polgármesteri becsületére állítja, így ébren,
                        teljes öntudatnál is hallotta még a kísérteties kukorékolást, mintha a föld
                        alól hangzanék.</p>
					<p>Voltak, akik csodálkozának; Kipeczkiné, a szakácsné, aki a tejesszilkét
                        hozta, még keresztet is vetett magára, csak Tóthné kacagott fel
                        jókedvűen.</p>
					<p>- No, az bizony az én kakasom volt, amit két tyúkkal együtt tegnap vettem egy
                        somlyóvásárhelyi asszonytól tyúklevesekre, s baromfiól hiányában abba a
                        szobába zártam, a vén ládába, ahol maga hált, s nagy örömömben, mikor
                        délután megjöttek, elfelejtettem onnan kivenni.</p>
					<p>Az ebből származott derültséggel kezdődvén a nap, annak verőfényében
                        oszladozni kezdett a tegnap esti ijedtség; különben is hangos lett már az
                        egész hegy a szüretelők dalától, jókedvű kurjongatásaitól és barátságosan
                        nyájas az égnek szálló füstoszlopoktól, melyek a szőlőkben kigyúló tüzektől
                        származtak. Ekhós szekerek csikorogtak a meredek utakon. Minden vidékről
                        összegyűlt malacbandák kóboroltak borháztól borházhoz, cincogtatva
                        hegedűiket. Pajkos gyerekek lármája verte föl, ami még a csendből megmaradt,
                        addig is, míg a must elkészül, sárkányokat eregetve, melyek ott röpködtek a
                        somlyói sólymok útjain. Tegnap, tegnapelőtt még egy-egy hírlap volt lenge
                        testük, a gondolatszabadság futárja mindenik, s ma már a gyerekek madzagján
                        fetrengtek és kínlódtak a szellők játékában.</p>
					<p>A hegy benépesedése teljesen helyreállította a közbátorságot. Tóthné kiásta
                        az ezüstjeit, sőt ami még megmaradt a Patkó-legendából, annak is a végére
                        járt Tóth Mihály, aki bement Pápára délelőtt holmi csemegéket beszerezni a
                        vendégei számára. Kíváncsian várták, mégpedig vegyes érzelmekkel, milyen
                        híreket hoz.</p>
					<p>- Mit hallottál Patkóról? - rohanta meg Velkovics.</p>
					<p>- Mindent.</p>
					<p>- Vagyis?</p>
					<p>- Ott hált a Griffben. Magam is betértem egy pohár sörre, beszéltem a
                        vendéglőssel.</p>
					<p>- És?</p>
					<p>- Azt beszélte, hogy csakugyan ott volt az iparos ifjúság szüretén tegnap,
                        aztán meghált a Griffben.</p>
					<p>- Természetesen elfogták?</p>
					<p>- Nem biz azt, elment reggel, elutazott.</p>
					<p>- Hogyan? Hát nem fogták el? Soha ilyen gyámoltalanságot! - kiáltott fel
                        Velkovics.</p>
					<p>- Nem lehetett elfogni - jegyezte meg Tóth Mihály nagy flegmával.</p>
					<p>- Nem lehetett? - szörnyűködött Velkovics. - No, azt szeretném én látni. Hát
                        ugyan miért ne lehetett volna?</p>
					<p>- Egyszerűen azért, mert nem Patkó volt.</p>
					<p>- Hát ki volt? - kiálták erre egyszerre hárman is, csalódottan.</p>
					<p>Csak a Mari kisasszony szemein látszott úgy, mintha valami fénycsík futna
                        rajtok keresztül.</p>
					<p>- Nevetségesek vagytok a kíváncsiságtokkal - vélte Tóth uram. - Nem volt
                        Patkó, punktum, egy közönséges utas volt, utazgató diák vagy ilyesmi, szóval
                        nem érdekes eset ezentúl.</p>
					<p>De így, de úgy - faggatták a gazdát, legkiváltképpen Velkovics Róza -,
                        mégiscsak érdekes volna tudni, ki lehetett, s miért jutott abba a hírbe,
                        hogy Patkó. Akarva, nem akarva, el kellett tehát mondania mindent, amit
                        hallott. Teljesíté is aztán azzal a dörmögéssel: “Jaj, kedves húgocskám, ha
                        téged minden ember érdekel, aki nem Patkó, akkor aztán a te kíváncsiságod
                        nagyobb a tengernél, és biz azon hajók is járhatnának.”</p>
					<p>Föl se vette Róza a bácsi gúnyolódását, ahelyett megcirógatta szépen a
                        borostás szakállát, amire az nyomban beszédessé lett.</p>
					<p>- Hogy azt mondják, ott volt a szüreten, ahol senki se ismerte, és valami
                        ismeretlen szép leányba bolondult bele.</p>
					<p>Jó, hogy most senki se figyelt Marira, aki oly piros lett, mint a láng, egész
                        a homloka hegyéig.</p>
					<p>- Egyszer csak, így beszélik, éppen valami táncra volt foglalkozva
                        fruskájával - folytatá Tóth uram, míg Mari egészen a tányérja fölé hajlott,
                        mintha a csirkecsontokkal foglalkoznék, s oda se figyelne, pedig mohón nyelt
                        el minden szót, a szent igét se különben -, keresi táncosát, hát nincs
                        sehol, de nem lett volna semmi, hiszen nem ritkaság az elugrott táncos, aki
                        kiábrándul a leányzójából...</p>
					<p>Mari összerezzent. Az anyja odaszólt:</p>
					<p>- Mi bajod, szívecském?</p>
					<p>- Megijedtem, mama, hogy egy csont akadt meg a nyeldeklőmben.</p>
					<p>- Vigyázz, fiam, mert tudok eseteket...</p>
					<p>De az esetekbe bele nem bonyolódhatott, mert mindenki a gazdára figyelt, aki
                        következőleg folytatta.</p>
					<p>- Van olyan is, aki megmámorosodik, s egyszerűen azért marad el. De itt az
                        volt az eset, hogy az elszökött táncos a puskáját és a vadásztarisznyáját,
                        pedig hallom, mind a kettő értékes volt, otthagyta. Ez volt a fogantyú aztán
                        a fantáziák élesztéséhez és ahhoz az ötlethez, hogy az ismeretlen nem
                        lehetett más, mint Patkó barátunk. Este azonban befagyott a dolog, mert az
                        ismeretlen “spéci”, aki, hirtelen eszébe jutván valamely elvégzendő dolga,
                        azzal az elhatározással szaladt be a városba, hogy még visszatér, kiküldte
                        a vendéglő szolgáját a puskájáért, meghált a Griffben, s ma reggel annak
                        módja és rendje szerint kifizetvén számláját, Isten hírével elutazott.</p>
					<p>- Nem tudja a bácsi, hogy hívták?</p>
					<p>- Valami Fitos vagy Mikos néven jegyezte be magát a vendéglapra, és hogy igen
                        csinos, kellemetes fiatalember volt...</p>
					<p>- Hát aztán mit tud még a bácsi, hogy van tovább?</p>
					<p>- Nincsen tovább.</p>
					<p>- Kár - mondta Velkovics -, legalább fölkavarta egy kicsit a mi vérünket. Kár
                        az egész Patkóért, hogy így összezsugorodott az eset.</p>
					<p>- Mindjárt gondoltam, hogy pletyka lesz - botránkozott meg Velkovicsné. -
                        Nemhiába mondom, hogy az Isten rosszul teremtette az embert, ki kellett
                        volna mérnie a szavakat, mint a búzakalászba a szemeket, hogy ennyi és annyi
                        jut egy-egy emberi nyelv számára, például egymilliárd szó, ha ezeket
                        ledarálta az utolsóig, megdermedne a nyelv, és meg nem mozdulna többé, akkor
                        aztán jobban meggondolnák az emberek, hogy mit beszélnek, s nem pazarolnák a
                        szókészletüket üres, valótlan fecsegésre.</p>
					<p>- Ó, szegény Zsuzsannám, akkor te már régen néma lennél - szavalta Velkovics
                        úr nagy pátosszal.</p>
					<p>- Látod, ez az! Ez a haszontalan szófecsérlés - kerekedett felül Zsuzsánna
                        asszony bámulatos nyelvfürgeséggel.</p>
					<p>Tóthné eközben a hozott csomagokon jártatván tekintetét, lesújtó fölfedezést
                        tett. </p>
					<p>- Ember, te elfelejtettél élesztőt hozni!</p>
					<p>Mire Tóth úr a homlokára ütött, és mindenféle mentegetődzéssel igyekezett
                        enyhíteni a felesége bosszúságát, melybe teljesen belefúlt a Patkó-legenda
                        földerítésének érdeme. A nap főeseménye az lett, hogy nem hozott élesztőt, s
                        most már se kenyeret nem lehet sütni, se kalácsot a kávéhoz, hacsak valaki
                        be nem szalad délután a városba.</p>
					<p>Pedig bizony hozott Tóth uram elég élesztőt. Az anyag, melyet elbeszélésével
                        a leányfejekbe kevert, a legtitkosabb gondolataik közé, ott forrt, ott
                        bugyborékolt, és előre látható volt, hogy bizalmas közlésekre fog vezetni.
                        Róza most már többet tudott, mintsem érdemes lett volna tovább titkolózni.
                        Hiszen már látott, csak még nem jól. Igaz, hogy még csak botorkált, de már
                        ott volt a kényes területen. Azonfelül Róza érdemeket is szerzett, hiszen
                        készséges szövetségese lett Marinak, és végre magáról az esetről is lehullt
                        a rettenet ruhája. A borzalmas, csúf Patkó eloszlott a levegőben, mint a
                        köd, s maradt megint a csinos vadász.</p>
					<p>A két leányszívnek okvetlenül meg kellett nyílnia egymás előtt, mikor
                        esténként levetkeztek fehér függönyös hálószobájukban, eloltották a
                        gyertyát, és nem jött álom a szemeikre. A nappali embert betakarja
                        mosolygós, nyugodt vagy gőgös betanult szerepével és arcával a sötét fátyol,
                        az éj, melyet gyöngén átfest az ablakon beszűrődő holdvilág bágyadt fénye, s
                        mint héjából a csiga, kijön a külső emberből a belső ember, és elbeszélget
                        magával... Hát bizony csak éppen a helyes szót kell akkor eltalálni a másik
                        léleknek a másik ágyban, s két titkos világnak a nyíló kapuja csikordul
                        meg.</p>
					<p>- Alszol már, Mari?</p>
					<p>- Nem, még nem.</p>
					<p>- Arról gondolkozom, hogy ki lehetett az a te táncosod. Van valami különös,
                        valami titokzatos a dologban. Nekem legalább úgy látszik. Nem gondolod?</p>
					<p>- De, de - hagyja rá Mari, s magára húzza a paplant, hogy csak a szája meg a
                        szeme maradt takaratlan -, noha. Kisült, hogy nem az volt akinek mondták, de
                        hogy is lehetett volna az?</p>
					<p>- Hogyan? Te tehát nem hitted Patkónak?</p>
					<p>- Soha! - felelte elhirtelenkedve. - Hiszen az lehetetlenség! Csak rá kell
                        nézni.</p>
					<p>- Vagyis azt akarod mondani, hogy becsületes kinézése volt.</p>
					<p>- Valóban az volt.</p>
					<p>- Hm. Szőke volt vagy barna?</p>
					<p>- Barna; úgy gondolom.</p>
					<p>- Ej, csak gondolod? Az ilyesmit minden leány tudja minden táncosáról, és
                        rendszerint csak azokat nem akarja tudni, akik különösen megbűvölték. Ez
                        gyanús tünet. Erről ismerni meg a szerelmet.</p>
					<p>Az ágynemű sustorgott odaát, jele, hogy Mari nyugtalanul mozdult meg erre a
                        szóra.</p>
					<p>- Talán nem minden leány egyforma - jegyezte meg fojtott hangon.</p>
					<p>- Na, na! Ebben a tekintetben mind egy bordában szőtték.</p>
					<p>- Vagyis hogy te olyan vagy.</p>
					<p>- Természetesen, szívecském. Nekem is van egy olyan alakom, akinek az arca
                        éjjel-nappal megjelenik előttem, örökké látom, és mégis örökké szomjazom,
                        hogy bárcsak láthatnám.</p>
					<p>- És nem tudod, milyen? - kérdé Mari.</p>
					<p>- Tudom, de valami megbénít, mikor másnak akarnám elmondani. Mintha azzal,
                        hogy nem szólok róla, magamnak tartanám.</p>
					<p>- No, látod!</p>
					<p>- Semmit se látok, mert előtted, tudd meg, nincs titkom. Kivált mióta azt
                        hiszem, hogy te is titkolsz valakit. Az én alakom csinos fiú, nagy, fekete
                        szeme van, mint a bogár. Nos, a te táncosodnak milyen szeme volt?</p>
					<p>- Fekete szeme.</p>
					<p>- Az én alakomnak keskeny képe van, szép homloka, sűrű szöghaja.</p>
					<p>- Ennek is az volt - sóhajtott Mari.</p>
					<p>- Ugyan, eredj! Te csak rámondod.</p>
					<p>- De igazán olyan volt. Úgy írtad le, mintha csak ismernéd.</p>
					<p>- No, látod, hogy tudod, s előttem mégis eltitkoltad volna - hányta szemére
                        Róza.</p>
					<p>Addig-addig csevegtek a két alakról, hogy egy-egy áruló szó a Mari ajkairól
                        is kicsúszott; szerelemben a sötétség érleli az őszinteséget.</p>
					<p>- Ah, istenem, Mari, úgy látszik nekem, tetszik neked.</p>
					<p>- Azt én nem mondtam.</p>
					<p>- Ne is tagadd, édesem.</p>
					<p>- Nos, ha éppen akarod, hát bevallom, de el ne mondd, kérlek, senkinek.</p>
					<p>- Isten mentsen attól, rólam biztos lehetsz, hiszen cseréltünk; titokért
                        titok.</p>
					<p>- Aztán látod, úgyis csak olyan az egész, mint a permeteg eső - sóhajtott fel
                        Mari. - Elmúlt, mielőtt megkezdődött, köd, semmi.</p>
					<p>- Csak egyet nem értek, Mari lelkem: miként akadhatott meg a szemed valakin
                        éppen azokban a rétegekben, ahol tegnap voltál. Még ha legalább Patkó lett
                        volna, Patkót még értettem. Patkó végre is legény lehet a talpán, és az igen
                        gyakran előfordult, kivált a regényekben, hogy az úrileány beleszeret egy
                        délceg brigantiba. Még a szép juhászbojtárt is körüllengi némi költészet, de
                        egy mesterlegénybe beleszeretni, az mégis shoking.</p>
					<p>- Ej, a tied talán valami princ vagy mi?</p>
					<p>- Az enyim huszár hadnagy - felelte Róza egy sóhajjal.</p>
					<p>- Az enyim is egészen olyan, mint egy civil ruhába öltözött huszár hadnagy,
                        de lehetne álruhás gróf is.</p>
					<p>- Látnád az enyimnek a termetét: olyan, mint a szarvasé.</p>
					<p>- Akár a hajlékony nádszál, olyan az enyimé.</p>
					<p>- Hát még a szép vékony bajusza.</p>
					<p>- Talán olyan, mint a hőscincéré?</p>
					<p>- Kikérem a sértő megjegyzéseket. A legszebb bajusz az ármádiában, fölfelé
                        kunkorodó.</p>
					<p>- Nem különb az enyimnél.</p>
					<p>- Az a hamis mosolygása, ha incselkedik.</p>
					<p>- És az a szelíd nézése, ha mosolyog.</p>
					<p>- Az enyimnek a származása előkelő, majdcsaknem arisztokrata.</p>
					<p>- Az enyim meg abból az arisztokráciából származik, mely nem a királyoktól
                        ered, hanem az Istentől. Ez a természet arisztokráciája. A királyok
                        arisztokratái közt van tömpe arcú, púpos, csenevész ember, a természet
                        arisztokráciáját ellenben az erő és a szépség teszi.</p>
					<p>- De hát ahol együtt fordul elő mind a kettő?</p>
					<p>- Mindegy, mégse cserélnék veled.</p>
					<p>- Van is neked ízlésed! Tudod is te megítélni!</p>
					<p>Így licitáltak egymásra, néha átcsapva némely személyeskedő, csípős
                        megjegyzésekre is, amelyekből nyilván harag lett volna, ha a nagy
                        versengési buzgalomban olyan jó tulajdonságokat is föl nem hoznak a
                        kegyeltjeik mellett, kifogyván a jelentékenyekből, amelyeken okvetlenül
                        nevetni kellett, mint pl. hogy a Róza hadnagya olyan szépen tud fütyülni,
                        mint egy rigó, és a Mari vadásza úgy tud pettyegtetni az ujjaival, mint az
                        ostorpattogtatás, a szivarja füstjét pedig az orrán keresztül bocsátja
                        ki.</p>
					<p>- Aha! Most kezdelek már megérteni, hogy téged a füstölt orr vonz. No,
                        ilyesmiből én nem kérek, hahaha.</p>
					<p>Lassankint azonban a derültséggel megszaggatott versengésbe belevegyül
                        egy-egy ásítás is. Majmuna álomtündér bár lomha léptekkel, de teljes
                        bizonyossággal közeledik, és betapasztja mézes ujjaival a szemhéjaikat.
                        Pedig ez egyszer módjában lenne nem becsukni, amint tiszte hozza, a
                        szemeiket, esetleg ki is nyithatná, ha akarná; mert tündér lévén mindenről
                        tud, megsúghatná hát nekik igen könnyen... Ó, leányok, leányok, ne
                        bolondozzatok, egymás hegyibe hordva ifjaitok magasztalását, melyik a különb
                        köztük, még össze találnátok zördülni efölött, mikor pedig hiábavaló
                        feleselés az egész, mert egyugyanazon emberről beszéltek mind a ketten.</p>
					<p>De Majmuna a maga dolgához tartja magát, elaltatja a két leányt, elküldi mind
                        a kettőt folytatni az álmok országában, aminek az eleje ébren történt, s
                        mikor reggel fölkelnek, és a napsugár betódul az ablakon, egymásra
                        mosolyognak szemérmesen, mint akik már mindent tudnak.</p>
					<p>Mégis, bár ezentúl elég érdekes beszélgetnivalójuk lett volna, Mari feltűnően
                        kereste a magányt. Még Rózát is kerülte, órákig előgyelgett egyedül a
                        szőlőben, töprengve, ábrándozva, lesve az égen úszó felhőket, vajon hova
                        mennek, minek mennek, ki küldi őket? Hát a madarak mi indokból szállnak
                        keresztül-kasul a légi utakon, céljuk van-e, vagy csak úgy találomra
                        röpködnek? És ha jobbra száll az egyik, balra a másik, találkoznak-e még
                        valamikor, és ha találkoznak, ráösmernek-e egymásra? Honnan tudja a kakukk,
                        hány évet él az illető, aki megkérdezte, és hátha két ember kérdezi
                        egyszerre, hogyan felel nekik? Mit érezhet a méh, mikor a rózsa kelyhében
                        hempereg? Ilyenféle problémákon törte a fejét, mert bizonyos rokonságban
                        voltak legbensőbb, legtitkosabb tépelődéseivel, melyek akörül forogtak, nem
                        volt-e konokság, oktalan gőg, köd elöl, köd hátul, elzárni az utat a vadász
                        elől, hogy közeledhessék? Bizony, csúf kegyetlenség volt. Pedig hogy
                        rimánkodott a szegény vadász - kétségtelen az egyedüli lény, aki azért
                        szerette, mert tetszett neki, a testi alakja tetszett.</p>
					<p>A világ kerekéből ugyancsak ki nem esett volna egyetlen küllő sem, ha
                        megengedi neki, hogy legalább valamely álnévre vagy betűjegyre írhasson
                        neki. Milyen mulatságos lett volna olvasni a leveleit, s felelni azokra. Ha
                        már egyebet nem veszünk is, de már magáért a mulatságért kár.</p>
					<p>Hogy ezek a kérdések bolygatják Marit, csak Róza vette észre, aki már
                        keresztülment ezen a betegségen, s minden szimptómáját ismeri. Az se kerülte
                        ki figyelmét egy-két nap múlva, hogy sokat sugdos Klárával, s mert Klári
                        előtte való nap bent volt a városban, könnyű kitalálni, hogy egyúttal
                        bizonyos nyomozásokat végzett a Griff-beli pincéreknél. Vajon mit süthetett
                        ki? Kíváncsi volt, de Mari elzárkózott. Ez ismét új titok. S minden diót
                        külön kell feltörni.</p>
					<p>Mi, akik mindent tudunk, amit akarunk, elárulhatjuk, a hűséges Klári
                        csakugyan tudakozódott a Griffben, de csak annyit tudott meg, hogy a vadász
                        egy-egy forint borravalót adott a pincéreknek, mikor elment. Ugyancsak akkor
                        egy katonatiszt is ott volt szállva, aki ismerte a vadászt, mert
                        beszélgettek együtt, csakhogy az a katonatiszt is elutazott harmadnapra,
                        isten tudja, hova.</p>
					<p>Mindez nyilván megint bő tápot adott a Mari fantáziájának. Hogyan? Egy-egy
                        forint borravalót adott a szolgáknak, hisz az akkor úr. És a katonatiszttel
                        beszélgetett! Talán barátja is volt. De ha úr, mit keresett volna az
                        iparosok szüretjén? Köd az egész végig, köd és köd. Ki nem igazodik ebből a
                        káptalan sem. Ha csak az a kis húsdarab nem, amelyiknek több ereje és
                        biztosabb ítélete van ilyenben a káptalannál.</p>
					<p>Csak az öregek nem sejtettek semmit, mindamellett feltűnt nekik, hogy Mari
                        búslakodó, s arcába valami fájdalmas vonás lopta be magát. Összerezzen, ha
                        hozzá szólnak, mintha álmából költenék fel. Szemeiből édesbús melankólia
                        tükröződik, nem nevet, nem hancúrozik, nem ugrál odakünn, mint azelőtt, hogy
                        az egész ház víg volt a rezgésétől, hanem elvonul valahová, és órákig
                        elmereng a nagy semmin, elringatja lelkét a falevelek zizegésén. Hisz a
                        falevelek is bizonyosan panaszkodnak, őszi szél sóhajában. Csak azt nem
                        tudni, hogy miről.</p>
					<p>Az öregek szintén panaszkodnak, beszélik egymás közt:</p>
					<p>- Mariska megváltozott. Valami baja van. Se nem iszik, se nem eszik, csak
                        örökké gondolkozik.</p>
					<p>Különösen Tóthné faggatja váltig:</p>
					<p>- Min gondolkozol annyit? Nem jó az, papnak való az, aki a prédikációkon töri
                        a fejét, de mi szükségneked gondolkodnod, mikor itt vagyunk mi, a szüleid.
                        Nem vagy beteg? Nem kívánsz valamit?</p>
					<p>- Nem, nem. Igazán nincsen semmi bajom.</p>
					<p>A dologhoz végre, mint legfelsőbb fórum, Tóth úr is hozzászólt:</p>
					<p>- Rosszul van fűtve a gép, ez az egész... a gépen fordul meg minden. A
                        somlyói levegő nem jó neki, tehát nincs jó étvágya, s mert nincsen jó
                        étvágya, tehát nincs jó kedve sem. A gépet jól kell fűteni, ez az egész,
                        igaz-e, Gyurka?</p>
					<p>- Meglehet - nevetett Velkovics -, ti ördöngös amerikaiak, többnyire
                        eltaláljátok a dolgot, de ez, ha igaz, egyszersmind azt is jelenti, hogy a
                        gépet olyan helyre kell vinni, ahol jól fűtik, vagyis hazaviszed Marit
                        Rekettyésre, nekünk pedig útilaput kötsz a talpunkra.</p>
					<p>- Hohó! Ez ellen tiltakozom, mert ha arra kerülne is a sor, szerencsémnek
                        tartanám, ha itt hagyhatnám nektek a szakácsnét, meg a pincét, meg az
                        éléstárt.</p>
					<p>Sor nem került rá. Tóthék most is itt töltötték rokonaik társaságában a
                        vénasszonyok nyarát, úgy, mint máskor, csak az őszi esőzések beálltával
                        utaztak haza. Mari azonban otthon is szomorú maradt, úgyhogy Tóthné
                        asszonyom nagy sopánkodással panaszkodott fűnek-fának, a doktornak, az
                        ispánnénak, a jegyzőnének, a papnénak, a doktornénak s mindenkinek, akivel
                        szóba állott, hogy Mari nagy változáson ment át, az a szilaj, akaratos
                        gyermek most olyan szelíd, mint egy bárány (félek, hogy ez valami rosszat
                        jelent), és hogy olyan szomorú, mint egy szent, és olyan halovány, mint egy
                        liliom.</p>
					<p>A doktor azt mondta, hogy a szomorúság ellen nem tud medicinát, a jóság ellen
                        pedig kár volna receptet írni; az ispánné, aki babonás asszonyság volt,
                        abban találta a dolog nyitját, hogy a kisasszony nyilván megijedt valamely
                        látománytól, s el kellene búcsúra vinni Szent-Malárdra, ahol a csodakútból
                        igyék kilenc olyan gyűszűből, melynek mindenike más-más szűzleány ujján
                        volt. (Jaj, lelkem - pirongatta meg Tóth uram a feleségét, mikor ezzel
                        előhozakodott -, hol a pokolba vegyek én ilyen gyűszűt, és méghozzá
                        kilencet!) A jegyzőné ráolvasást ajánlott, a legvalószínűbb volt a doktorné
                        gyanúja, hogy szemtől jött Marira a baj, s legjobb lesz szárított
                        levendulával megfüstölni, mígnem a tiszteletesné, Kerekes Dánielné asszonyom
                        csak ennyit mondott magyarán:</p>
					<p>- Már az pedig úgy szokott lenni ilyen idő tájt, és aki ellopta az orcája
                        pirosságát, instálom, majd meg tetszik látni, vissza is hozza azt. Az efféle
                        tolvajt nem szükséges körözni.</p>
				</div>
			</div>
			<div>
				<head>TIZENHATODIK FEJEZET</head>
				<div>
					<head>Egy kis kóstoló az önkormányzati tevékenység mezejéről</head>
					<p>A nagy vagyon semmit sem változtatott Kopereczky alapjellemén. Érdekes mixtum
                            compositum volt; fösvény és bőkezű, sőt
                        pazarló. Vegyelemeire bontva, van benne egy kevés a felvidéki gavallérból,
                        szeret sokat mulatni, ha nem kerül nagyon sokba, egy kevés az oligarchából,
                        jólesik egy kis erőszakot gyakorolni másokon, a saját szenvedélyei kedvéért,
                        ha nem jár nagy veszedelemmel, és végre némi kapzsi üzleti vér is
                        beleszorult, mely arra ösztökéli, hogy minden egyes tényből kihúzza a maga
                        kis polgári hasznát.</p>
					<p>Elméletben talán kizárják egymást e tulajdonságok, mert hogyan lehetne
                        gavallér a haszonleső? Tűz és víz együtt. Ám a gyakorlatban elférnek.</p>
					<p>Ha a dalárda, a tűzoltóegyesület vagy valamely más kunyoráló küldöttség
                        jelent meg nála, akképpen okoskodott: ezek most száz forint adományra
                        számítanak tőlem (s ez a kicsiny becslés némi bosszúsággal tölté el), pedig
                        voltaképpen háromszáz forintot kellene adnom a vagyonomhoz és a nevemhez
                        mérve (s itt a gőg önté el vonásait), de nem vagyok bolond, hogy annyit
                        adjak (szőtte tovább gondolatait nekividámult, szelíd arccal), adok nekik, a
                        szemtelen tolvaj rablóknak, kétszáz forintot, punktum - és adott nekik a
                        kifizetésnél (melyet rendszerint a hű Bubenyik teljesített) százötven
                        forintot - azt is köszönjék meg.</p>
					<p>Még jellegzetesebb példa, midőn karácsony után Klementy szerkesztő úr jelent
                        meg nála mecénást keresve Bontó vármegye monográfiája és főispánjai
                        napjainkig című művére, mely minden új főispán alatt mint megjelenendő
                        kísért, de azért hihetőleg sohase lát nyomdafestéket, talán nincs megírva
                        sem. E keresésben mindenekelőtt, azaz kizárólag báró Kopereczkyhez fordult,
                        hangoztatván, hogy a vármegye becsülete és dicsősége függ a mű
                        megjelenésétől. A főispán maga is belátta ezt, kedvetlenül kérdezvén:</p>
					<p>- S mennyire rúgnának a költségek?</p>
					<p>- Ötszáz forintra, méltóságos uram.</p>
					<p>- Az sok, nagyon sok.</p>
					<p>Morgott valamit a rossz termésről és a tömérdek kiadásról.</p>
					<p>- Tekintettel azonban, hogy a mű napjainkig terjed, méltóságos uram, egészen
                        napjainkig, vagyis...</p>
					<p>- Értem, kedves Klementy. Azt akarja ön mondani, hogy én is benne leszek. Hát
                        szép, szép, de talán mégis jobb volna, ha az utódom alatt jelenne meg a
                        munka.</p>
					<p>- Miért lenne jobb, esedezem?</p>
					<p>- Mert akkor még jobban benne lehetnék, egész működésem kidomborodna, ahogy
                        önök mondják.</p>
					<p>- Ah, istenem! - sóhajtott fel Klementy szerkesztő úr, ki a váltakozó
                        politikai viszonyok szerint már egyszer Clementnek is írta a nevét, s
                        valószínűleg ez volt az igazi. - Ah, istenem, arra semmi kilátás, hogy
                        méltóságod megbukjék.</p>
					<p>- Ön gonosz hízelgő, Klementy úr.</p>
					<p>- Higgye meg a méltóságos báró, hogy túl fog engem élni a főispáni széken s
                        ez esetben...</p>
					<p>- Nos, ez esetben halála utánra maradna a munka megjelenése.</p>
					<p>- Az lehetetlen, könyörgöm.</p>
					<p>- Miért volna lehetetlen?</p>
					<p>- Mert nincs olyan ember az országban, aki az én írásomat el tudná olvasni. A
                        szedők tízszer is eljönnek naponként, hogy egyes szavakat kibetűzzek nekik.
                        A munkának tehát az én életemben kell megjelennie, vagy különben elvész az
                        emberiségre nézve, s ezt méltóságod nem akarhatja.</p>
					<p>- Nem, semmi esetre sem akarom - mentegetőzött a főispán -, de ötszáz forint
                        sok pénz, nagyon sok pénz, s arra gondoltam, hogy talán leíratom az ön
                        felügyelete alatt, tisztán, olvashatóan a megyei írnokokkal.</p>
					<p>Klementy úr sarokba szoríttatván, belátta, hogy engednie kell az összegre
                        nézve, minélfogva ekképpen szólott:</p>
					<p>- Nézzük csak, méltóságos uram... egy kis számvetést csináltam a fejemben, s
                        úgy látom, szigorúan megszorítva mindent, talán kijönnék négyszáz
                        forinttal!</p>
					<p>- S azt persze tőlem várná ön? Nos, meg is adnám szívesen, de nekem most,
                        édes barátom, nincs arra való pénzem, teljességgel nincs.</p>
					<p>Klementy úr hamiskásan hunyorított szőrtelen szemöldjével, s kihúzott a
                        zsebéből egy váltóűrlapot.</p>
					<p>- Erre mindjárt gondoltam - szólt nyájas mosolygással, ami még
                        visszataszítóbbá tette himlőhelyes arcát.</p>
					<p>- Átkozott Ovidius! - nevetett a báró, ki minden tollat forgató embert
                        Ovidius kollégájának tartott, mert csak erről az egy skriblerről hallott
                        egyet-mást. - Maga mindig a talpára ugrik. No, hát megfogott! Megadom
                        magamat.</p>
					<p>S ezzel, fogván a tollat, aláírta a váltót minden szó nélkül. Hiszen az a
                        megjegyzés, hogy “erre mindjárt gondolt”, fölpaprikázta egy kicsit. Micsoda?
                        Azt tételezte föl róla, hogy nincsen ötszáz forintja? No, megállj, Ovidius,
                        ezt nem viszed szárazon!</p>
					<p>- Hát itt van a váltócska, amice, hanem mármost mit csinál vele, azt
                        szeretném én tudni? Aláírtam, mert szeretem magát is, az irodalmat és
                        kultúrát is, de most jön a nehézség. Mert a megye területén nem szabad
                        leszámítoltatni se pénzintézetnél, se magánosnál. Mit gondol, az isten
                        szerelméért, hogy itt, ahol főispán vagyok, négyszáz forintos váltóim
                        cirkuláljanak? Negyvenezer forint ha volna, azt eltűrném, az méltó egy
                        főispánhoz, tekintélyt szerez, de négyszáz! Hisz akkor én el volnék veszve.
                        No, hát mondja meg, mit csinál a váltóval?</p>
					<p>- Értékesítem a szomszéd megyék valamelyik pénzintézetében.</p>
					<p>- Ez se lehet. Mert csak az én aláírásom van rajta. Az intézetek több
                        aláírást követelnek, de én nem vegyülhetek el mindenféle emberek közé, azt
                        csak belátja. Az nekem derogál. Mindjárt keresztül hasítanám. Nem a váltót,
                        hanem magát, amice, ha engem rossz társaságba keverne. Ha tud találni egy
                        Esterházyt mellém vagy egy Nádasdyt, azt nem bánom, próbálja, de másképp nem
                        lehet. Nos, mi lesz hát? Mert csak ezen föltétel alatt adom ki a
                        kezemből.</p>
					<p>Valóságosan gyönyörködött a Klementy zavarán, mintha most ő volna felül, de
                        Klementy nem sokáig habozott a felelettel:</p>
					<p>- Van nekem Losoncon egy uzsorás ismerősöm, aki rögtön leszámítolja.</p>
					<p>- Úgy? De bizonyosan nagy kamatot vesz? - kérdi a főispán sajnálkozón.</p>
					<p>- Biz az rögtön levon húsz százalékot, amilyen gazember.</p>
					<p>- E szerint maga nem kapna többet, mint...</p>
					<p>- Háromszázhúsz forintot.</p>
					<p>- Hallatlan szemtelenség! Nem, ezt nem tűrhetem - méltatlankodott Kopereczky
                        s dühösen nyomta meg a csengettyűgombot, mire a főispáni huszár jelent meg
                        az ajtóban. - Küldd be azonnal Bubenyikot! (Azzal ismét a szerkesztőhöz
                        fordult.) Majd elintézem én mindjárt a dolgot keresztényi módon. Addig
                        pedig, míg Bubenyik előjön, nekem is van egy kérésem önhöz. A voglányi
                        járásban, mint tudja, megüresedett egy szolgabírói állás, mely két hét
                        múlva, a január 25-iki rendkívüli közgyűlésen lesz betöltendő, nyomja meg
                        egy kicsit a tollat, mein lieber Klementy, a sógorom, Noszty Ferenc mellett,
                        és önnek mint bizottsági tagnak is erős befolyása van...</p>
					<p>- Nemigen fog menni, méltóságos uram, megmondom őszintén, mert a fiatalurat
                        részint nem ismerik a megyében, részint pedig ismerik. Akik nem ismerik, nem
                        szavaznak ismeretlenre, akik pedig ismerik, inkább szavaznak másra. Vegyük
                        ehhez, hogy az ellenfele Kaby Jóska...</p>
					<p>- Nagy szamár.</p>
					<p>- Az meglehet, de meg van alapítva a jövője.</p>
					<p>- Ugyan mivel?</p>
					<p>- Azzal, hogy ő tudja a legszebben énekelni a cs. kir. Marseillaise-t. Aki
                        hallotta tőle egyszer, okvetlenül rá szavaz. Érzés dolga az ilyen.</p>
					<p>- Az ördög szántsa meg az effajta sületlen érzéseket.</p>
					<p>- Miattam szánthatja, de azért mégse fog menni.</p>
					<p>- Pedig a feleségem nagyon szeretné.</p>
					<p>- Sajnos, de ami lehetetlen, az lehetetlen - sóhajtott fel Klementy.</p>
					<p>- És én magam is akarom - ropogtatta meg az r betűt a főispán keményen.</p>
					<p>- Hm. Akkor meg is lesz - mondá Klementy meghajolva.</p>
					<p>- Ez már beszéd, ezt már szeretem - szólt a főispán örvendezve, kezet
                        szorítván Klementyvel, ki a Függetlenségi Párt egyik vezére is volt. - Ez
                        iránt tehát rendben volnánk. Szabad!</p>
					<p>Bubenyik lépett be.</p>
					<p>- Mit? Te kopogtattál megint. Hányadszor mondom, hogy mikor hívatlak, akkor
                        te nem vagy látogató, hát ne kopogtass, hanem íziben jelenj meg, mint egy
                        szellem.</p>
					<p>- Mit tetszik parancsolni?</p>
					<p>- Egyelőre csak annyit, hogy eredj ki, és jöjj be kopogtatás nélkül.</p>
					<p>Bubenyik kiment és bejött, nem ugyan nesztelenül, mint valami éjféli lélek,
                        ellenkezőleg, nagy csörömpöléssel, mint egy pusztító tatár, mert a
                        könyökével ügyetlenül benyomta valahogy az ajtó üvegtábláját.</p>
					<p>- Vigyázz, hé, mert mindjárt pofon ütlek! - dühöngött a báró, vérben forgó
                        szemekkel. - Nem tudsz egyenesen járni, vagy részeg vagy?</p>
					<p>Bubenyik egy cseppet se ijedt meg. Jól ismerte az urát.</p>
					<p>- Miután méltóságod rám parancsolta, hogy szellem legyek, hát azt hittem,
                        hogy az üvegen keresztül is be tudok röpülni.</p>
					<p>- Eredj az ostoba kifogásaiddal a pokolba! Azaz megállj csak! No, ne menj hát
                        el, hiszen nem haraptam le az orrodat. Maradj csak, Bubenyicsek, mert azért
                        hívattalak, hogy ezt a derék tekintetes urat megmentsük egy vérszopó
                        piócától, ha lehet. Képzeld el, egy himpellér uzsorás négyszáz forintos jó
                        váltóért csak háromszázhúsz forintot akarna neki adni. No, ezt a pogányságot
                        mégse engedjük. Ha az én megyémben volna, megcsapatnám, ha százszor el van
                        is törülve a botbüntetés. De mert nem itt lakik, csak azt kérdezem tőled,
                        barátocskám, hogy van-e háromszázötven forintunk?</p>
					<p>Bubenyik gondolkozott egy kicsit, szemrehányó pillantást vetett a báróra, és
                        foghegyről mondá:</p>
					<p>- Lesz.</p>
					<p>- Akkor hát váltsd be a tekintetes úrtól ezt a váltót. Ő is jól jár, s te se
                        jársz rosszul.</p>
					<p>Ezekben nyilvánult a Kopereczky jelleme leghívebben. Hisz ez bolond ember,
                        gondolná az olvasó, mert kétségkívül a balek együgyű szerepe az, amit
                        játszik. Ha azonban jobban meggondoljuk, hogy ez a pénz mintegy
                        szubvenciószámba ment a helyi lapnak, s hogy ő (Kopereczky) azonfelül a
                        mecénást is adta, sőt tetejébe egy vezérkolompost szerzett vele a sógora
                        szolgabíróságának egy felette szelíd formában, mely a Klementy úr
                        hasznavehetőségét semmiképpen sem koptatta le, úgy azt kell tartanunk, hogy
                        Kopereczkynek elég magához való esze volt, noha sajátosan nyilvánult. Ami
                        pedig a költségek lefaragását illeti, ezt olyan módon csinálta, hogy szinte
                        úgy rémlett neki a végén, mintha ő szerzett volna ötven forintot. Adakozott,
                        s ezzel kielégíté gavalléros hajlamait, de az adományozott összegből vissza
                        tudott csípni egy részt, ami viszont a kapzsisági hajlamainak felelt meg.
                        Klementyvel szemben adta a tapasztalatlan, nagylelkű mágnást, akit mindenre
                        rá lehet venni, Bubenyikkal szemben a ravasz, okos embert, aki mindenből
                        hasznot tud húzni, a közönség előtt pedig a bolondul pazarló mecénást,
                        csakhogy egy kicsit visszájára sült el a törekvése, mert a fennforgó esetet
                        véve például, Klementy tartotta őt ravasz kutyának, Bubenyik pazarló
                        bolondnak, és a közönségnek tűnt fel úgy, mint tapasztalatlan, nagylelkű
                        mágnás. De nem volt talán egyiknek sem igaza.</p>
					<p>Annyi azonban bizonyos, hogy rövid idő alatt alaposan megnyergelte a különben
                        rakoncátlan vármegyét. Hogy mivel? Isten tudja. Éppolyan titok ez, mint
                        amely az állatszelídítő tekintetében rejlik. Bolond kormányzás, mely
                        előbb-utóbb megfeneklik, kétségtelenül van, de okos kormányzás, amely
                        okvetlenül beválnék, nincs, és nem lehet, vagy ha lehet, eddig még ki nem
                        találták. Kormányzás csak olyan van, amely sikerül, vagy nem sikerül. Lehet,
                        hogy Bontó vármegyét maga Bismarck se tudná kormányozni, aki pedig egy
                        világot húzgál az ő elméje finom cérnaszálain, s lehet, elkormányozná jól a
                        legutolsó írnok is, ha főispán lenne, és nem tudnák róla, hogy írnok volt,
                        mert hát azt el kell valahogy találni. Márpedig az eltalálás ritkán az okos
                        emberek hivatása; az okos emberek nem találgatnak, hanem rendszerint akarnak
                        valamit, mégpedig ritkán olyast, amit a nem okosok is akarnának, s ez már
                        magában is nagy baj. Azért aztán isten mentsen meg minden becsületes
                        kormányt az okos főispánoktól. Untig elég az, ha okosaknak látszanak.</p>
					<p>Merem tehát mondani, hogy báró Kopereczky Izraelnek minden sikere beiktatási
                        beszédének különös esetéből sarjadzik.</p>
					<p>De bármily hatalmasnak látszott is a főispán, a januári rendkívüli közgyűlés
                        tárgyai mégse hagyták hidegen a kedélyeket. A magyar nyelv iskolai tanítása
                        tárgyában bizonyos régi megyei szabályrendelet életbe léptetése volt
                        tárgyalásra tűzve s a már említett szolgabírói állás betöltése. Nem
                        szenvedett kétséget, hogy Kopereczky a magyarosítás mellett van, és az se
                        lehetett titok, hogy szolgabírónak Noszty Ferencet óhajtja, mégis nagy
                        szervezkedés indult meg; az iskolamagyarosítás ellen a nemzetiségi
                        bizottsági tagok fogództak össze, körülbelül a többség, a szolgabírói szék
                        betöltése pedig főleg a magyarokat izgatta, mint akik mindig a mellékes
                        dolgok iránt érdeklődnek jobban. Mindegy (a magyarok szerint), mit tanulnak
                        a parasztkölykök, de nem mindegy, hogy ki parancsol Voglányban.</p>
					<p>Éles megjegyzések kapcsában összehasonlítások történtek a rokon- és
                        ellenszenv festékével. Noszty Feri végre is csak egy tacskó, Herbert és
                        exlajdinánt. Kell a kutyának! Ha cs. és kir. kamarás, maradjon veszteg a
                        király kamrájában, de ne vegye el más ember elől a kenyeret. Legyen a
                        szolgabíró köztünk nőtt, magunkszőrű ember, nem félmágnás. És fonák is
                        volna, hogy hosszabb a mellény, mint a dolmány, hogy a szolgabíró méltóságos
                        úr legyen, az alispán pedig csak tekintetes.</p>
					<p>Kaby Józsira kell szavazni az igaz magyarnak. Jó öreg fiú, aki azért úszott
                        el, mert mindenkiért jótállt. Azonfelül “a sokat szenvedett hazafiak” közé
                        tartozott, mert rajtavesztett az ötvenes évek elején a Marseillaise
                        éneklésén, hiszen mindnyájan hallhattátok egyszer-másszor a Kék Golyó-nál.
                        Most már csak mosolyog rajta az ember, de azokban a bomlott időkben dühbe
                        hozta, bánatba ringatta, keserűségbe mártogatta a magyar szíveket, úgyhogy a
                        felsőbbség bosszút lihegve csapott rá: “Hm. Az énekesmadárnak kalitka való.”
                        Az pedig volt nekik Kufsteinben, el is vitték oda vagy három évre. Ámbár
                        nagy istentelenség volt tőlük ilyen kicsiségért, mert legfeljebb a dallamban
                        lehetett találni kifogásolnivalót, maga a szöveg jóformán a császári királyi
                        katonai sematizmusból meríttetett:</p>
					<p>Osztrák ármány, Ferdinánd,</p>
					<p> Karl, Franz, Albrecht, Styevko Lajos,</p>
					<p> Zsófia, Zsófia nagy dáma,</p>
					<p> Kamarilla, reakció.</p>
					<p> Rác, szerb, oláh, illirizmus,</p>
					<p> Saxonizmus,</p>
					<p> Vesszetek el!</p>
					<p>Heidinger, Leidinger, Windischgrätz,</p>
					<p> Jellasich, Simonits, Ulich, Urbán,</p>
					<p> Hurbán, Lamberg, Berger,</p>
					<p> Wimmer, Prückner,</p>
					<p> Vesszetek el!</p>
					<p>Szóval elég szépen volt kigondolva, és a végén nem ártott senkinek. Ha jobban
                        meggondoljuk, még Kaby Józsinak sem. Az a három évi pihenés elkellett a
                        torkának - s azonfelül nagy rangra emelték az elzárással, mert mikor
                        kiszabadult, az lehetett volna, ami akart lenni, de ő nem akart, ameddig a
                        nap sütött, vagyis míg nyájas zsidók voltak a környéken, de most, mikor a
                        zsidó arcok már elkomorodnak láttára, rászorult a szolgabíróságra.</p>
					<p>A rokonságot és a főispáni aula bennfentes csoportját nem számítva, az egész
                        magyarság a Kaby pártján állott, csak a szerkesztő, Klementy pártolt el az
                        utolsó napokban. Egy fecske azonban még nem csinál se őszt, se nyarat. Ebben
                        az egyben nem szabad engedni a főispáni akarattal szemben. Hát úgy is vette
                        mindenki, hogy az egész választás csak forma. Noszty Feri le se jött rá
                        Pestről, hol a közismert járdataposókhoz tartozik. Nem éri meg a próbálkozás
                        a vasúti menetjegyet!</p>
					<p>A közgyűlés reggelén mindenki gratulált Kabynak, csak a főispán mosolygott
                        rejtélyesen.</p>
					<p>- Nono, hátha még másképp csöppen - jegyzé meg őméltósága útközben, amint a
                        közgyűlési terem emelvénye felé iparkodott.</p>
					<p>- Nem gondolnám - felelt rá Petrovay Tamás, a Kaby ipa, ki történetesen a
                        főispán mellett csoszogott -, hogy más győzhessen.</p>
					<p>- Vajon?</p>
					<p>- Tojás nélkül nem lehet rántottát sütni, méltóságos uram.</p>
					<p>- Hátha olyan csodaszakács akad, bátyámuram?</p>
					<p>Megnyitván az ülést, mindenekelőtt kinevezte Malinkát tiszteletbeli megyei
                        főjegyzőnek (nem kerül semmibe, s neki örömet csinál); aztán a faltörő kost,
                        az úgynevezett hivatalos szónokot, Liszy ügyvédet szólítá, akivel in camera
                        charitatis előre állapodott már meg.</p>
					<p>Ő volt kifejtendő a magyarosító szabályrendeletet, s nem csekély
                        ékesszólással bírt a vézna emberke, kár, hogy a hiányzó felső fogai miatt a
                        szavak szétfolytak a nyelve alatt, s bizonyos sípoló vagy sziszegő hangokba
                        öltözködtek.</p>
					<p>Elöljáróban lepocskondiázta a parlamentarizmust, mely szerinte csak a már
                        teljesen kiépített államokba való, ahol csak folyó ügyeket kell intézni, de
                        ahol még alapvető munkálatok teljesítendők, ott a parlamentarizmus egy ütet
                        taplót sem ér.</p>
					<p>- Ne kezdje Ádámon, Éván! - mordult bele Pénteki Bálint, kit a karzat alatt
                        állván, bősszé és türelmetlenné tettek az onnan leáradó mindenféle illatok a
                        hölgyek hajából és keszkenőiből. Az öregúr a trágyaszagot szokta meg otthon,
                        valamint a fokhagymáét a rostélyosokon és pirítósokon; minden egyéb szag
                        kihozta a sodrából.</p>
					<p>- Halljuk, halljuk! - hangzott fel több helyről élénken, mert ebben a
                        kérdésben nem volt se jobboldal, se baloldal, az egész magyarság együtt
                        érzett.</p>
					<p>Liszy rögtön megmagyarázta, miért indul ilyen messziről. Azt akarja
                        bebizonyítani, hogy miért kell bizonyos dolgokat, melyek az egyik állami
                        szerv feladatai, más szerveknek átvállalni, ha amazok képtelenek. A bivaly
                        bizonyára erős, uraim, de ha teszem azt olyan merészet ugrana, mint a
                        macska, hát okvetlenül kitörné a nyakát, míg a macskának semmi baja sem
                        esik. (Ez úgy van - bólintott a főispán.) Azért tehát a merész ugrásokat a
                        macskára kell bízni. (Élénk helyeslés a kormánypárti csoportokban.) A
                        parlamentnek felelős miniszterek nem ültetnek olyan fákat, melyek hosszú
                        esztendők múltán tartanak árnyékot, vagy hoznak gyümölcsöt, pedig a
                        jövendőkre is illik gondolni egy jól szervezett államban, valamint nem
                        szüntetnek meg olyan bajokat, míg kicsinyek, melyekhez hozzányúlni
                        kényelmetlen vagy személyükre nézve veszélyes - inkább áttolják a jövendő
                        kormányokra, akkorra, midőn már a bajok nagyra nőnek, és magára az államra
                        nézve lesznek veszélyesekké. A parlamentáris miniszterek előtt csak azok a
                        sikerek számítanak, melyek mindjárt bekövetkeznek. Mit érne az nekik, hogy
                        húsz év múlva dicsérnék? Nekik az kell, hogy most dicsérjék. Ők az esti
                        lapokra dolgoznak. És ezt nem lehet rossz néven venni, mert minden teremtett
                        lény csak annyi levegőt szív be a tüdejébe, amennyi a pillanatnyi légzésre
                        szükséges, és annyi vizet iszik, amennyi a szomjat oltja; kivévén a teve,
                        mely a jövendőre is szed be egy kis tartalékot, de a teve csak két púpot
                        visel a hátán, míg a miniszterén négyszáz és néhány púp van.</p>
					<p>Popolniczky Ambrus, a bozsennai kerület országgyűlési képviselője meglökte
                        könyökével a mellette ásítozó Noszty Pált.</p>
					<p>- Hm. Ez nekünk szól. Ne válaszoljunk rá?</p>
					<p>- Minek? Hisz igaza van.</p>
					<p>Ezek után egy ékes kanyarodással (valami idézettel Thiers-től) áttért arra,
                        hogy ilyen körülmények között a társadalomra és a megyére szorul a
                        magyarság erősítésének szent feladata, s ezt az iskola útján érhetjük el
                        legjobban a szőnyegen forgó statutum életbe
                        léptetésével.</p>
					<p>Viharos ellentmondások zúdultak fel a nemzetiségek részéről, s nyomban
                        felállt Padák Sámuel, egy óriási termetű tót lelkész, akit “lutheránus
                        Kapisztrán”-nak neveztek vakmerőségéért és gyújtó szónoklatáért. Ijesztő
                        benyomást tett széles vállaival, roppant fejével, melyből két vérbe forgó
                        szem bandzsított. Padák volt a megye éjszaki részén fekvő tótság
                        vezérszónoka. Hangja lágy tud lenni, mint a fuvola; de ha akarja, valóságos
                        dobpergéssé dagad, és fölrázza a lelkeket. Nincsen ebben máskor semmi
                        veszedelem (a lélek úgyis csak hálni jár a tótba, hosszabb időre nem marad
                        benne), nincsen pedig azért sem veszedelem, mert jó az Isten, egy csomó
                        szászt és oláhot is adott a nemes municípiumnak. Isten ments, ahol csak
                        egyfajta nemzetiség van. Ebből a rosszból jobb a többféle; ahol három van,
                        ott már lehet velök kártyázni. Az egyik mindig “tromf” a másik kettő ellen,
                        vagy a kettő tromf egy ellen, ahogy lehet. A megye politikája ebben
                        sarkallott, s az ilyen diplomatizálás mellett éldegéltek valahogy az előző
                        főispánok, mindig a magyarság akaratát vezetvén diadalra a közgyűléseken.
                        Hanem ennél a szerencsétlen kérdésnél előrelátható a magyarság veresége
                        (minek is volt azt előrántani?), mert az összes nemzetiségek
                        összefogóztak.</p>
					<p>Horth Pista, a fürge másodaljegyző, kit a wipp szerepével bízott meg a
                        főispán, éppen abban a pillanatban számította össze a pro és kontra
                        szavazatokat, midőn nagytiszteletű Padák Sámuel úr beszélni kezdett, s
                        sietve robogott az emelvényre jelentést tenni.</p>
					<p>- Kilenccel többen vannak, mint kellene.</p>
					<p>A főispán egykedvűen rágcsálta bajuszát, s Poltáryhoz fordult:</p>
					<p>- Mit csináljunk?</p>
					<p>Poltáry vállat vont.</p>
					<p>- Ha én tudnám...</p>
					<p>- Te vagy a vármegye esze.</p>
					<p>- Öt embert kellene hamarjában szerezni - tűnődött az alispán -, a szászokból
                        nem lehet, mert a szászok egymástól szégyenlik a megjuhászodást. Az
                        oláhokból se lehet, mert azok a pópáiktól nem mernek. Talán a tótoktól
                        lehetne, azok puha emberek. Csak ez a Padák ne beszélne, mert az feltüzeli,
                        megacélozza őket.</p>
					<p>- Megvonjam tőle a szót? - kérdezte a főispán mohó készséggel.</p>
					<p>- Isten ments, azt nem engedi a törvény.</p>
					<p>- Majd elhallgattatom én, ha Izrael bácsi megengedi - súgta rejtélyesen az
                        aljegyző, odadugva a fejét a főispán és az alispán feje közé. Szőke, göndör
                        haja, friss, rózsás arca ugyancsak elütött a két vedlett koponyától.</p>
					<p>Kopereczky az alispánra meresztette szemeit, várva, hogy ő nyilatkozzék.</p>
					<p>- Jó, jó, öcsém - mondá ez -, csak eredj, vegyülj el köztük, és gondolj ki
                        valami okos fortélyt, csábíts el egypár embert villásreggelizni, itasd le
                        őket, szóval mit tudom én... sapienti pauca,
                        csinálj, amit lehet. A cél szentesíti az eszközöket.</p>
					<p>Horth Pista eltűnt, s mint valami pajkos manó, hol itt bukkant fel, hol
                        amott. Az alispánnak, aki lehetőleg szemmel kísérte, úgy látszott, mintha
                        több példányban lenne meg. Most elvegyült a bizottsági tagok csoportjában,
                        majd a karzaton lehetett látni nevetgélve az asszonyokkal. Sőt, az is ő, aki
                        most surran ki az ajtón a tanácsteremből.</p>
					<p>Ezzel már, azt hiszi az alispán, végképp elvesztette szeme elől, de nemsokára
                        megint rátalál, közvetlen a Padák háta mögött, úgy tesz a kis semmirevaló,
                        mintha a legnagyobb élvezettel hallgatná az ékes bibliai tót nyelven
                        elvartyogott beszédet.</p>
					<p>Padák úr még csak a kezdetnél van, a történeti előzményeknél, széles feneket
                        épít, úgy látszik, hosszú lesz. Önérzetes szavakkal bélyegzi meg a különben
                        nemes magyar nemzet mostani zsarnok ivadékait, kik a szlávok ellen készülnek
                        merényletre. Lám, az Árpádok idejében jó volt a tót nyelv, hiszen a
                        legrégibb magyar nyelvemlék, a híres Halotti Beszéd jóformán tótul van. Az
                        Árpád-házi királyok tótul nevezték el a vármegyéket. “Novi grad”-ot (Új
                        várat) Nógrádnak, Cserni gradot (Fekete várat) Csongrádnak, a maguk családi
                        fészkét (a magas várat) Visegrádnak, a legfőbb udvari hivatalnokot, a
                        palatinust, ugyancsak tótul nevezik “nadvorni pan”-ból (udvari úr)
                        nádorispánnak.</p>
					<p>- Ejnye - fészkelődik újra Popolniczky Ambrus, s újra megdöfi Noszty Pált -,
                        ne cáfoljuk meg?</p>
					<p>- Minek? Hisz nincs igaza.</p>
					<p>Ingerült fészkelődés támadt a magyarságban, mert a tótul tudók elmagyarázták
                        a nem tudóknak; maga a pap gúnyos mosollyal nézte a tengerháborgást, de csak
                        színlelte a nyugodtságot, mert a bal kezével, miközben ide-oda kalimpált a
                        jobbal, idegesen morzsolgatta a szokásos fehér fityegőket a nyakán.</p>
					<p>- Sőt, merem mondani, tisztelt közgyűlés - folytatá fennhéjázó hangon, némi
                        művészi pauza után -, hogy a régi magyar királyok még a családi
                        szentélyükben is a szláv nyelvet használták. A szláv volt az
                        anyanyelvük.</p>
					<p>- Ohó! Ohó! Bizonyítsa be!</p>
					<p>- Elég bizonyság, mélyen tisztelt közgyűlés, hogy négy Béla nevű királyunk
                        volt; a Béla név pedig semmi egyéb, mint a latin Albertusnak, Albusnak szláv
                        fordítása: Bjela. A magyar királyok tehát még fiaikat is szláv nevekre
                        keresztelték...</p>
					<p>Egy rikácsoló hang, mint az olló, most egyszerre kettémetszette a beszédet. A
                        hang a karzatról jött. Mindenki odanézett. Hm, nem kápráznak-e a szemeink?
                        Bubenyik, a képéből kikelt és alkalmasint becsípett Bubenyik kiáltott
                        közbe:</p>
					<p>- To mi lepsje wjeme! Moj pan tom bol kde krstili!</p>
					<p>Szokatlan lévén a karzatról való közbeszólás, s pláne hogy a főispán
                        totumfactja tette, zajos derültség támadt a teremben, de a hahotán is
                        keresztülverte magát egy éles “Jaj!” kiáltás, s minden figyelem a sikoly
                        irányába fordult. A nagy brontesz szónok torkából jött az. A rémülettől
                        kidagadt szemekkel mind a két kezével a derekához kapott, mintha ott tört
                        volna ketté, s aztán gomolyaggá zsugorodva bömbölő üvöltéssel, minő a
                        megsebzett komondoré, rohant ki a teremből. Utána a tót bizottsági tagok
                        loholtak abban a hitben, hogy szeme fényükön az őrület tört ki. Némelyek
                        félénken húzódtak el, hogy hátha megveszett, és harapni fog.</p>
					<p>Valóságos káosz támadt a teremben. Mi volt ez? Mi baja történt? Mit kiáltott
                        rá a főispán komornyikja? Ki tudja? Ki hallotta? Valami borzasztót
                        mondhatott, hogy úgy ütötte le, mint a bikát a tagló.</p>
					<p>Nosza, magyarok, szászok, románok mind Klementy szerkesztő felé tódultak. Ott
                        ül a zöld asztal legszélén, s gyorsírással jegyzi a beszédeket. Rettenetes
                        eszével mindjárt, amint hallja, azon melegiben lefordítja magyarra (ki se
                        ereszti a füléből, csak magyar öltözetben) s már mint ilyet veti
                        papírra.</p>
					<p>Klementy hát bizonyosan tudni fogja, mi volt a közbeszólás. Tudta bizony, s
                        nyomban felolvasta a hiteles szöveget, mely így hangzott: “Mi azt jobban
                        tudjuk! Az uram ott volt a keresztelésnél!”</p>
					<p>Ejnye be furcsa! Most kezdték még csak nem érteni.</p>
					<p>Hiszen ennek nincs se füle, se farka! Hát nem valami nagy titkot vagy bűnt
                        leplezett le a tót közbeszólás, melytől Padáknak menten össze kellett
                        roppannia? Hisz ez egy egészen semmitmondó hülyeség - azazhogy inkább
                        sokatmondó, de inkább a közbeszólóra nézve, mert világosan látszik ebből,
                        hogy ő is őrült.</p>
					<p>Klementy azonban jótállt a Bubenyik józan eszéért.</p>
					<p>- De iszen nem őrült az, hanem huncut. Ha egy kicsinyt pikós, szereti az urát
                        kigúnyolni. A Kopereczky bárók ugyanis azzal szoktak dicsekedni, hogy
                        valamelyik ősük valamelyik régi királyunkat, már nem tudom, melyiket, a
                        keresztvízre tartotta, s hogy akkor adósodtak el.</p>
					<p>- És hát igaz volna az?</p>
					<p>- Isten tudja. Nehéz volna az ellenkezőt bizonyítani.</p>
					<p>A beállott zavart taktikai célokra akarta kihasználni az alispán, s
                        figyelmeztette Kopereczkyt, hogy teremtsen csöndet, hátha most sikerülne
                        szavazásra bocsátani a kérdést, amikor vagy tíz tót szavazó künn van, a
                        szavazás kimondása után be lehetne záratni a teremajtókat, s a statutum
                        sorsa biztos lenne.</p>
					<p>- Így is biztos - felelte a főispán nyugodtan, de azért rázni kezdte a
                        csöngettyűt.</p>
					<p>Ugyancsak meddő fáradság volt. A csöngettyű szava elveszett, mint a légyzúgás
                        a kovácsműhelyben, mikorra meg a zaj kezdett már veszni, felállott szólásra
                        a szász Wolf Rudolf, a bontóvári téglagyár tulajdonosa, s német nyelven
                        támadta a statutumot. Alig jutott el öt-hat körmondatig, már a tótok is
                        visszatértek, fenyegető gesztusokkal. Mindenki kíváncsi volt: mi újság, mi
                        lett Padákkal? Lassankint fülből fülbe szivárgott, hogy semmi nevezetes se
                        történt, nincs baja, hála Istennek (ezt a tótok tették hozzá), csak egy
                        kicsit megijedt, és mindjárt itt lesz, mihelyt átöltözik, a Kék Golyó-nál, a
                        szobájában. Valójában pedig igen otromba csíny történt - panaszkodának -,
                        éretlen merénylet a szólásszabadság magasztos elve ellen, mégpedig orvul,
                        hátulról, amennyiben valami gazember galambtojás nagyságú jeget csúsztatott
                        be hátul a szónokló tiszteletes úr inggallérja mögé, amely hirtelen
                        leszaladván a meztelen hátgerincén, olyan rettentő érzést keltett, mintha
                        hideg, éles pallospengével egyszerre kettészelnék a testét. Nem csoda, hogy
                        a szegény tiszteletes annyira kijött a sodrából... Hanem iszen nem maradhat
                        ez példás elégtétel nélkül.</p>
					<p>Wolf úr, ki tüntetőleg búzavirágot szokott viselni a kabátja gomblyukában,
                        nem ilyenkor, csak nyár elején (ilyenkor parókát visel, de nem tüntetőleg),
                        szintén a hosszadalmas szónokokhoz tartozott. Nem gyújtott, nem tett hatást,
                        legfeljebb elálmosította a magyarokat (de az is valami). Nem is igen
                        törődött ő ezzel, észre sem látszott venni a nemes törvényhatóságot, mint az
                        imádkozó, valami itt jelen nem levő, képzelt alakhoz intézte szavait, hogy
                        bevádolja a barbár magyarokat. Bismarck vagy az öreg Vilmos sziluettje
                        lebeghetett lelke előtt.</p>
					<p>Még az elején tartott, visszapillantással a hamelni patkányfogóra, ki egy
                        varázssíp elbűvölő hangjával csábította ide a szászokat, míg most a
                        sovinizmus csinnadratta-bummja riasztja el innen, midőn a teremajtóknál
                        felállított hajdúk egyike sürgönyt nyújtott át neki. Ritka idegek és ritka
                        ékesszólás bírnak meg egy felbontatlan táviratot. Beleveszi magát az ember
                        fejébe, és fúr ott, mint egy szú, a kíváncsiság és a rettegés
                        bizonytalanságában himbálva az elmét. Próbálta egy darabig, de nem bírta ki.
                        Addig-addig morzsolgatta ujjai közt, szórakozottan darálva mondókáját, míg
                        végre feltörte s belepillantott. Arról értesíti a szuperintendens, hogy a
                        fél tizenkét órai vonattal megérkezik és hozzá száll.</p>
					<p>Minthogy pedig Wolf úr buzgó presbitere volt az egyháznak, s amellett sokba
                        vette a püspököt, és nagy megtiszteltetésnek, hogy vendégül fogadhatja,
                        legott meglepi a legnagyobb fokú nyugtalanság, akadozik, nem jutnak eszébe a
                        poénok, az óráját nézegeti. Huh, mindjárt tizenegy óra, és még otthon semmit
                        sem tudnak, hogy hozzálássanak az ebédfőzéshez! Aztán a vasúthoz is ki
                        kellene menni, mégpedig egy kis küldöttséget illenék hirtelen
                        összeszedni.</p>
					<p>Szégyen ide, szégyen oda, a szükség a legnagyobb úr, mindeneknek
                        meglepetésére befejezte, úgyszólván elcsapta beszédét, majd egypár
                        tekintélyesebb hitsorsosával tárgyalt, mire nagy sebbel-lobbal,
                        többedmagával elhagyta a közgyűlés termét. De biz azt észre se vették, mert
                        az imént belépett Padákra fordult a közfigyelem, kit hívei, most már mint
                        mártírt, “szlava”-kiáltásokkal fogadtak.</p>
					<p>Horth Pista azonban gondoskodott róla, hogy az elnökséget figyelmeztesse a
                        beállott kedvező körülményre, felszaladt jelenteni a főispánnak:</p>
					<p>- Nyolc darab szászszavazat eltávozott a vasúthoz a püspök elé.</p>
					<p>- Nem is tudtam, hogy ma ide érkezik a püspök - jegyzé meg az alispán, lévén
                        ágostai hiten ő maga is.</p>
					<p>Horth Pista hamiskásan kacsintott rá.</p>
					<p>- Nem csodálom, mert maga a püspök sem tud felőle.</p>
					<p>- Puff neki! Akkor semmi hasznát se vehetjük, mert mindjárt visszatérnek.</p>
					<p>A nevetését alig tudta elfojtani a viceispán.</p>
					<p>Alkotmányos hasznot azonban csakugyan nem lehetett húzni a Horth csínyjéből,
                        mert a hurbanista dr. Motika nyomban átvette a szót. Szájas prókátor volt,
                        éles hangjáért “Penicilus”-nak gúnyolták. Ha hamar bevégezné, még volna
                        remény. Csakhogy ez is olyan penicilus, mely nem egykönnyen csukódik be.</p>
					<p>A főispán csendesen bóbiskolt az emelvényen, az alispán madarakat
                        rajzolgatott egy ív tiszta papirosra, a bizottsági tagok csoportokba verődve
                        trécseltek. “Hagyni kell a lovat, hadd hányja ki a kehet, aztán megint húz -
                        inté türelemre környezetét Noszty Pál -, ne szóljatok közbe, hamarabb
                        elhallgatnak.” De nem hallgattak el. A nagyobb kaliberű szónokok után
                        sorompóba léptek a szatelleszeik, a
                        kisebbfajta stréberek és az okvetetlenkedők, akiknek nincs építő téglájuk,
                        de akad egy-egy kövecskéjük, amellyel meg lehet hagyigálni az ellenpártot.
                        Bár gyorsan követték egymást, mégiscsak fél kettőkor záródott be a sor Uhl
                        Timotheussal (röviden “Ultimó”-nak nevezték Bontóváron), aki kijelentette,
                        hogy inkább a Gyík hullámaiba fojtja gyermekeit, mintsem magyar iskolába
                        küldje.</p>
					<p>Ultimó úr csakugyan az utolsó szónok volt, de mit ért, ha a szászok már
                        délben visszajöttek, elégedetlen arccal, hogy a püspök lekésett a
                        vonatról.</p>
					<p>Poltáry gyöngéden megérinté a főispán kezét, mire az fölrezzent.</p>
					<p>- A tárgy ki van merítve. Nincs több szónok.</p>
					<p>Kopereczky keményen nézett végig a hullámzó tömegen, honnan
                        “szavazzunk”-kiáltások voltak kivehetők, megrázta a csöngettyűt, mire csend
                        támadt, aztán kinyújtotta a fejét, mely eddig váll-lapockái közé volt esve,
                        s ezeket mondta kemény, ropogós hangon, hogy szinte az ódon falak is
                        visszhangozták:</p>
					<p>- Miután a Liszy bizottsági tag úr indítványa ellen semmiféle érvet vagy
                        kifogást nem hallottam, kimondom a határozatot, hogy egyhangúlag el van
                        fogadva.</p>
					<p>Mint hogyha hirtelen támadó orkán süvít végig az erdőn, szörnyű zúgással
                        mozdulnak meg a fák, s gallyaik egymásba kavarodva, birokra szállni
                        látszanak, legott pokoli háborgás tört ki, száz fenyegető, tiltakozó vagy
                        csodálkozó mozdulat keresztezte egymást a fülledt, sűrű párás, szinte
                        pépszerű levegőben, s kivehetetlen kiáltások fonódtak össze fül- és
                        idegbántó hangzavarrá. Még a magyarok is megütődve néztek a főispánra, majd
                        egymásra. Poltáry orráról leesett a pápaszem, legurulván a pulpitusról a
                        padolatra, egyik üvege el is tört. Noszty a fejét csóválta. A főjegyző
                        kirúgta maga alól a széket, s le akart szállni az emelvényről, míg ellenben
                        a nemzetiségi emberek az emelvény felé csörtettek, mint a bikák a vörös
                        posztó irányában, szenvedélyes kiáltásokkal, melyekből csak elvétve lehetett
                        megérteni egy és mást: Ohó! Nem oda Buda! Nem úgy verik a cigányt! Előbb a
                        szavazás következik! Hallatlan erőszak! Hát megbolondult? stb.</p>
					<p>A vakmerő Wolf a dühtől sápadt arccal egyenesen az emelvényre ugrott.
                        Kopereczky egy szigorú pillantást vetett feléje, s haragosan csapott a
                        leoldott, keresztben fekvő kardjára.</p>
					<p>- Mit akar itt? - mennydörgé harsány hangon.</p>
					<p>Pillanatnyi csönd támadt.</p>
					<p>- A jogunkat akarom! - kiáltá fulladozó hangon. - Tessék szavazásra bocsátani
                        a kérdést!</p>
					<p>- Az már meghaladott álláspont - felelte csodálatos módon szelídre vált
                        hangon a főispán -, én már kimondtam a határozatot.</p>
					<p>- Hisz éppen abban van a törvénytelenség, mert azon a hamis alapon mondta ki,
                        hogy senki sem beszélt a Liszy indítványa ellen - méltatlankodott Wolf úr,
                        most már tiszta magyar nyelven. - Fölforr az ember vére, ha látja, hogy
                        ilyesmi lehetséges. Önökre hivatkozom, magyar testvérek, ítéljék meg, mi
                        történt itt. Hiszen élő emberek vagyunk, vannak füleink, és vannak még
                        gentlemanek. Uramfia, hisz reggel óta nem csinálunk egyebet, csak mindig a
                        Liszy-féle indítvány ellen beszélünk, a többi közt magam is...</p>
					<p>Most meg már az őszinte sajnálkozás és megbánás külső jeleit vette fel a
                        Kopereczky sunyi arca.</p>
					<p>- Ah, istenem - szólt mintegy magába szállva, összetörten, naiv
                        megszeppenéssel. - Mennyire sajnálom, hogy így történt, de honnan tudhattam
                        volna én, hogy ellene beszélt az igen tisztelt barátom, mikor én nem értek
                        németül!</p>
					<p>Gúnyos vigyorgás ült ki az ellenzéki arcokra erre a kényszeredett kifogásra,
                        míg a magyarok sötét hallgatásba takarództak, melyet mintegy kétfelé szelt,
                        akár a borotva, a dr. Motika sajátszerű hangja.</p>
					<p>- Hát én nem beszéltem ellene? Mi?</p>
					<p>- Bizony meglehet - felelte a főispán nyugodtan -, de én tótul se tudok.</p>
					<p>Semmi, még a pénz se fogy oly villámgyorsan, mint a tisztelet és tekintély,
                        ha egyszer az ember költeni kezd belőle; éktelen hahota támadt. Mit? Hogy
                        tótul se tud? Ilyet mer mondani? Ez már mégis plusquam dialektika! Risum
                        teneatis, amici!
                    </p>
					<p>- No, már ennek az egész világ tudja az ellenkezőjét, főispán úr - fortyant
                        fel Padák Sámuel fejcsóválva. - Hát nem tótul tárgyalt velem és társaimmal
                        méltóságod a tegnap esti békítő konferencián? Kérdem, meri azt, amit
                        különben az egész világ tud, s ami annyi szem közt történt, itt a megye
                        színe előtt eltagadni?</p>
					<p>Kopereczky még most se jött zavarba, se el nem vörösödött, mint a hazugságon
                        értek szoktak, ellenkezőleg: hátravetette a fejét kevélyen, s kócsagtollas
                        kalpagját magasra emelte, hogy szólni akar.</p>
					<p>A kínos feszültség, mely erre a feleselésre következett, mélységes csendet
                        teremtett, még a köhintéseket is leintették a türelmetlen “Pszt!”
                        sziszegések. Hiszen lesz itt zaj mindjárt, mert egy szék fog most összetörni
                        egy ember alatt. Ebből a slamasztikából lehetetlen immár kimászni. Halljuk,
                        halljuk!</p>
					<p>- Hát igaz - kezdé a főispán szakadozottan, lassan -, tegnap tótul tárgyaltam
                        az urakkal, és azonfelül sokszor és sokakkal beszéltem tótul, valamint még
                        sokszor fogok, mert szeretek is tótul beszélni, de uraim (s itt egyszerre
                        kigyúlt az arca, szinte megszépült, míg hangjában megcsendült az érc, miből
                        közönségesen azt az aprópénzt verik, mellyel a hallgatók
                        megvesztegettetnek), mikor én ezt a ruhát magamra veszem, ismétlem, uraim,
                        ezt a ruhát (és meggyszín bársonymentéje rubinköves csatjára helyezte
                        mutatóujját), akkor én a három istenből a negyedikben hiszek, a magyarok
                        Istenében, a földtekéből csak egy kis darabnyit látok, a magyar hazát, és
                        minden nyelvet elfelejtek, csak egyet tudok, a magyar nyelvet!</p>
					<p>No iszen, támadt erre zaj, de nem ám a főispáni szék recsegéséből, hanem a
                        tomboló éljenrivalgástól. A nyomott kedélyek fölengedtek, és a másik
                        túlságba csaptak, mint a lefogott gallyak, váratlanul fölszabadulva,
                        hatalmasabb erővel és lendülettel vágódnak fel a magasba. Valóságos
                        diadalmámor fogta el a magyarokat, tobzódtak a lelkesedésben, kendőket
                        lobogtattak, kalapjaikat lengették; egyetlen tetszetős frázis kicsalta
                        belőlük a tigrist, aki szörnyű fogát kivicsorítva, kész ellenfeleire
                        rohanni. A nemzetiségek rögtön kicsinyek lettek, és meglapultak, mint a
                        siket malac a rozsban. Csupán Uhl Timotheus kockáztatott meg egy
                        szenvedélyes felkiáltást - de Uhl Timotheus bizonyosan be volt csípve, mert
                        józanul nem merte volna:</p>
					<p>- Önöknek tehát tetszik ez a gyalázatos törvénytelenség?</p>
					<p>Nagy méltatlankodás tört ki erre. Jó szerencse, hogy immár nem karddal járnak
                        a megyei urak, mert úgy járt volna Uhl Timotheus, mint egykor Rakovszky és
                        Okolicsányi az ónodi országgyűlésen, ami pedig nagy kár, sőt
                        szerencsétlenség lett volna, mert Uhl úr volt a főispán napi partnere a
                        tarokkjátéknál, s Uhlon kívül még csak egy ember tudta a tarokkot
                        tízmérföldnyi distanciában Bontóvár körül, egy félszemű nyugalmazott ezredes
                        (Bontóváron csak ferblit játszanak), minélfogva Uhl úr nélkülözhetetlen
                        harmadik volt.</p>
					<p>Sietett is a főispán elterelni róla a figyelmet, leintvén kezével a
                        háborgást, mint Neptun a szeleket.</p>
					<p>- Halljuk! Halljuk!</p>
					<p>- Uhl t. bizottsági tag úr törvénytelenséget emleget, amint a zajból
                        kivettem. Nos, beismerem azon esetre, ha ő vagy társai olyan törvényt
                        mutatnak, amelyik azt rendeli, hogy nekem németül vagy tótul kell
                        tudnom.</p>
					<p>- Úgy van, úgy. Nincs olyan törvény. Éljen a főispán!</p>
					<p>- Vitam et sanguinem pro comite nostro! - ordított bele az öreg Palojtay
                        István, az ellenzék legkonokabb vezérfia. - Meghajtom előtte a
                        zászlómat!</p>
					<p>Ezt a közbejött epizódot megint percekig tartó lelkes tüntetés követte a
                        főispán mellett, úgyhogy csak nagy sokára folytathatta szavait:</p>
					<p>- Ugyebár nem tudnak ilyen törvényt mutatni? De én meg bírok mutatni önöknek
                        olyat, mely azt mondja, hogy a határozat kimondása után minden további
                        fecsegés hiábavaló. Azért tehát menjünk tovább, tisztelt közgyűlés.
                        Napirenden van a megüresedett voglányi szolgabírói állás. Jelölöm Noszty
                        Ferencet és Kaby Józsefet.</p>
					<p>Kaby, Kaby, Kaby! A levegő megtelt “Kaby”-kiáltásokkal. Száz és száz Kaby
                        zúgott, hömpölygött a teremben. A nemzetiségek összeharapták ajkaikat, és
                        kezdtek a teremből kivonulni, odakünt fenyegetőzve és lármázva, mert bent
                        most nem lett volna tanácsos; akik benn maradtak közülök, szintén “Kaby”-t
                        kiáltottak, tudván, hogy a főispán ellen tesznek, csak imitt-amott
                        szórványosan potyogott egy-egy “Noszty” s az is szerényen, elenyészőn.</p>
					<p>Őméltósága összevonta szemöldjeit, mint egy haragos Jupiter, aztán kissé
                        felemelkedett székében, kardját a hóna alá fogva:</p>
					<p>- Minthogy úgy veszem ki - mondta határozott, kihívó hangon, és szemeiből
                        zöld fény lövellt ki -, hogy a többség Noszty Ferencet óhajtja, ezennel
                        kijelentem, hogy Noszty Ferenc választatott meg! Több tárgya nem lévén az
                        ülésnek, ezennel bezárom.</p>
					<p>A meglepetés pillanatnyira megfagyasztotta az ajkakat. Lehetséges-e? Jól
                        hallották-e? Higgyenek-e a füleiknek? Az apró sérelmekre gyorsan vág vissza
                        a tömeg, de a nagy injúriák, mint az erős
                        ökölütések, megszédítik az elméket. Úgyszólván levegő után kapkodtak a
                        magyarok, és mindössze egy általános fölszisszenés hangzott.</p>
					<p>A nemzetiségek gúnyosan kiáltozták:</p>
					<p>- Itt van ni! Kellett ez nektek? Éljenezzetek hát most is, pupákok!</p>
					<p>Kaby József halotthalványan ugrott fel az egyik zöld asztalra.</p>
					<p>- Hát engedjük ezt, polgártársak? - hörögte. - Hiszen többségben vagyunk!</p>
					<p>A főispán eközben rendíthetetlen nyugalommal lépegetett le az emelvényről,
                        mint aki minden dolgát jól végezte. Némelyek eleibe futottak, hogy szép
                        szóval meggyőzzék, visszatérítsék, mások ellenben tanácstalanul kiabáltak,
                        kérdezősködtek, lótottak-futottak, szörnyűködtek, s fejvesztve keresték a
                        fejüket, a Kaby-párt vezérét, az ősz hajú Palojtay Istvánt, aki csak az
                        imént rakta le hódolati szóbokrétáját a főispán lábaihoz.</p>
					<p>- Hol van Palojtay? Merre van Palojtay? Mit mond Palojtay? Halljuk
                        Palojtayt!</p>
					<p>Palojtay azonban, aki a legtekintélyesebb véne volt Bontó vármegyének, s
                        mérges ember, mint a paprika, ezúttal csak a vállait rángatta ide-oda.</p>
					<p>- Hja, kedves barátaim - mondá végre nagy kedvetlenül, az ő parasztos, ódon
                        modorában -, ha megettük a fácányt, aki nagyon ízes pecsenye volt, most már
                        bizony nyeljük le a békát is, aki nagyon keserű falat.</p>
					<p>Ebben aztán, akarva, nem akarva, igazat kellett neki adni. “Ha az egyik
                        jogtalanságot, mert jólesett, lelkesen megéljeneztük, most már nem lehet
                        sírni a másikért.”</p>
					<p>Így lett meg a voglányi járás szolgabírája Noszty Feri.</p>
					<p>Persze suba alatt sok szó esett erről ezután is, és ha Noszty Feri annyit
                        csuklott volna, ahányszor e napokban emlegették a nemesi kúriákon és
                        egyebütt, nem éppen hízelgő megjegyzésekkel, a doktorok bizonyára nem
                        eresztik útnak tél közepén. Minthogy azonban éppenséggel nem csuklott, és
                        teljesen egészséges volt, a főispánnak arra a sürgönyére, hogy szolgabírónak
                        választatott, jöjjön a hivatalát elfoglalni, legott útnak indult, azaz előbb
                        még egy uzsorást hajszolt fel a Két szerecsen utcában, akiből egy kis
                        kölcsönt csiholt ki az új állásra, amellyel az utolsó estén kövérebb
                        útiköltséget próbált szerezni a Korona-beli kártyaszobában; minthogy azonban
                        a szerencse istenasszonya mögött nem Kopereczky ült, hanem ellenkezőleg,
                        őmellette ült egy úgynevezett rokonszenves gibic, aki a kezei és a
                        szemöldökei mozgatásával minden kártyáját ki tudta fecsegni, titkos
                        egyetértésben az ellenjátékosokkal, reggelre csak annyi pénze maradt, hogy a
                        vasúti jegyet megválthatta.</p>
					<p>Sokkal könnyelműbb volt, mintsem ez lehangolta volna. Semmi az, hiszen
                        Bontóváron már ott a sógor, aki rendbe hozza. Fellengős tervek és remények
                        ringatták. Most végre megfogta a szerencse anyját. A raj majd utána jön.
                        Milyen csodás véletlen, hogy éppen a voglányi járásban lesz! Alsó-Rekettyés
                        is odatartozik. Tehát a legtermészetesebb módon jut be a Mariék házához is!
                        Sapristi! Ez olyan szépen következik egymás után, mintha ő diktálná, vagy
                        még jobban. Kíváncsi volt, mit szólt mindezekhez Máli néni, akivel élénk
                        levelezésben állt, s akinek még Pápáról a vendéglőből megírta hosszú
                        levélben a Findura szőlőjében lefolyt kalandot. Máli néni azt felelte ekkor
                        röviden: “Ne tégy semmit többé, meg se moccanj ezentúl. A fűmag el van
                        vetve, várd meg nyugodtan, míg kikel és megnő, hogy széna legyen belőle.
                        Szerencsés kópé vagy.”</p>
					<p>A szerencsés kópé megérkezett, s nyomban a megyeházába ment, ahol éppen
                        nagyban tisztogattak a főispán lakóosztályaiban. A főispánnét várták, aki
                        holnap érkezik meg a kis Izrael báróval a krapeci kastélyból. Fehér ruhás
                        leányok és a helybeli úrnők Bécsből rendelt kaméliabokrétával fogják várni a
                        vasútnál.</p>
					<p>A főispán nagy patáliát csapott, hogy minek pusztították el a szobájában levő
                        pókhálót is tisztogatás révén. - Hogy engedhetted azt, te mamlasz? (Ez
                        Bubenyiknek szólt.) Hát nem tudod, hogy az a pók nekem kedves állatom volt,
                        akit órákig elnézegettem, mikor már tőletek megundorodtam? A leghívebb
                        barátomat öltétek meg. Őtőle tanulgattam a szövést. Aztán micsoda hasznát
                        vettem csak az ősszel is, mikor még nyitva lehetett az ablakokat tartani, a
                        beszálló legyeket mind elfogdosta, fölfalta, egyiket se engedte, hogy engem
                        molesztáljon, és most vége van. Jól van, Bubenyik, most az egyszer elnézem a
                        dolgot, hanem ha valamikor itt legyeket találok, azokat neked kell megenned
                        a pók helyett. Isten engem úgy segéljen. Ah, nini! Hát megjöttél? Szervusz,
                        sógor! Elmehetsz, Bubenyik!</p>
					<p>- Kötelességemnek tartottam a sürgöny folytán - mondá az új szolgabíró, némi
                        szertartásos ízzel -, s mindenekelőtt hálás köszönetemet fejezem ki a
                        megválasztásért. Nagyon kedvesen lepett meg.</p>
					<p>- Majdnem egyhangúlag ment - mosolygott a főispán, megrázva a sógor
                        kezét.</p>
					<p>- Nem az én érdemem - szerénykedett Feri -, ősök érdeme s a Noszty név
                        nimbusza.</p>
					<p>- Nos, úgy értem az egyhangúságot, amice, hogy az én hangom, akárhogy
                        kieresztem is, csak egy hang.</p>
					<p>- A fő az, kérlek alássan, hogy megvagyok.</p>
					<p>- Világos és természetes. Napóleonon se kereste az ördög sem, miként lett
                        első konzul. De csak császár korában nem kereste. Mert akkor nem volt már
                        tanácsos keresni. Te azonban egyelőre még nem vagy császár, sőt én magam se
                        vagyok. Azért tehát jó lesz magadat mindenekelőtt egy kicsit megszerettetni.
                        Azért sürgönyöztelek fel, hogy azonnal láss hozzá.</p>
					<p>- Szívesen tenném, de hol kezdjem?</p>
					<p>- Ezt is megmondom. Leteszed az esküt. Ami rendesen hamis eskü, mert azt egy
                        szolgabíró se tartja be. De ezt az Isten nem is kívánja, van annak egyéb
                        dolga is, mint a vármegye adminisztrációját figyelemmel kísérni. Annál
                        inkább kívánják ennek az eskünek a be nem tartását a járás befolyásos
                        bizottsági tagjai, ezek a liliputi oligarchák, a maguk két- vagy háromszáz
                        holdján. Máskülönben kimarnak, elüldöznek, gáncsot vetnek, fegyelmikbe
                        mártanak, s pokol lesz az életed már itt a földön. Azért tehát
                        látogatásokat teszel a járásodban az előkelőbb embereknél, és igyekszel
                        szeretetreméltó, kedves embernek mutatkozni...</p>
					<p>- Hm, persze, hanem...</p>
					<p>- Tudom, mit akarsz mondani. Ahhoz fogat kell és csinos hajdú a kocsiülésre.
                        Aztán egy kis aprópénz a borravalókra és a kártyára, mert azt csak nem
                        mondhatod, ha tarokkozni hívnak, hogy “nem tudok”. A tudatlan ember ne
                        vállaljon megyei hivatalt. No, ugye ezt akartad mondani?</p>
					<p>- Bölcs Salamon se beszélt különben. Méz és színbölcsesség csurog
                        ajkaidról.</p>
					<p>- Ami a többit illeti, az mind meglesz magától. Lakást kivehetsz Voglányban,
                        az elhalt szolgabíró házát kiadja az árvaszék, gazdasszonyt ellenben ne
                        fogadj, mert azzal hírbe hoznak, ha olyan vén lesz is, mint a Matuzsálem
                        hátramaradt özvegye. Kosztra egyébiránt nincs is szükséged, mert a
                        szolgabíró a járásban mászkál, és mindenütt etetik, mint a pókot. Képzeld
                        csak, milyen mérgem van! Kisöpörték a kedves pókomat, akinek itt volt a
                        hálója az íróasztalom melletti ablaknál. A főispáni pókot, hahaha! Ha
                        megtudja Klementy, egy humoros újdonságot ír róla. Ismered Klementyt?</p>
					<p>- Nem.</p>
					<p>- Ó, bár csak én se ismerném! De hogy a szavamat ne felejtsem, hát mondom, ne
                        tarts gazdasszonyt, s egyáltalán ne vígy háztartást, mivelhogy ma itten,
                        holnap ottan, szépen kitartanak a kúriák és a kastélyok a hajdúval együtt,
                        csak valahogy el ne áruld a hajdú előtt vagy a kisasszonyok stammbuchjaiban,
                        hogy melyek a kedvenc ételeid, hacsak nem akarsz egy évben hétszáztízszer
                        lekváros derelyét enni vagy káposztás kockát, aszerint, amint a hajdú
                        megsúgja, akit a háziasszonyok eziránt kivallatnak. Tiltsd meg neki huszonöt
                        bot vagy halálbüntetés terhe alatt, hogy e tekintetben nézetet nyilvánítson,
                        s olyan változatos kosztod lesz ingyen, majd meglásd, mint egy
                        kanonoknak.</p>
					<p>- Megengedem, kedves Izrael, de hát a többi?</p>
					<p>- A többiről én gondoskodtam. Még hajdút, kocsist is fogadtam már a
                        számodra.</p>
					<p>- Te vagy a világ legédesebb sógora - áradozott Noszty Feri -, és a
                        legkörültekintőbb főispán!</p>
					<p>- Először is itt van egy százas, ezt egyelőre kölcsön adom nyolcas kamatra.
                        Mert ne gondold, hogy engem szipolyozni fogsz. Amit eddig adtam, mind föl
                        van jegyezve, s fizeted utána a kamatokat, majd ha lesz miből. Hiszen talán
                        lesz. (Jelentősen hunyorított a bal szemével.) A lovaidat az én saját
                        nevelésű táltosaimból válogattam ki (ti. a rosszát válogatta ki). Hétszáz
                        forint az áruk, sógorok közt, mert olyan könnyelmű embertől, mint te, ha
                        ugyan volna, egy másik hétszázat is megkapnék. A bricskát pedig Krapecről
                        hozattam. Nem új, mert az nem is gavallérnak való, azt hinnék, ha új volna,
                        hogy csak most kezdesz úr lenni, pedig annak a színének kell lenni, hogy
                        folytatod. És arra fölséges egy ócska bricska, olyan, mint az öreg nemesség.
                        Egyébiránt kitataroztatta Bubenyik, úgyhogy jobb az újnál, és újból ki van
                        lakkozva, olyan, mint egy izé... mint egy kalitka.</p>
					<p>Ezt a szót húzta ki elméje szűkös szótárából, mert legközelebb feküdt a
                        valósághoz, minthogy otthon Krapecen tyúkok és másféle házi szárnyasok
                        tanyáztak és költöttek benne.</p>
					<p>Feri urat meglehetősen lehangolta, és szinte az egekből rántotta alá a fogat
                        vázlatos rajza, de nem szólt, csak a bajuszát pödörgette kissé idegesen.</p>
					<p>- Mindezeket az apádnak ígértem meg - folytatá. - Egy Kopereczky pedig vagy
                        meghal, vagy megtartja a szavát. Nota bene: a bricska ára kétszázötven
                        forint, a hámot ellenben kölcsönadom ideiglenesen, de ha szétszaggatjátok,
                        előre megmondom, hetven forint az értéke, mert clara pacta, boni amici, édes Ferim. Nagyon tetszeni fog neked az
                        egész úri készség, éppen egy szolgabíróhoz való. Egész életedben áldani
                        fogsz érte. Hanem azért ne bízd el magad túlságosan az atyafiságos
                        érzületeimben, mert már hallhattad is, hogy én egy kicsit bolond vagyok. Ezt
                        a nővéred is bizonyíthatja, ha nekem nem hinnéd. Mondtam már, hogy holnap
                        érkezik?</p>
					<p>- Nem.</p>
					<p>- No, hát mondom. Megjön, és nagy bál lesz nálam a farsangon. Természetesen
                        te is részt veszesz rajta. De nem erről van most szó. Arra akartalak inteni,
                        hogy ne bízd el magadat az érzelmemben, mert ahogy most a főispánnál
                        jelentkeztél és a sógort találtad, úgy is csöppenhet, hogy a sógorhoz jössz
                        egyszer vagy másszor, egyben vagy másban, és a főispánt találod magad előtt.
                        Most pedig elmehet a szolgabíró úr! Bubenyik majd elvezeti a Kék Golyó-ba,
                        ahol a lovai és a cselédei vannak. Fizesse ki a számlájukat, és menjen a
                        járásba egyelőre csak ismerkedni.</p>
					<p>Noszty engedelmesen sarkon fordult elöljárója szavára, és a kéznyújtást se
                        várva, sietett az ajtó felé.</p>
					<p>Kopereczkynek tetszett ez az engedelmesség, s nyájasan szólította vissza.</p>
					<p>- Maradj, kérlek, még egy kicsit. Látom, jó tisztviselői matéria lappang
                        benned, eltaláltad a helyes ösvényt, és nem akarsz visszaélni a rokoni
                        összeköttetéssel, amitől, megvallom, fáztam egy kicsit. Hát ülj le most már,
                        végy egy szivart az agyaradra, míg kikeresem számodra a hasznos útmutatást.
                        Azt ingyen adom.</p>
					<p>Kinyitott egy fiókot az íróasztalban, sokáig kutatott, kotorászott benne, s
                        káromkodott, hogy nem találja. Felváltva szidta Bubenyikot és Malinkát, míg
                        végre megsokallta Feri.</p>
					<p>- Ugyan, ne fáradj, kérlek alássan, majd megveszem útközben a
                        könyvkereskedésben.</p>
					<p>- Mit veszel meg a könyvkereskedésben? - csodálkozott a főispán.</p>
					<p>- Mi egyebet, mint a közigazgatáshoz szükséges ujjmutató kézikönyveket? Vagy
                        nem azokkal akarsz megajándékozni?</p>
					<p>Elnevette magát Kopereczky, és kedélyesen hátba ütötte a sógorát. </p>
					<p>- Ó, jaj, te golyhó! Miféle bolondságokon jár a te eszed? Isten ments, hogy
                        én tereád könyvet tukmáljak! Egyet tanulj meg, lelkem, hogy patikából
                        szeretni, könyvből országot igazgatni, romlásra vezet.</p>
					<p>- Honnan tanuljam hát meg a közigazgatást? Hiszen tudod, hogy sohasem
                        foglalkoztam ilyesmivel.</p>
					<p>- Hogy honnan tanuld meg? Ej, hát minden egyéb megtanít arra, csak a könyv
                        nem. Megtanít például a bricskád, mert ahol nagyot zökken, ott kátyús az út,
                        hát elrendeled, hogy csinálják meg. Ahol a lovad megbotlik, vagy
                        visszahökken a hídon, ott bizonyosan valami baj van vagy a korlátfán vagy a
                        híddongákon, meg kell csináltatni. Ahol a pajták lyukain ki van tolva a
                        kocsirúd a közlekedési útra, úgyhogy a sötétben felesnének a pityókos
                        emberek, elrendeled a kocsi eltávolítását a rúd különbeni elfűrészelésének
                        terhe alatt. A közigazgatás a legkönnyebb dolog a világon. Látni kell tudni
                        és parancsolni, ez az egész. Azonfelül tapintatos legyen a szolgabíró. Ha
                        valami üdvöset csinálsz, csináld nagy kürtöléssel, nagy nyilvánosság előtt,
                        ha valakire huszonötöt vágatsz, gondoskodj róla, hogy ne legyen hozzá tanú,
                        mert most már állítólag nem szabad botozni. Nem a miniszter, hanem az
                        újságok miatt. Ahol rend nincs, rendet kell csinálni. Ahol az igazság
                        erősebb, mint az emberek, ott az igazságot kell a nyeregbe ültetni, ahol
                        ellenben az ember erősebb, mint az igazság, ott az illető ember pártjára
                        állasz. A legnagyobb tudomány tehát az embereket ismerni a talpuktól kezdve
                        a fejük tetejéig, és arról szól, fráter, az én “hasznos ujjmutatásom”, amit
                        keresek, de itt is van már. Elbújt a kutya a sok ostoba írás közé. (Egy kis
                        paksamétát húzott ki, s abból kikereste a voglányi járásra vonatkozót.)</p>
					<p>- Ez az - mondá jelentősen -, ezt tanuld meg, mint a Bibliát, és kövesd, hogy
                        hosszú életű légy ebben a járásban.</p>
					<p>Szólt pedig a hasznos útmutató a járásban lakó előkelőbb és szájasabb
                        családokról, valamint azokkal való diplomatikus és célirányos viselkedésről
                        és bánásmódról, ilyenformán:</p>
					<p>Mezernye. Briskay Péter (háromszáz hold) - szereti a latin klasszikusokat,
                        egyéb nem imponál neki, erős kálvinista, gorombáskodni kell vele, a mézédes
                        embert utálja.</p>
					<p>Voglány. Wracza Károly meggazdagodott fűszerkereskedő, hiú ember, pertu kell
                        szólítani, s tehetsz vele, amit akarsz.</p>
					<p>Bárkányban Török Gábor nagybirtokos és nagy szamár, dicsérni kell a juhait,
                        és rendelni a saját készítésű édes pálinkából.</p>
					<p>Kaszád. Korgó Dániel (négyszáz hold) - sok atyafia van, szidni kell őket
                        előtte.</p>
					<p>Alsó-Rekettyés. Tóth Mihály - demokrata, bolondos nézetekkel, jó ember,
                        használható, bár nagy befolyása még nincs. A nagyzolást nem szereti.</p>
					<p>Drenk. Palojtay István - nagy partentum.
                        Buzgó katolikus és erős antiszemita. Ámbár kuruc véralkatú, az uralkodóházat
                        nem szabad előtte ócsárolni, mert Károly Albert főherceg, akinek
                        vadászterülete van a megyében, meg szokta hívni vadászataira, s ilyenkor
                        vendégül is betér a házához. Erre igen büszke, de különben is sok bogara
                        van.</p>
					<p>Így ment ez véghetetlen sorban, íveken keresztül az összes bizottsági
                        tagokról. Némely helyütt kényes és sikamlós instrukciók is előfordultak,
                        ilyenfélék: “Noli tangere feminam, quia Dominus rabiatus est.” Ezt például Varsányi Jánoséknál jegyzi meg,
                        holott Krivy Mátyásnál éppen az ellenkezőjét javasolja: “Meg kell a
                        menyecskét fogdosni imitt-amott, a vén salabakter szereti, ha nejét idegenek
                        kívánatosnak tartják.” Ugyancsak szigorúan óvja a hasznos útmutató a vele
                        élőt, nehogy Csobolyó Miklóstól a családja után tudakozódjék, mivelhogy az
                        egyik kisasszonya Rómában van Besztercebányán, a feleségétől pedig válik.</p>
				</div>
			</div>
			<div>
				<head>TIZENHETEDIK FEJEZET</head>
				<div>
					<head>Nagy mulatság a drenki öregeknél</head>
					<p>Ez az egész elaborátum ugyan a főispán
                        részére készült (Findzsa asszony adatbeli hozzájárulásával), de kiszakítva
                        belőle pusztán a voglányi járást, Noszty Ferenc is hasznát vehette.</p>
					<p>Illő szófogadással mindenben ennek alapján kezdte meg működését a járásában,
                        mindenekelőtt Palojtay Istvánt keresvén fel Drenken. Az öregúr ódon kúriában
                        lakott, a falu végén. Különben minden ódon volt körülötte. Öreg faóriások
                        meredeztek égnek a kertben, divatból kiment csézák és bricskák álltak a
                        kocsiszínben, valamennyi a legjobb karban, mert mindent kímélt, és soha
                        semmit se változtatott. Még a ruháját is mindig ugyanabból a posztóból
                        vágatta. A cselédei hasonlóan többnyire vén tuskók voltak, egy bérese száz
                        és két tavaszt számlált (arcképe, gondolom, meg is jelent a Vasárnapi
                        Újságban). Valaha a Simonyi regimentjében szolgált mint huszár, s mutogat is
                        őkelme egy makrapipát, amit a híres versailles-i zsákmányolásból elemelt,
                        mely szerinte valamelyik francia királyé lehetett. (Alighanem a XIV. Lajosé,
                        incselkedett az öreggel Palojtay.) Daru Jóska ebben az időben már semmit se
                        dolgozott, csak pipázott (abból a fent említett tajtékpipából), és nyáron a
                        gyümölcsösre ügyelt, ami nem volt valami fontos feladat, mert a gyümölcsfák
                        is elaggottak, és nemhogy gyümölcsöt hoznának, de már virágozni is lusták
                        voltak. Bent a házban is ócska és kedves volt minden, a kályhák, a bútorok
                        és maga az asszony is, jóval öregebb az uránál, minthogy Palojtay az első
                        felesége halála után annak anyját vette el, hogy együtt sirathassák az
                        elköltözöttet. Az anyósa, aki már a nyolcvan körül járt, eleven, fürge volt
                        még most is, mint egy fürj. Egész nap sürgött-forgott, tett-vett, bodros
                        főkötője csillogott a fehérségtől. Keményre vasalt szoknyái vígan suhogtak,
                        az övéhez tűzött kulcsok fiatalosan csörömpöltek. Az egész megyének ő volt a
                        legtiszteltebb matrónája, kinek hírnevét csak emelte csodálatos karrierje,
                        hogy anyósból feleség tudott lenni. Pajzán nyelvek azt beszélik, hogy Károly
                        Albert főherceg látogatása is (amit roppant irigyeltek tőle a mágnáskodó,
                        nagyobb családok), arra a kíváncsiságra vezethető le, hogy ezt a
                        világraszóló anyóst akarta látni őfensége.</p>
					<p>Palojtay ezentúl is “mamá”-nak hítta feleségét, s példás szeretetben éltek
                        együtt. Bár kétezer hold földjük volt, mégis a kisebb nemesekkel és
                        lateinerekkel barátkoztak, a rangtartó uraknak: Nosztyéknak, Rágányoséknak,
                        Homlódyaknak, Horthoknak fittyet hányva - s innen az óriási népszerűség,
                        mely Palojtayt és Fruzina mamát környezte.</p>
					<p>Zimankós idő volt február elsején estefelé, mikor a Noszty Feri kocsija
                        befordult a bontóvári útról Drenknek. Nagy hóbunda takarta a mezőket és az
                        utakat, csak a varjak feketéllettek a csillogó fehérségen és a falvak
                        szélein a disznópörkölési helyek. Noha az új fogaton sok kifogásolnivaló
                        volt, most mégis nagy kedvteléssel hajtotta Feri, orosz trappereket képzelve
                        élénk fantáziájával a pejkók helyére. Erősen elhatározta magában, hogy az új
                        hivatallal ő maga is új, komoly emberré lesz, de úgy járt, mint a
                        szenvedélyes alkoholista, mikor pálinkásbutykost lát, mindjárt visszaesik
                        régi nyavalyájába; amint markában érezte a gyeplőket, keblét legott
                        dzsentriérzelmek kezdték magasra dagasztani. A cikázó, csengő-bongó szánok,
                        melyek részint megelőzték, részint szembesiklottak, felköltötték benne a
                        rossz démont, s azt járatta mindenekfelett eszében, miként tehetne annyi
                        pénzre szert, hogy egy mutatós négyest szerezhessen. Barátok szerzése volt
                        útjának a célja, ezt kívánta tőle a sógor. Nagyon helyes, de aztán így
                        egészítette ki az alapgondolatot: barátokat szerezni, akik zsiráljanak neki.
                        Az eskü emléke, melyet apjának tett, hogy sohase veszi többé igénybe a
                        váltókat, a csengős fogatok zajába fúlt.</p>
					<p>Palojtay szűzdohányt vágott a nagy ebédlőben az asztalon, Fruzina mama pedig
                        a befőttesüvegek felett tartott szemlét, mikor az asztal alatt heverésző,
                        Mászlás nevű híres vizsla morogni kezdett, s nyugtalanul hegyezte a füleit.
                        Minthogy Palojtay és felesége kicsit nagyothallottak, a vizsla mindig velök
                        volt, s ő jelezte, ha valaki érkezett odakünn.</p>
					<p>- Vendég jött - mondá Fruzina mama.</p>
					<p>- Mégpedig idegen - jegyezte meg Palojtay -, mert megyebeli úriember mind
                        tudja, hogy holnap kell jönni.</p>
					<p>Hm, biz az finánc is lehet. Be kell takarni a dohánykát. Hamar ráterítettek
                        egy abroszt, s azzal a vendég elé siettek volna a vizitszobába, hogy itt ne
                        érje őket; de a jött csinos fiatalember megelőzte őket, hirtelen belépett,
                        zúzmarás bajusszal, kivörösödött fülekkel és orral.</p>
					<p>- Kívántam tiszteletemet tenni kedves urambátyámnál és édes asszonynénémnél -
                        szólt magát illedelmesen meghajtva.</p>
					<p>- Isten hozott, kedves öcsém - kiáltott fel élénken a gazda -, de ne vedd
                        rossz néven a gyengülő emlékezetemnek, hogy nem tudom, voltaképpen ki
                        vagy.</p>
					<p>- Noszty Ferenc, az új szolgabíró vagyok.</p>
					<p>Az öregúr meghökkenni látszott egy kicsit.</p>
					<p>- Ej no, beste lélek, hát te vagy az, akivel a törvényt pofon ütötték?</p>
					<p>Fruzina mama közbelépett, eltaszította pajkos dévánsággal az urát a
                        fiatalember elől.</p>
					<p>- Eredj, te hóhér! Még bizony nem átallod összeszidni az öcsémet a részeges
                        Kaby miatt.</p>
					<p>S ezzel megölelte Ferit, és egy atyafiságos csókot cuppantott az orcájára. </p>
					<p>- Sokat táncoltam valamikor az apáddal - szólt, és szemtől szembe figyelmesen
                        megnézegette a jöttet. - Éppen ilyen volt valamikor.</p>
					<p>- No, ha az apád képét viseled, fiú - kacagott fel az öregúr kedélyesen,
                        mintegy nyitányul, hogy most fog élcet mondani -, akkor viseled az én
                        képemet is, mert ámbár nem szavaztam rá, ez idő szerint apád a képviselőm.
                        Hozd idább hát azt a fizonómiádat, amely voltaképpen az én fizonómiám, hadd
                        csókoljam meg magamat.</p>
					<p>S most már ő is összecsókolta az új szolgabírót.</p>
					<p>Hanem azért tovább is tettette magát, hogy haragszik, és el is kezdte
                        legottan indokolni:</p>
					<p>- Hát nagyon rám ijesztettél, fickó, mert tudd meg, hogy magyar dohányt
                        vágtam odabent a másik szobában, és minthogy ez tilos cselekedet, ilyenkor
                        fázom a hatósági közegektől. Még a szívem is elállt dobogni.</p>
					<p>- Legalább nem kopik addig - felelte Feri. - Egyébiránt én örök hallgatásra
                        kötelezem magamat.</p>
					<p>- Nem ér semmit. Ennek csak egy orvoslata vagyon - folytatá az öregúr -, ha
                        az illető hatósági közeg is beáll bűnrészesnek, vagyis aláveti magát annak a
                        szabálynak, hogy velem együtt szívja ki a felvágott dohányt. Nos,
                        ráállunk?</p>
					<p>- Attól függ, kedves bátyámuram, hogy hány pipányit vágott fel?</p>
					<p>- Hát egynehány pipányit. </p>
					<p>- Mégis mennyit?</p>
					<p>- Lehet vagy kétszáz pipára való.</p>
					<p>- Tyűh! Hisz az egy hétig is eltartana.</p>
					<p>- Attól függ, hogy milyen pipás vagy.</p>
					<p>- Csak egy félórára jöttem, urambátyám, hogy magamat bemutassam.</p>
					<p>- Bolond beszéd. Láss a vacsora után, Fruzinka. Nem lehet énnálam, fráter,
                        egy félóra alatt bemutatkozni. Ne nézz engem olyan semmi embernek! Mert én a
                        szolgabírámról mindenáron tudni akarom, hogy iszik, hogy kártyázik, és hogy
                        táncol.</p>
					<p>- No, hát jól van - hagyta rá Noszty, hetykén belevetve magát egy karosszékbe
                        -, hozza hát ide bátyám azt a pipát, hadd gyújtsak rá, aztán holdvilágos
                        este van, elmehetek én éjfélkor is, szívesen teljesítem a kívánságát a
                        vacsoránál. Megpróbáljuk az ivást, és egy kicsit kártyázhatunk is.</p>
					<p>- Látom, hogy jól nevelt ember vagy, hékás, de ne kezdd a hivatalodat
                        mindjárt sikkasztáson, mert a táncolást már, úgy látom, el akarod
                        sinkófázni.</p>
					<p>- Hiszen nem vagyok én medve, hogy a bátyámuram mindenképpen meg akar
                        táncoltatni.</p>
					<p>- Medve bizony nem vagy, hanem gavallér csak talán vagy, és itt annyi szép
                        leány és menyecske lesz a környékről holnap, hogy még a sánta ember lábai
                        is megmozdulnak. Holnap van a Fruzina mama születésnapja, ezt aztán emberül
                        szoktuk megtartani. Aki kabátos ember van a vidéken, az mind itt lesz,
                        hacsak nem ágyban fekvő beteg, azt a csúfságot hát nem teszed az én
                        öregemen, hogy ilyenkor menj el a házból.</p>
					<p>- Hát persze hogy nem megyek.</p>
					<p>- No, ezt már szeretem. Jól fogsz mulatni, majd meglátod. Itt lesz a cigány
                        is Bontóvárról. Most küldtem el értük két béresszekeret és tizenkét bundát,
                        hogy meg ne fagyjanak.</p>
					<p>- Hol veszi urambátyám azt a sok bundát?</p>
					<p>- Esett juhbőrökből fércelik össze erre az alkalomra a szolgálóink.</p>
					<p>Noszty tehát ott maradt éjszakára Palojtayéknál, miközben igyekezett az
                        öregúr kedvében járni a hasznos útmutató szerint, szidta a zsidókat, s szóba
                        hozta a főherceg látogatását, ami kedvenc beszélgetési tárgya volt
                        Palojtaynak.</p>
					<p>Ettől rögtön bőbeszédű lett. Elmondta, hogy itt volt ennél az asztalnál, s
                        Fruzina mamát arra kérte, hogy magyar ebédet főzzön neki, hát főzött is neki
                        pörköltet, töltött káposztát és túrós csuszát.</p>
					<p>- Úgy beszélsz - fortyant fel Palojtayné -, mintha egyéb se lett volna. </p>
					<p>- Persze volt egyéb is, egy teljes francia ebéd, de ez most nem tartozik a
                        tárgyhoz. Azt akarom mondani, hogy a pörkölt ízlett neki, a túrós csuszától
                        azonban visszariadt, mikor megkóstolta, “ó, istenem - szólt -, olyan ízű,
                        mint a mosott ruha”. Általában különös emberek ezek a főhercegek. Sohase
                        tudhatni, mi tetszik nekik. Más vér foly az ereikben. Mikor először
                        jelentette be ezelőtt hat esztendővel, hogy a vízi vadászat idejére hozzánk
                        száll, egy csomó anekdotáskönyvet hozattam Pestről, Bécsből, hogy az
                        ötleteket megtanulva, tudjam mivel mulattatni. Bevágtam úgyszólván szóról
                        szóra a könyveket, s ebédnél vagy vadászat közben próbáltam elmondani
                        egyet-egyet, ha valami apropóra került, de a főherceg hideg maradt, mintha
                        fából volna az arca kifaragva, a legkacagtatóbb történetnél meg nem jelent
                        azon egy fia mosoly sem; hogy él, csak az ásításából és a pillái rezgéséből
                        látszott. Már-már kétségbeestem, hogy olyan kedélytelen, és semmivel sem
                        bírom felrázni, midőn véletlenül valami elhalaszthatatlan teendőm jutott
                        eszembe, s minthogy rossz a memóriám, nehogy elfelejtsem, kihúzom a
                        ceruzámat, és az ingmandzsettára jegyzem fel: “Mit ír ön?” - kérdezte.
                        Megmagyaráztam neki, hogy rendesen ide szoktam jegyezni egyet-mást. “Pompás
                        gondolat - mondá -, ezt én is megtanulom.” “Iskolás koromban szoktam meg -
                        folytatom -, mert ide jegyeztem ki leckémből a slágvortokat, hogy a
                        tanárokat bolonddá tegyem.” A főherceg édesdeden kacagott fel: “Das ist gut!
                        - kiáltott fel. - Sehr gelungen!” - és
                        megint csak kacagott, hogy a ház is rengett, és a könnyei potyogtak. Ezzel
                        aztán egyszerre, mintha a fejembe lőtték volna, kitaláltam, mi kell a
                        főhercegnek, s sorra előszedtem hajdani diákcsínyjeimet és a másokéit,
                        ostoba, sületlen lappáliákat, melyekben mindég a professzorok húzták a
                        rövidebbet, és amelyeken senki sem nevet már napjainkban. Kifogyhatatlan
                        derültség kísérte ezeket, őfensége fel volt villanyozva, hahotázott,
                        tombolt, hanyatt vágta magát a kanapén, s kijelentette, hogy egész életében
                        nem mulatott még ilyen jól, és nem talált ilyen kitűnő vadászcimborára. Egy
                        nappal meghosszabbította nálam való időzését, s azzal búcsúzott el, hogy
                        megint eljön hozzám, mihelyt teheti. Innen van az én barátságom a
                        főherceggel, édes öcsém. Ne gondold, hogy én valami különös okos vagy
                        szeretetreméltó férfiú vagyok, akit ki akar tüntetni, vagy akibe
                        beleszeretett. Mindössze eltaláltam a gyengéjét. S az ő gyengéje is bizonyos
                        pszichológiai igazságon nyugszik. Neki minden ember, a nagyuraktól és
                        államférfiaktól kezdve az apró emberekig, mindig csak kellemeset mondott és
                        tett, kivévén gyerekkorában a nevelők és professzorok, ezek az ő életét is
                        megkeserítették, ők tehát az egyedüli ellenségei e földön. Minélfogva minden
                        epe, harag és rosszakarat, amely egy emberi szívben szükségképpen megterem,
                        míg nálunk eloszlik ezerfelé, e szegény jámbor főhercegeknél pusztán az
                        ártatlan professzorok nyakába szakad. Azért mulatott jól az én
                        diákcsínyjeimen, mint ahogy te mulatsz most az én előadásomon, mert te meg,
                        imposztor, az én gyengémet találtad el.</p>
					<p>Vacsora után Fruzina mama mindjárt lefeküdt, bocsánatot kérvén, hogy holnap
                        mozgalmas nap vár rá, a tyúkokkal fekszik le, hogy a kakasokkal kelhessen, a
                        két úr ellenben sokáig beszélgetett a borocska mellett, országos és megyei
                        közügyekről, ahogy ez már szokás magyar anyától született emberek közt,
                        szidták a németet és a zsidót, majd kifogyván a témákból, az örök forráshoz,
                        a kártyához nyúltak, néhány parti pikétre vállalkozván. Palojtay
                        kimelegedett a somlyóitól (Tóth Mihály termése - dicsérte a gazda), ingujjra
                        vetkőzve csinálta a hatvanasokat és kilencveneseket, már szinte az éjfélhez
                        járt közel az idő, mikor valami kopogtatásféle hallatszott az ablakon.</p>
					<p>A gazda megrángatta a falon levő zsineget, mely a szomszéd szobában alvó
                        inasának szólt, állítólag a lábára volt kötve a zsineg másik vége, mert az
                        inas, Mucskó Berti, szintén nagyothallott, túl lévén ő is a nyolcvanon. Nagy
                        lassan előkullogott, ásítozva. </p>
					<p>- No, mi a szó? - kérdé nem minden bosszúság nélkül.</p>
					<p>- Nézd csak, apuska - mondá a gazda a kártyáit igazítva -, valaki az ablakon
                        kopogtat már harmadízben, és nem lehet meglátni, mert jégvirágos az
                        üvegtábla, kinyitni pedig nem akarom, mert ki vagyok melegedve.</p>
					<p>- Hát én nézzem meg, ugye? Mert én nem vagyok kimelegedve, ugye?</p>
					<p>- Bizonyára te is ki vagy melegedve, apuska, de te nem kártyázol, ráérsz
                        felöltözködni s kimenni, hogy tájékozást szerezhess, hogy ki az, és mit
                        akar?</p>
					<p>Az inas kicammogott kedvetlenül, dörmögve, s elmúlt vagy negyedóra, míg
                        visszatért.</p>
					<p>- Ki volt? Mit akar? Csak nem vendég?</p>
					<p>- Egy zsidó fiatalember.</p>
					<p>- Micsoda? - ugrott fel Palojtay dühösen. - Hol az a korbács? Hát korcsma az
                        én házam? Hát ki vagyok én, hogy éjnek évadján rám merjen kopogtatni? Ejnye,
                        mordizomadta, ez már több az egynél. Hol van? Ereszd le rá a kutyákat a
                        láncról.</p>
					<p>- Itt van az előszobában.</p>
					<p>- Beeresztetted? Énhozzám? Most, éjjel? Hát meg vagy te veszve, apuska? Hát
                        nem tudod te, hogy én antiszemita vagyok? Korbácsold ki azonnal, te vén
                        szamár.</p>
					<p>- Már azt pedig nem teszem - felelte Mucskó nagy flegmával.</p>
					<p>- Mit? Nem teszed - s villámok jelentek meg a szemeiben -, amit én
                        parancsolok...?!</p>
					<p>- Az Icik zsidóné fia, azé a szegény özvegyasszonyé, aki a templom mellett
                        lakik, a rozzant házikóban.</p>
					<p>- Mit bánom, akárkié. Hogy mer idejönni? Ilyenkor? Hozzám?</p>
					<p>- Hát úgy mer, hogy az anyja hirtelen nagyon megbetegedett, talán a halálán
                        van, s borostyáncsöppeket jött kérni a tekintetes úrhoz.</p>
					<p>- Hm - szólt Palojtay megjuhászodva -, az a beteges, sovány asszony az, ugye,
                        aki némi fűszerrel s nyáron gyümölccsel kereskedik?</p>
					<p>- S úgy tartja fenn az apró gyermekeit.</p>
					<p>- No, hát adunk neki borostyáncsöppeket. Küldd be azt a süldő Zebedeust.</p>
					<p>Egy tizenhat-tizenhét éves kamaszt tuszkolt be kisvártatva az apuska, aki
                        vagy a hidegtől, vagy a félelemtől reszketve állt meg az ajtónál,
                        összehúzván mellén a kopott zöld női wiklert, melybe be volt burkolva.</p>
					<p>- Mi baja az anyádnak? - kérdé Palojtay.</p>
					<p>- Görcsei vannak - szólt siránkozó hangon -, már napok óta igen gyenge.</p>
					<p>- Ki mondta, hogy borostyáncsöppeket vegyen?</p>
					<p>- Ezek szokták fájdalmát enyhíteni, de nekünk nincs, elfogytak.</p>
					<p>Palojtay könyvtárszekrényében tartogatta kézipatikáját, onnan vett ki egy kis
                        üveget, amelyből átöntött valami keveset egy üres üvegbe.</p>
					<p>- Eredj, siess velök, aztán jó volna, ha egy kis bort itatnál az anyátokkal;
                        van borotok?</p>
					<p>- Van otthon. Árulunk azt is.</p>
					<p>- Azt igya meg a béka meg a kutya, amit ti árultok. Hanem egy kis erős tokaji
                        bor kellene a betegnek. No, megállj csak. Mit is csináljunk csak? (Az öregúr
                        a fejét kezdte vakarni.) Hogy az ördög vigye el az anyádat, még utoljára is
                        nekem kell lemennem a pincébe. Nagy hideg van odakünn, apuska, mi?</p>
					<p>- Borzasztó hideg van - felelte Mucskó.</p>
					<p>- Azért mondod, imposztor, hogy te szeretnél lemenni a pincébe. Nem találtam
                        el, mi? Nix, nix, fráter. Neked már ártanak az ilyen expedíciók, öreg vagy,
                        s ha teleszopod magadat, két napig alszol utána, nem lehet hasznodat venni,
                        majd csak magam botorkálok le. Add rám a bekecsemet, és keresd elő a
                        kulcsokat, hadd hozzak annak a beteg asszonynak egypár kortyot. Így, most
                        jól van. Eredj előre, világíts a gyertyával! Te pedig vigyázz, öcsém (ez a
                        szolgabírónak szólt), hogy ez a fickó valamit addig el ne lopjon. Te pedig,
                        Slajmi (ez a zsidófiúnak szólt), eredj közelebb a kályhához, és melegedj
                        meg.</p>
					<p>Az öregúr csakugyan nem restellt a térdig érő hóban végigmenni az udvaron, a
                        melléképület mögött a sziklába vájt pincébe, s felhozni egy kis iccés üveg
                        tokaji eszenciát.</p>
					<p>- De nehogy megkóstold útközben, te gazember - figyelmezteté a suhancot,
                        átadva neki az aranyszínű folyadékot -, és nehogy egyszerre találd az
                        anyáddal megitatni, mert menten táncra kerekedik, és férjhez megy.</p>
					<p>Ha már egyszer lent járt, bizony egy kis altatót a maguk számára is hozott,
                        megtöltött két kis poharat, s koccintott a vendégével.</p>
					<p>- Miértünk is meghalt a Jézus Krisztus - jegyzé meg kedélyesen, némi
                        felköszöntés gyanánt -, azazhogy megfeszítették a zsidók.</p>
					<p>- Úgy ám, de urambátyámnak ez nem mindig jut eszébe, mert úgy látom, nem
                        olyan nagy antiszemita, mint amilyennek tartják.</p>
					<p>- Mit beszélsz? - csodálkozott az öreg. - Hogy én nem vagyok antiszemita? Hát
                        hogyne volnék én antiszemita? Mindig ellenök beszélek a megyegyűléseken.
                        Hiszen majd meg fogod te azt hallani.</p>
					<p>- Mi a fityfenét ér, ha aztán olyanokat tesz, mint aminek az imént tanúja
                        voltam?</p>
					<p>Palojtay furfangosan mosolygott.</p>
					<p>- Nem érted te a csíziót, öcsém. Mert, látod, úgy van az, hogy én alapjában
                        borzasztó antiszemita vagyok, de csak azokra a zsidókra haragszom, akikre én
                        szorulok rá: azokra, akik énrám szorulnak, nem haragszom.</p>
					<p>S hogy ím, így kivágta magát, erre a dicsőségre még egy-egy kupica tokajit
                        kellett felhajtani Szent János áldásának. Még mikor lefeküdt, és a
                        gyertyáját eloltotta is egy szép, cirádás ezüstkoppantóval, sokáig
                        hánykolódott elmélkedvén párnái között, hogy milyen bolond ember ez az új
                        szolgabíró, aki még őt se tartja igazi antiszemitának. Hát érdemes a
                        közügyekben fáradozni?</p>
					<p>Reggelre nagy nyüzsgés-mozgásra ébredt Noszty Feri. Talpon volt az egész ház.
                        Mozsárdöngetés, habverés zaja, malacvisítás, baromficsipogás hallatszott a
                        konyhai helyiségek tájáról. Az udvaron cselédek lótottak-futottak,
                        mindenféle nyelveken kiabálva, mintha a Babilon tornyát építenék, s
                        valamennyi fölött, mint valami tábornoki parancsszó, uralgott a Fruzina mama
                        hangja; sertést forráztak, távolabb a kamra előtt őzet s nyulakat nyúztak az
                        ambituson. Azután a vendégek kezdtek érkezni a megye távolabbi részéből,
                        csörgő-bongó szánokon, nehézkesen gördülő nagy batárokban. A
                        bemutatkozásoknak nem volt se hossza, se vége. Az urak kártyapartikká
                        alakultak át, az asszonyok pletykázó kompániákká. Odakünn az istállók előtt
                        máglyatüzet gyújtottak meg, hogy a vendég cselédek melegedjenek körülötte.
                        Ebéd után a közeli falvakból is ömlöttek a vendégek, úgyhogy hovatovább
                        szűkebb lett a lakosztály, mivelhogy télen csak az innenső részét lehetett a
                        szobáknak használni. A kúriát a híres utazó Palojtay, István úr öregapja
                        építtette: nagy fantaszta volt, s talán Perzsiában is járt, ahol a sah
                        palotájáról vette a burleszk ötletet, de akárhogy volt is, akármiért tette,
                        elég az, hogy a Paszománt nevű patakot, mely átszeli a kertet,
                        keresztülvezette a fundamentumfalba illesztett rostozaton a szobák egy
                        részén, úgyhogy keresztülfolyik rajtuk, és hűsen tartja őket; nyáron például
                        úri élvezet a patak csörgése mellett szundikálni a díványon, vagy
                        csibukozni, azonfelül pisztrángtenyésztést is próbált ott a leleményes ős,
                        hanem bezzeg télen nyirkosak és mohtól zöldek, fölfelé pedig penészesek
                        lévén a falak, nemcsak kifűthetetlenek a szobák, de nem is használhatók. A
                        halála lenne a falak dögletes kipárolgásától, aki most ott töltene egy napot
                        vagy éjszakát. Bízvást eltörülhetné a király a halálos büntetést, ha ilyen
                        börtönei volnának.</p>
					<p>Ily viszonyok mellett csak néhány szoba jutott a vendégeknek, s amint egyre
                        gyűltek, mindig több-több bútort kellett kivinni. Ágyak, almáriumok
                        apránként kikerültek az udvarra, a hóra. Ilyenkor csak a székeknek van
                        becsületük. S egyetlen professzor lenne most, akire Palojtay bácsi nem
                        mondana élcet, még a főherceg őfensége kedvéért sem, ti. Hatvani professzor
                        uram, aki ismerte azt a bűvös fortélyt, hogyan kell a kicsiny szobákat
                        tetszés szerint egy pillanat alatt megtágítani öblös palotatermekké.</p>
					<p>Torzonborz bácsik, öreg matrónák, szép fiatal leányok, délceg fiatal úrfiak
                        fejtőztek ki rendre a különféle bundákból és prémes csurapékból, melyeket
                        halomra hánytak az első szobában. Amennyi csókot és kézcsókot ezektől kapott
                        ma Fruzina mama, jó, hogy át nem lyukadt az arca vagy a keze. Hát még a sok
                        jókívánat!</p>
					<p>Rangra ugyan nem volt egyforma a társaság, némelyik négy ficánkoló lovon
                        jött, másik két rossz gebén, volt itt nagy úr, de falusi jegyző is, tanítók
                        leányzói és baronesse-ek (Mezernyéről a báró Krackner kisasszonyai), de
                        színre nézve egyformák voltak az érkezők: vörösek és fehérek - vagyis
                        vörösre mart a csípős hideg minden orrt és minden arcot, s fehérre meszelt
                        minden bajuszt, hajat és szakállt a zúzmara. Csakhogy mikor aztán Fruzina
                        mama nyájas szólamára: “tessék, tessék beljebb kerülni, édes lelkem”,
                        beléptek a bundaszobából a nagy zöld szobába, melyet két vaskos kályha
                        fűtött kívülről, némely haj kiengedett, megfeketedett, némely arc
                        kifehéredett vagy rózsaszínt váltott, másik a sárga színt vette fel, míg
                        ellenben maradtak hajak és szakállak, melyek megtartották a fehér színeiket
                        azontúl is.</p>
					<p>Úgyszólván egymás hátán tolongtak a vendégek estefelé, de azért igen jól
                        érezték magukat, kivált a fiatalok; egy almát nem lehetett volna elhajítani,
                        ahogy szokás mondani, de egy gyújtó tekintetet most sokkal észrevétlenebbül
                        lehetett kicserélni. Végre is ki tehet arról, hogy Fruzina néni télen
                        született, éppen abban a hónapban, melyben legkevesebbet beszélnek az
                        asszonyok? A szükség nagy tanítómester, és “sok jó ember elfér együtt”,
                        olyanforma pótigazság, mint a hiányos emberi tagok eltüntetésére vagy
                        kidomborítására kitalált vatta és egyéb mesterséges töltelékek. Egy darabig
                        elhiteti, hogy ez mind idom - de alapjában mégiscsak vatta. A szobákban
                        beállott szorongás rendesen minden évben megszüli azt az indítványt, ha fagy
                        van odakünn, hogy: “ki a szabadba!” A vendégek már tudják, és magukkal
                        hozzák a fiatalok a korcsolyáikat. A kert alatt ott van a befagyott
                        Mammut-szem (így hívják a tavat), óriás ezüst karika, melyen csodás élvezet
                        siklani, odaállítják a partra a cigányt, s a zene hangjainál foly a
                        mulatság, míg csak be nem sötétedik, és megjelenik a hírnök: “tessék
                        vacsorálni jönni.”</p>
					<p>Most is úgy volt. A fiatalokat kikergették az öregek. Még a kártyaszoba
                        (pedig az immúnis hely) sem védte meg Noszty Ferit.</p>
					<p>- Eredj ki, öcsém. Jégre, magyar! - dirigálta Palojtay. - Ami kártyaasztal
                        elfér, adjuk át whistező öreg hölgyeknek és uraknak. A ferbli majd csak a
                        vacsora után jön. Addig te még menyasszonyt is találhatsz magadnak!</p>
					<p>Hát el is ment az új szolgabíró, s meglepte, elkápráztatta a tündéri kép,
                        mely a Mammut-szemen elébe tárult a keresztül-kasul sikamló fiatalság, a
                        strucctollas és virágos női kalapok színpompája, a sehol véget nem érő
                        fehérségben, mint egy illanó, összefolyó és szétszakadozó virágerdő.</p>
					<p>Megállt a jégtábla szélén, és az összképben gyönyörködött, midőn látja, hogy
                        egy mellette elrohanó hölgy elesett a felkarcolt, szinte porzó
                        tükörlapon.</p>
					<p>Odasietett, és kezét nyújtotta, hogy fölemelje. “Köszönöm” - mondá a nőcske
                        gépiesen, s csak akkor nézett lovagjára, mikor már fölkelt. Összerezzent, s
                        egyszerre kék lett az arca. Minden vér elszállt abból, csak a fagy ereje
                        maradt rajta, az pedig kék színt ad a vér nélkül.</p>
					<p>Feri is csak most ismerte fel. Tóth Mari volt.</p>
					<p>- Nem ütötte meg magát? - kérdé.</p>
					<p>- Ó, nem - rebegte és reszketett. - Egy kicsit meglazult a korcsolyaszíj,
                        azért estem el.</p>
					<p>- Megengedi, hogy megigazítsam? Noszty Ferenc vagyok, az új szolgabíró -
                        mutatta be magát mosolyogva -, akit most sokan szidnak.</p>
					<p>De még ki sem mondta egészen, s a leány még nem ért rá felelni, mikor mint a
                        villám, két korcsolyázó gavallér termett ott, nyilván bizalmas emberei. Az
                        egyik báró Krackner (a Mezernyén lakó nyugalmazott tábornok fiat), már
                        messziről kiabálta:</p>
					<p>- Így kell a kis gonosznak! Isten büntetése. Megszökött előlünk.</p>
					<p>A másik Sipos István volt, a bontóvári fiatal törvényszéki elnök; csinos
                        ember és nagy stréber. Azonfelül pompás korcsolyázó, aki, mielőtt megállt
                        volna Mari előtt, egy művészi piruettet vágott ki, ami a korcsolyasportban
                        olyan virtus, mint mikor a legszebb írású hivatalnok kacskaringós manu
                            propriát vagy cirádát kanyarít a neve
                        végén pont helyett.</p>
					<p>- Maga is látta? - kérdé Tóth Mari.</p>
					<p>- Hogyne! Hiszen nem vak az ember, hogy a csillaghullást se vegye észre. Úgy
                        nézem, megoldódott a korcsolyája.</p>
					<p>S abban a szempillanatban már le is kuporodott, fél térdre ereszkedve, és
                        igazítani kezdte a szíjakat, mire az ehhez készülődő Noszty Ferenc szerényen
                        félreállott.</p>
					<p>- Sapristi - duzzogott a kis báró, kit soványsága miatt “Keszeg báró”-nak
                        neveztek a bakfiskörökben -, mindig elszedi ez az ember előlem a legjobb
                        falatokat! Pedig én voltam itt az első egy lóhosszal. Az enyém volna a
                        korcsolyamegigazítás joga.</p>
					<p>- Ne haragudj, kis báró - kérlelte kedélyesen az elnök -, inkább vegyük úgy,
                        hogy a te nevedben igazítom fel a Mari kisasszony korcsolyáját.</p>
					<p>- Az nem megy.</p>
					<p>- Dehogynem. Ha a király nevében igazítom az emberek ügyeit-bajait, miért ne
                        igazíthatnám a korcsolyákat Krackner báró nevében?</p>
					<p>- Azért, mert én nem vagyok király.</p>
					<p>- De akinek igazítom, az királyné.</p>
					<p>- Ugyan, ugyan! Szégyeneljék magukat! Hát nem tudnak valami okosabbról
                        beszélni? - feddette őket Mari. - Bárcsak királyné volnék!</p>
					<p>- No, ugyan mit csinálna?</p>
					<p>- Nyomban fölmenteném mind a kettőjüket a szolgálattételtől.</p>
					<p>Vidáman mosolyogtak az évelődésre, pedig volt benne egy kis komolyság is. A
                        kisasszony olyanformán érezte, hogy az urak gyors megérkezése valami
                        kellemes helyzetből zökkentette ki, de mindez csak zavarosan jelentkezett
                        fejecskéjében. A feltűnő hasonlatosság lepte meg, de még azzal se volt
                        tisztában, hogy valóságos hasonlatosság-e az, vagy csak emlékeztetés a
                        somlyói vadászra. És a hang is, csodálatos, mintha a hang is az lenne.
                        Meglehet, képzelődés, beteges érzékek, homályos álmok űznek vele csalfa
                        játékot. Noszty Ferencnek, az új szolgabírónak mondta magát. A Nosztyak
                        nagy urak, templomok patrónusai. Hatalmas középületek, romban heverő
                        várfalak beszélnek róluk, a köztermekben felfüggesztett ősi arcképek,
                        buzogányos, páncélos lovagok viselik ezt a nevet. S maga ez a Noszty
                        Ferenc, mint a náluk megfordult vendégek elbeszéléseiből tudja, előkelő,
                        finnyás úrfi, volt huszártiszt, a ravasz, hatalmas képviselőnek a fia, mit
                        keresett volna a pápai csizmadiák és mesterlegények közt? Bolondság ilyesmit
                        elképzelni, és mégis sokért nem adta volna, ha csak egy percig hagyják még
                        vele beszélni, csak még egyszer nézhette volna meg jól, csak még egy-két
                        szavát hallhatta volna. Mindezek torlódtak össze fejében, s szívébe
                        nyilallott ez a vágy, nem bírt tőle szabadulni.</p>
					<p>De hasztalan, vége volt, elmúlt, mint a füst, az érdekes idegen eltűnt a sok
                        bámész, tarkabarka úri nép közt, s tekintetével nem merte kutatni, nehogy a
                        gavallérok észrevegyék, akik már az imént is szinte bántó módon szorították
                        hátra, mintha bosszankodnának, amiért fölemelte, mintha valami olyanba
                        ütötte volna az orrát, ami az övék.</p>
					<p>Ohó, drága uracskák! Még nem vagyunk annyira! Kezét mérgesen ökölre
                        szorította. De ki vette volna azt észre? Hiszen a keze a muffban volt.</p>
					<p>A két gavallér közrevette, mindenik egy-egy karját fogva, elvitték onnan,
                        sebesen röpülve tova hármasban, mint a nyíl. Az volt a helyzet, hogy Tóthné
                        a két ifjúra bízta Marit, Mari pedig azzal pajkoskodott, hogy meg akart
                        tőlük szökni, természetesen csak játékból. Egy ilyen megszökésnél esett le
                        az imént - a két “zsandár” megfogta, és erőszakkal utaztatta fel és le a
                        nagy jégmezőn. Csak mikor már elfáradtak, hagyták, hogy egy kicsit kifújja
                        magát, és hogy ők egy kicsit udvarolhassanak. Mari azonban kedvetlenül
                        felelgetett arra a tömérdek badarságra, amit az aranyifjúság udvarlásnak
                        nevez. Minden jel oda mutatott, hogy most is meg akar szökni, de most már
                        talán nem is egészen játékból.</p>
					<p>A két zsandár minden mozdulatát, minden tekintetét leste - a tekintetének
                        pedig nem bírt parancsolni, hogy ne kutasson, valahányszor a tónak a
                        kastélykert mögötti széléhez ért, ahol a vendég urak és hölgyek,
                        parasztmenyecskék, suhancok nézték a festői látványt.</p>
					<p>- Keres valakit? - kérdé a gyanakodó Krackner.</p>
					<p>- Azt hiszem - felelte gépiesen.</p>
					<p>- Hogyan? Maga nem tudja, ha valakit keres, hogy bizonyosan keresi-e?</p>
					<p>- A mamát nézem - dadogta zavarral.</p>
					<p>- A mamát? Hiszen a mama bent ül a meleg kályha mellett, s azt mondotta, hogy
                        semmi szín alatt sem jön ki. Azért bízta ránk magát, hogy őrizzük.</p>
					<p>- Akkor legalább mulattassanak!</p>
					<p>- Hiszen mulattatnánk mi, de ha nem akar mulatni.</p>
					<p>- Az csak annak a jele, hogy nem nagyon találékonyak, és hogy én meg már
                        nagyon fáradt vagyok.</p>
					<p>- Hahó, van egy ötletem! - kiáltott fel a báró. - Várjanak egy kicsit!</p>
					<p>Egy iramodással átröpült a túlsó partra, ahol Krackner báróné üldögélt, egy
                        számára kihozott öreg karszékben, az iringázó leányait tartva
                        szemüggyel.</p>
					<p>- Kelj fel, mama, add ide a székedet - mondá a bárónőnek.</p>
					<p>- Minek az neked? - kérdé a tábornokné, a lornyettjén nézve meg a fiút.</p>
					<p>- Kell a karrieremhez - felelte nyeglén a fiatalúr.</p>
					<p>- Eredj, te rossz fiú! Mindig áldozatokat kívánsz tőlem!</p>
					<p>S ezzel felkelt, Artúr pedig megfogta a karszéket, s mint valami pelyhet,
                        hajtotta maga előtt, míg csak oda nem ért Marihoz.</p>
					<p>- Üljön bele, kisasszony, ha fáradt. Voltunk eddig lovagok; leszünk ezután
                        lovak, tolni fogjuk. Hát nem jó ötlet ez tőlem?</p>
					<p>Mari beleilleszkedett a karszékbe, a két udvarló pedig belefogódzott hátul, s
                        mint a szánkót szokás, csúsztatta maga előtt, hol lassan, hol sebesen, amint
                        parancsolva volt, biztatva egymást: Gyí, Lámpás, Ráró!</p>
					<p>Közben még beszélgetni is lehetett.</p>
					<p>- Hallotta-e, hogy nagy főispáni bál lesz a farsangon? - újságolta a
                        bíró.</p>
					<p>- Ah! - mondta Tóth Mari unottan.</p>
					<p>- Mégpedig kettő is - sietett jólértesültségét bizonyítani a báró is -, egy
                        úgynevezett általános bál, amelyre meg lesz híva minden jobb család a
                        megyében, tudja, egy afféle “jó kabátok bálja”, a másik pedig egy szűkebb
                        körű, melyre csak az arisztokratikusabb családok kapnak meghívót. Ez lesz az
                        igazi. Sapristi, erre elmegyünk. Lábnak Patikárius Pestről, gyomornak Sacher
                        Bécsből.</p>
					<p>- Ott, úgy látszik, olyanok lesznek, akiknek csak lábuk és gyomruk van.</p>
					<p>- Hahaha! - kacagott a kis báró. - Maga ma bal lábbal kelt fel, szép
                        kisasszony, és sapristi, az epécskéjét rajtunk, az arisztokrácián tölti
                        ki... hahaha. Nagyon kedves.</p>
					<p>- A főispánné már megérkezett tegnapelőtt - egészíté ki a legfrissebb híreket
                        Sipos István - Nagy fogadtatás volt a vasútnál.</p>
					<p>- Szép asszony? - kérdé a bárócska. - Láttad?</p>
					<p>- Átkozottul szép.</p>
					<p>- A Nosztyak mind szépek, keskeny lábaik és piciny füleik vannak.</p>
					<p>- Úgy? A főispánné tehát Noszty leány? - kérdé Mari.</p>
					<p>- Noszty Vilma.</p>
					<p>- Úgy gondolom, egyetlen leány - mondotta Mari, pedig tudta, hogy egy fivére
                        van.</p>
					<p>- Dehogy. Egy fivére is van. Az új szolgabíró, Noszty Ferenc.</p>
					<p>- Miféle ember?</p>
					<p>- Nem valami jó firma - jegyezte meg az elnök.</p>
					<p>- Melyikük ismeri?</p>
					<p>Egyikük se jelentkezett.</p>
					<p>- Pedig itt van a társaságnál, Palojtayéknál.</p>
					<p>- Melyik az? - érdeklődött Krackner.</p>
					<p>- Én nem fogom megmutatni. Majd kitalálhatja a keskeny lábáról és a kicsiny
                        füleiről, melyek a Nosztyak tulajdonát képezik.</p>
					<p>- Magának nagyon rossz nyelve van, kisasszony.</p>
					<p>- Nekem? Miért?</p>
					<p>- Mert ezzel körülbelül mindazt elsorolta, amivel még bírnak a Nosztyak.</p>
					<p>- Tönkrementek?</p>
					<p>- Valami háromszáz holdja van még az öregnek, de tele adóssággal, s az is
                        haszonbérbe van adva tizenkét évre.</p>
					<p>- Hopp! Tisztelt lovak! - kiáltott fel most Mari élénken. - Álljunk meg, azaz
                        forduljunk jobbra! Ott valami történik.</p>
					<p>- Csakugyan, tartsunk arra!</p>
					<p>Biz ott csata volt. A Palojtayék vendégei, akiknek nem volt korcsolyájuk,
                        hanem csak nézni jöttek a fiatalságot, apránként megunták magukat, mint a
                        Mátyás hadai a Duna jegén. Ebben a nagy semmittevésben, üres locsogásban
                        valamelyik pajzán menyecske (ha jól tudom, a csintalan Pataky Istvánné) egy
                        hógomolyát gyúrt, és megdobta vele a viceispánt, aki fiatal korában udvarolt
                        neki, mire az alispán, mint udvarias, gavallér ember, hasonlóan egy
                        hógolyóval visszadobta a szépasszonyt. Hiszen csak felelni is kell az
                        ilyenre, és végre csupa tréfa az egész. A viceispánnét azonban, noha ma van
                        először úri társaságban, mióta Rágányosék mulatsága palotahölggyé avatta,
                        megmarta erre a zöld szemű szörnyeteg, s szemet szemért, ha a férjemuram
                        úgy tesz, eb ura fakó, ő sincs fából, nosza hamar ő is gyúrt egy
                        hógalacsint, és a daliás Ulrik János főcsendbiztost szemelte ki incselkedési
                        tárgyul. Lett nagy nevetés ezekre a jelképes udvarlásokra, s uccu neki, egy
                        bolond százat csinál, az egész társaság elkezdte egymást hólabdákkal
                        paskolni. Mint a ragadós nyavalya, elharapódzott boldogra, boldogtalanra,
                        keresztül-kasul, összevissza röpködtek a hólabdák, mintha fehér galambok
                        szállnának, kergetőznének, és egymást kereszteznék a levegőben, valóságos
                        konfettijáték kerekedett ki belőle, ámbár annak akkor még hírét sem
                        hallották Bontó megyében. Sikongatás, panasz, vidámság, kacaj támadt
                        nyomában, a kezük beledermedt, a toalettek megnedvesedtek, némelyiknek a
                        szemébe csapódott a hógalacsin, s tele lett még az inggallérja is
                        hópihével, de mindegy, azért ők mégis jól mulattak.</p>
					<p>Kisvártatva Marit is odaszállították lovagjai, lecsatolta a korcsolyáját, s
                        elvegyült a csintalankodók közé. Szerette volna lerázni a két gavallért, de
                        azok sehogy sem akartak elmaradni, s ha egy kicsit odább mentek is, csak
                        azért tették, hogy megdobálják. Ámor ma letette tegzét, s más szerszámhoz
                        nyúlt. Innen-onnan is jött egy-egy löveg, mely neki szólt. Egyszer aztán,
                        mikor azt hitte, hogy nem figyelik, ő is kihúzta kezét a nyakán lógó
                        muffból, s lehajolt, hogy golyóbist csináljon.</p>
					<p>Lopva indította el szemeit megkeresni a fiatal szolgabírót, éppen az
                        alispánnal beszélgetett.</p>
					<p>Már-már meglóbázta a kezét, mikor az az ötlete támadt, hogy odaállt a kövér
                        Rajcsányiné háta mögé, s onnan, védett helyről követi el a rettenetes
                        merényletet.</p>
					<p>Feje zúgott, szíve hangosan dobogott, amíg egyre hajtogatta magában: “A
                        macska fél, de én nem félek.” Végre aztán csakugyan elhajította labdáját, s
                        rémülten pillantott oda, hogy mi történt. Hát biz az szerencsésen a Noszty
                        Feri mellét érte, talán éppen a szíve táján. Ki hitte volna, hogy olyan jól
                        tud célozni.</p>
					<p>Noszty elmosolyodott, leverte mellényéről a havat, és tovább folytatta a
                        beszélgetést az alispánnal, mintha semmi se történt volna. Ó, Istenem,
                        milyen borzasztóak a férfiak!</p>
					<p>Mari aztán úgy elszomorodott ettől, hogy bekísértette magát a két ugrifüles
                        által a házba, és ott leült a mamája mellé, megterhelt lelkiismerettel, hogy
                        megint több titka, több bűne van eggyel. Pedig nem tett valami nagyon
                        rosszat. Hiszen a többiek is mind így viháncoltak, bolondoztak. Igaz, hogy
                        ismeretlen embert dobott meg, de hát a többi leányok is elkövettek efféle
                        pajkosságokat. Legfeljebb illetlenség, amit csinált. Sőt az se, mert ezzel
                        vélte megköszönni, hogy az új szolgabíró fölsegítette, mikor leesett. Aztán
                        nem vette észre senki. Ő sem. Nem is hederített rá. Látszik, komoly ember.
                        Pedáns hatósági közeg, szolgabíró, akihez instanciával kell járulni, és nem
                        hógolyókkal. De ha látták volna is, hát mi volt benne? A golyó el is
                        tévedhetett. Érhette volna a szolgabírót arra az esetre is, ha valaki másnak
                        van szánva, ha például a viceispánt akarta volna eltalálni.</p>
					<p>Ilyen mindenféle mentségeket talált, és amint ezek már teljesen
                        megnyugtatták, akkor vette észre, hogy voltaképpen nem mentségeket keresett.
                        Valami mást, amit nem talált meg.</p>
					<p>Ezalatt gyorsan lehanyatlott a nap, de mit is ténferegne fent sokáig, mikor
                        úgyis csak a fele napszámját végzi; nem melegít, pusztán világít, s azt is
                        csak kedvetlenül. </p>
					<p>A gyertyák és lámpák kigyúltak bent, az estével a szél is felkelt, és
                        belevegyítette dúdolását a pecsenyék sistergésébe a Palojtay-portán, a
                        vendégek lassanként besereglettek a szobákba, s mint ahogy a teremtéskor
                        szétválasztattak bölcsen a vizek a szárazföldtől, Fruzina mama is külön
                        kergette az ifjúságot az öregektől, hogy ne lássák az egymás gyengéit; ezek
                        maradtak pletykázni és disputálni a balra eső szobákban, amazok pedig
                        bevonultak “hogy tetszik”-et játszani jobbra, míg a közbül eső pajtányi
                        ebédlőben nagy tányércsörömpöléssel iregtek-forogtak tatárarcú
                        tenyeres-talpas szolgálók, rakván egymás mellé a terítékeket, ahogy a
                        tekintetes asszony megparancsolta, jó sűrűn.</p>
					<p>Feri nem csatlakozott az ifjúsághoz, pedig tudta, hogy Mari köztük van.
                        Tudott az idegeinek parancsolni, hiszen elsőrendű játékos volt. S most
                        jutott élete legérdekfeszítőbb játszmájához. Összes érzékei, tehetségei
                        meghatványozódtak, még a lábujjaival is gondolkozott - ahogy a nagy
                        kártyásokról mondják. A “ferbli” két nagy regulája vezette. Az egyik: el nem
                        árulni az arccal, hogy milyen “blatt” van a kézben. A másik: elévülhetetlen
                        regula, hogy a ferblit két kártyából kell megjátszani, vagyis addig, míg
                        nincs minden kártya kiosztva. A játék csak odáig ér valamit, a többi már
                        csak bamba szerencse. A két első kártyából, szóval “blindre”-re
                        “kóstáltatni” vagy “javítani”, ha az ember sokat akar “behúzni”.</p>
					<p>“Javítani” vélt hát a helyzeten, ha visszatartja magát, s nem közeledik
                        szembeszökő módon a leányhoz. Sokkal hazárdabb volt, hogysem mindjárt a
                        “zsinór” után nyúljon. A taktika adja meg a győzelmek borsát, savát. A
                        katona is, a játékos is taktikával dolgozik. Ez az igazi, ehhez tartotta
                        magát. A fiatalok közt különben sem voltak ismerősei, úgyhogy egyelőre csak
                        alárendelt szerepet játszhatott volna Mari jelenlétében e rosszul öltözött
                        vidéki majmok és falusi bakfisok közt, kikkel nem lehetett egyébről
                        társalogni, mint jelentéktelen helyi eseményekről: hogy Kracknerék feldőltek
                        a múlt héten a szánkóval, és Matild baronesse-nek az a szép kék blúza a
                        csipkedudorokkal tönkrement, úgy, hogy föl sem veheti többé, hogy a szeles
                        Rápoltiné kiejtette tegnap a bölcsőből a kis gyerekét, azért nem jöhetett
                        ma, mert a baba beteg lett, és alighanem rámegy a szegény kis lélek.</p>
					<p>Feri inkább künn maradt az asszonyok közt, katonahistóriákkal mulattatta
                        Fruzina mamát és környezetét, a “századokat”. A gunyoros Findzsa asszony
                        nevezte el így, minthogy a háziasszony körül a legidősebb hölgyek, egykori
                        leányismerősei sorakoztak, de ott legyeskedett a dévaj öregúr, Podwolski
                        gróf is, csizmáján hetykén recsegett a talp, mert csikorgósra varratta még
                        most is, s gavallérosan pengett a sarkantyú. A gróf csupa vidámság, csupa
                        derű volt, bár már túl lehetett a hetvenen. Falun akadnak még ilyen életerős
                        öregurak. A feje fehér volt, mint a friss hó, az arca piros, mint a rózsa, s
                        a beszéde csintalan, hetykélkedő, nagyzoló, mint valami kvietált huszár
                        őrmesteré olyan helyen, hol elvetheti a sulykot.</p>
					<p>- Hát te, öcsém, mért nem hordod el innen az irhádat? - zsörtölődött a gazda
                        Ferivel. - Mit udvarolsz itt a feleségemnek? Mars be a leányokhoz!</p>
					<p>- Nem lehet, kedves bátyám. Nem illenék. Hiszen én most voltaképpen nászúton
                        vagyok az új hivatalommal.</p>
					<p>- Ördög kell neked, nem hivatal. De ha kellene, se manipulálj elhasznált
                        bélyegekkel. </p>
					<p>Ezt a gonosz célzást elértette Kaprinczy Balázsné, és fölvette a kesztyűt az
                        érettebb női nem nevében.</p>
					<p>- Mi is voltunk nyíló virágok valamikor, s komámuram se volt fogatlan farkas,
                        mint most. De ha hervadtak vagyunk is immár, azért ezt bizony nem
                        érdemeltük, mert az elszáradt levendulának is van illata, forgós
                        teremtette, és az öreg pemetefű is jó orvosság az olyan krákogó öreg
                        salabakternek, mint a komám.</p>
					<p>- Hiszen éppen azért mondom - nevetett Palojtay -, mert Noszty öcsém még nem
                        krákogó salabakter.</p>
					<p>- Noszty? - rikkantott bele Podwolski gróf. - Hohohó Noszty! Melyik Noszty!
                        Mert annyi Noszty van, mint ahány tarka kutya a világon.</p>
					<p>Az öreg gróf roppant örömet tudott mutatni, ha valami új ismerősre bukkant,
                        ami nem csoda, mert ritkán esett meg vele, ismervén már az egész világot.
                        Birtokát még jóformán mint fiatalember vitalitiumba adta, s azóta mint vendég vagy utas csavarog a földtekén; egy
                        nap Kairóban van, a jövő héten disznótoron valami magyar faluban, ahonnan a
                        következő nap elutazik Monacóba, és felteszi a krupiénál a mindennapi
                        Napóleonját, egyformán fütyörészve s félrecsapott kalappal ballagván haza
                        esténként a Casinóból, akár nyert, akár vesztett.</p>
					<p>- Noszty Ferenc vagyok - felelte Feri, elnyelve a bosszúságot, hogy a
                        Nosztyakról oly félvállról szólott.</p>
					<p>- Ferenc? Én is Ferenc, te is Ferenc, a császár is Ferenc. Mit tudom én
                        abból, melyik malac ki ökre?</p>
					<p>Mindezt szeretetre méltó bonhómiával mondta, testének minden izma és
                        porcikája mozgott, a szemei hamiskásan nevettek, a homloka ragyogott, a
                        szája szélesre szétnyílt, és a tömött bajusza szálanként élni és ingerkedni
                        látszott.</p>
					<p>Feri elképedve nézett rá, mintha sértené a szó, de enyhíté a kedves, ennivaló
                        mórikálás hozzá; gondolkozott, hogy mit feleljen, de nem is kellett, Fruzina
                        mama mondta helyette:</p>
					<p>- Palinak, követünknek a fia.</p>
					<p>- Szervusz, öcsém, agyagos! - kiáltá erre kitörő lelkesedéssel, mind a két
                        kezét barátságosan, bensőségesen megrázva. - Hja, hja - folytatá ezután
                        elábrándozva és a nyelvével csettentve -, huj, de szép fehér teste volt az
                        anyádnak!</p>
					<p>Noszty Ferenc minden vére fejébe tolult, első gondolata az volt, hogy
                        felugrik, és arcul üti a tisztes hajú aggastyánt, de az olyan ártatlanul
                        nézett le rá, mit egy gyermek, szép kék szemei szinte ugráltak az örömtől, a
                        hangja csengett-bongott az elevenségtől, és a kandallóban is azon mód
                        szerint pittegtek-pattogtak, játszadoztak a tűzszikrák, mintha az ő szavait
                        kísérnék, és vele együtt pajkoskodnának.</p>
					<p>- És honnan tudja azt maga? - kérdé a fiatalember fojtott, tompa hangon.
                        Olyan sötét, nehéz volt minden szava, mint egy felhő, melyben villám
                        lakik.</p>
					<p>Mindenki érezte a helyzet kínos voltát, s szorongva, elsápadva várták a
                        kitörést. A fiatalember melle hullámosan emelkedni kezdett, orrcimpái
                        lüktettek. Oly csend lett, mint a kriptában, csak a szívek dobogását
                        lehetett hallani. </p>
					<p>- Na! Honnan tudja?</p>
					<p>Mindenki érezte a puskaporral telített hangból a készülődő robbanást, csak
                        maga az öregúr nem.</p>
					<p>- Hogy honnan? - pattant fel kedélyesen hahotázva, nagy kedvteléssel
                        ringatván magát a csípőin. - No, nézd csak! Hiszen egy hajszál híja vagy
                        annyi se, hogy nem én vagyok az édesapád, ebugatta és ebadta.</p>
					<p>A vér lassanként szökött vissza a fejéből, most már megfordítva, halotti
                        sápadtság borította el arcát, s hogy remegő kezeinek munkát adjon, egy
                        cigarettát sodort a jobb kezével, miközben a ballal bajuszát morzsolta,
                        tépegette nagy izgatottan.</p>
					<p>Mindenki feléje fordult, mit fog tenni. Az emberek összenéztek, mintha
                        mondanák: Ez mégis roppant tapintatlanság az öregtől. Szegény fiatalember,
                        hogy háborog, hogy küzd magával! Kényes egy helyzetben van.</p>
					<p>- No, mit morogsz hékás? Miért nem szólsz? - piszkálta kedves kötekedéssel
                        Podwolski, a sarkantyúit összeütve.</p>
					<p>- Azon gondolkozom - felelte Noszty epés humorral, a szemöldjeit felhúzva -,
                        hogy apagyilkos legyek-e ezentúl, vagy pedig ne legyek gentleman?</p>
					<p>Bravó, bravó! Kitört a derültség és a taps mindenünnen. Az egész társaság
                        mintegy lidércnyomástól szabadult. A “századok” összedugták a fejeiket, és
                        úgy dicsérték. Szellemesen felelt meg! Kedves fiatalember. Egy püspök se
                        felelhetett volna meg bölcsebben ennek a Podwolskinak, ennek a bolondos öreg
                        gyereknek, akinek minden szabad. Mert ha valami vitézi pózba vágja magát,
                        nevetségessé válik, ha pedig rá se hederít az öreg gróf csacsogásaira,
                        cinikus hírbe keveredik, szóval vagy krakéler lett volna, vagy cinikus, így
                        azonban pompásan ütött ki, apagyilkos se lett, és megmaradt mégis gentleman.
                        Hiába no, sokat tesz a finom nevelés!</p>
					<p>Még Tóthné is odajött, ahol egy gyűrűben vették körül Ferit az öregasszonyok,
                        megmagyarázva neki a Podwolski csintalan szabadszájúságát. Bizony, nagy
                        istencsodája, hogy még be nem verték eddig a fejét.</p>
					<p>- Ha már eddig be nem verték, ezután már könnyebben elkerüli - vélte az öreg
                        Palojtay. - Ne hadd magad, öreg Ferkó!</p>
					<p>Nem is hagyta az magát, sőt csak most kezdte megmagyarázni, miképp értette a
                        dolgot.</p>
					<p>- Hát úgy történt, hogy az öreg Labikán főispán volt akkoriban, mikor én
                        fiatalember voltam. Felmegyek a megyeházára az előszobájába, hát ott találom
                        azt a tacskót, Noszty Palit, akkor megyei aljegyző volt, és még egy csomó
                        ügyes-bajost. Azt kérdi, mi járatban vagyok. Mondom neki, egy kis beszédem
                        volna a főispánnal. “Most az alispán van bent - meséli -, utána majd én
                        jönnék, de szívesen engedem át a helyemet.” Megköszöntem neki, és körülbelül
                        így szóltam: “Félek, hogy soká várakoztatnálak, mert azt hiszem, hosszabban
                        veszem igénybe idejét, reménylem, te nem sokáig beszélsz bent?” “Ó, semmi
                        esetre sem” - felelte. “Micsoda ügyben mégysz be?” “Bagatell - mondá -,
                        mindössze megkérdezek tőle valamit.” “Akkor hát eredj be előbb te, nekem az
                        kényelmesebb.” Be is ment a lurkó, és örömtől sugárzó arccal lépett ki
                        egypár perc múlva. Közvetlen utána a főispán elé járulok, és ünnepélyesen
                        megkérem tőle a leánya kezét, természetesen a nagyobbikét, mert a kisebbik
                        tatár hercegnő, a mostani Homlódyné, még a bábuival játszott. A főispán
                        fölszisszent meglepetésében, s bosszúsan csóválta a fejét. “Ejnye, ejnye,
                        elkéstél, Ferkó öcsém, éppen most ígértem oda Noszty Palinak a leányomat.
                        Hogy nem tudtál tíz perccel előbb jönni!” Hát tudtam volna biz én, sőt maga
                        Noszty ajánlotta fel, hogy menjek be előbb, és ha szót fogadok neki, most
                        akkor az én fiam volna ez a fattyú.</p>
					<p>S édes szeretettel, szinte büszkeséggel feledte a szemeit deli alakján.</p>
					<p>- Nem is volna rossz - jegyzé meg Tóthné asszony, szokása szerint
                        összecsucsorítva száját, ha beszélt -, most már kész szolgabíró fia volna a
                        gróf úrnak.</p>
					<p>- Csakhogy ahhoz nyilván még hozzászólt volna a Labikán kisasszony is -
                        kötekedett az öreggel Palojtay -, Noszty Pál különb legény volt ám akkor,
                        mint te.</p>
					<p>- Ritka szép ember lehetett - erősítette Tóthné -, megvan az arcképe,
                        gondolom, abból az időből, mikor először választották követnek, mentében,
                        kardosan, kócsagos kalpaggal, mint valami mesebeli király. Ott függ a
                        vizitszobában, vagy tán nem is a vizitszobában. Ó, hogy romlik, mohosodik az
                        ember esze, szomorú az. No, bizony elfelejtettem, hogy hol van felakasztva.
                        Persze, tizennégy szoba, nem győzi az ember észben tartani. És mennyi
                        tömérdek takarítás jár azzal! Ó, istenem, minek is élünk? Talán csak azért,
                        hogy a szekrényeket letörölgessük. De bizony isten, alighanem a kasznárunk
                        lakásában lóg a kép.</p>
					<p>Egyszerre derültebb, világosabb lett a szoba s üdébb a levegője; mintha édes,
                        tavaszi áram lopóznék be az ablakon, pedig hát nem lehet, hisz téli este
                        van, s az ablaktáblák be vannak téve, nem a tavasz jött, hanem Tóth Mari
                        szaladt be a mamájához, annak a suhogó szoknyái csinálták azt a langyos,
                        csiklandozó szelet, mely a tavasz bűbájának adja ki magát.</p>
					<p>Bár háttal állt Tóthné, tűnődve, hogy hol is van voltaképpen a Noszty-arckép,
                        mégis megérezte a leánya közelségét, legott hátrafordult.</p>
					<p>- Mi bajod, báránykám? </p>
					<p>- Nekem semmi, hanem a szoknyám kiszakadt a ráncaiból, igazítsa meg, mama. De
                        van-e gombostűje?</p>
					<p>- No, az volna szép, ha nem lenne, mikor apádnak ezer részvénye van a
                        chicagói gombostűfabrikában, vagyis talán Davenportban van az a gyár, és ha
                        jól emlékszem, nem gombostűket készít, hanem cérnát.</p>
					<p>- Nem tudom, mama.</p>
					<p>- No, nem tesz semmit. Hogy is mondta csak boldogult keresztapád olyankor, ha
                        valamit nem tudott? Borzasztó az, hogy most már mindent elfelejtek. Így ni,
                        most már rendben van a ruhád. Föl nem foghatom, hogyan szakadhatott ki.
                        Talán valami szögben. Vagy pedig ráült valaki, és te hirtelen fölkeltél.
                        Kétségtelenül vagy az egyik, vagy a másik. Ámbátor bizonyosan lehetnek még
                        többféle esetek, csak az eszünkbe nem jutnak. De nini, nem tudod, fiam,
                        éppen arról beszéltünk, hogy a Noszty Pál arcképe melyik szobánkban van?</p>
					<p>- Amelyikbe visszük, mamácska, mert egy poháron van kifestve.</p>
					<p>- Igaz, persze, egy poháron. Hogy is tévedhettem annyira - sopánkodott
                        egyenesen Ferihez intézve a szót -, mindamellett kegyelettel őrizzük
                        atyjaura portréját. Ő valóban csinos ember volt, ámbár nincs szerencsém
                        személyesen ismerni, legalább tudtommal nem, mert nem lehetetlen egyébként,
                        hogy láttam is valahol... de ne szaladj, kérlek. Leányom, Mari; Noszty
                        Ferenc, új szolgabíránk... Ugye, már nagy leányom van, szolgabíró úr?</p>
					<p>Mari gyöngén elpirult, és egyetlen mozdulatra se volt képes, Feri meghajtotta
                        magát.</p>
					<p>- Volt már szerencsém találkozni a kisasszonnyal - mondá -, csak azt nem
                        tudtam, hogy a nagyságos asszony leánya.</p>
					<p>- Ah, és hol?</p>
					<p>- A jégen.</p>
					<p>- Szeretem, hogy rám ismert - vette fel a szót Tóth Mari, fojtott, reszketeg
                        hangon -, így legalább meg is köszönhetem, hogy segítségemre volt...</p>
					<p>- Miféle segítségedre? - kottyant bele Tóthné.</p>
					<p>- Elestem, mama.</p>
					<p>- Ó, te szerencsétlen gyermek! És ezt meg sem mondod nekem. Mutasd hamar, hol
                        ütötted meg magadat? Istenem, istenem!</p>
					<p>- Sehol se, mama! Nem fáj semmim.</p>
					<p>De Tóthné mégis megrémült, és a kezeit kezdte tördelni.</p>
					<p>- Mit tudod te azt? Ó, jaj, hogy is küldhettelek egyedül? Mit mondjak az
                        apádnak, ha megtudja?</p>
					<p>- Ugyan, ugyan, legyen eszed, édes Tóthném - csillapította Kaprinczyné. -
                        Hiszen hallod, hogy semmije se fáj. Mit akarsz egyebet?</p>
					<p>- Hogy semmije se fáj? - vágott közbe Tóthné, aki csökönyös volt, ha valami
                        irányban megindult. - Az semmit se bizonyít, édesem. Hányszor van az, hogy
                        valaki fájdalmat érez, pedig voltaképpen semmije se fáj, s az orvos azt
                        mondja: “maga egyszerű hipochonder, menjen haza, ne gondoljon a betegségére
                        többet, mely csak az idegek csalóka játéka.” Nálunk New Yorkban éppen a
                        tőszomszédunkban lakott egy előkelő asszony, Mrs. Schmitt, aki azt érezte,
                        hogy egy béka van a gyomrában, és mindennap elájult kétszer-háromszor a béka
                        alkalmatlankodásaitól. Ő maga, Schmitt asszony, azt állította, hogy
                        kiskorában itta meg a békát, s az ott nőtt meg a gyomrában; valami ilyet
                        állított. De megállj csak, lelkem, mit is mondtam? Most jut eszembe, hogy
                        voltaképpen egér volt a gyomrában, és ez megzavar most, mert most már
                        persze, ha agyonütnek, se tudom, mit mondott, miképpen került bele az egér,
                        minthogy azt, természetesen, be nem vehette vízben, mint ahogy bevehette
                        volna a kis békát. Nem emlékszel, Marikám, hogy mit mondott? Hogy nem?
                        Eredj, golyhó, tudod te jól, csak nem akarsz rajtam segíteni! Ilyenek ezek a
                        gonosz gyerekek, ha megnőnek, kinevetnek bennünket. Elég az hozzá, bent
                        érezte az egeret, és váltig jajveszékelt, hogy mardossa és harapja. A doktor
                        persze nevette az egészet, mert az egérhistóriában egy percig se hitt.
                        Alkalmasint nem Mrs. Schmitt, hanem az egér miatt, mert az egér szívesebben
                        húzódik meg egy hombárban vagy egy ócska padlásszobában, mint Mrs. Schmitt
                        gyomrában, bármennyire előkelő és tiszteletre méltó hely légyen az különben,
                        mert a lady egy tábornoknak volt az özvegye. A doktor ennélfogva egy egeret
                        fogatott valahol, s úgy tett, mintha belőle űzné ki, valamely
                        hókuszpókuszokkal, pedig az ő mandzsettája alól szaladt ki a kis egérke a
                        kellő pillanatban, amiben aztán meg is nyugodott az asszony, és semmiféle
                        marást vagy harapást nem érzett belső részeiben ezentúl.</p>
					<p>- Jó, jó - jegyezte meg Fruzina mama -, de mi köze ennek a Mari eleséséhez,
                        kedves Tóthné?</p>
					<p>- Éppen ez az - végezte be Tóthné -, hogy ha lehetnek fájdalmak, amelyekhez
                        nincsenek betegségi okok, viszont lehetnek betegségi okok, amelyekhez
                        nincsenek fájdalmak. Ma már annyi mindenféle betegség van, hogy megbolondul
                        bele az ember, ha rájok gondol.</p>
					<p>- Nem csodálom - elegyedik közbe Palojtay -, hogy annyi a képzelt betegség,
                        mikor ezeknek olyan jó termőföldjük van, mint a szülők fantáziája. Ne
                        hallgass anyádra, Mari húgom, sőt menekülj, mert még látleletet talál
                        követelni a megütött helyekről; s erre magam is vállalkoznám...</p>
					<p>Mint a héja, hirtelen lecsapott rá Fruzina mama:</p>
					<p>- Ejnye, Pista! Mikor nő be már a fejed lágya? Hogy nem szégyenled magad
                        megpirítani azt a szegény gyermeket az ízetlen, durva ötleteiddel!</p>
					<p>Palojtay erre a szájára ütött, behúzta a fejét engedelmesen a vállai közé, s
                        látván, hogy Tóth Mari fut el onnan, mint az elriasztott őzike, egy fürge
                        mozdulattal áthajolt a felesége feje fölött a tükör alatti márványasztalhoz,
                        melyen egy cserépben kinyílt kamélia piroslott, egy bimbó s egy rózsa
                        kandikáltak ki a húsos levelek közül (a figyelmes Podwolski hozta Fruzina
                        mamának), nosza leszakította nagy hamar a rózsát, és intett a szemöldjeivel
                        Nosztynak:</p>
					<p>- Szaladj csak utána, kérlek, és add át nevemben, engeszteld ki, én magam
                        most már nem merek a szeme elé kerülni.</p>
				</div>
			</div>
			<div>
				<head>TIZENNYOLCADIK FEJEZET</head>
				<div>
					<head>Csigabiga, nyújtsd ki szarvacskádat</head>
					<p>Feri se mondatta kétszer, röpült, mint a nyíl, utána, és még előbb érte utol,
                        mintsem a fiatalság közé nyitott volna a negyedik szobába. Már a harmadikban
                        elfogta, ahol egypár középkorú menyecske dominózott fiatalabb
                        férfiakkal.</p>
					<p>- Várjon csak, kisasszony, várjon csak!</p>
					<p>Mari visszafordult a hangra (tudta már, kié), el se bámult, mikor meglátta,
                        csak megállt szó nélkül, elsápadt, és mereven bámult rá.</p>
					<p>- Talán a mama kíván vissza? - kérdé tétovázón, miután némileg összeszedte
                        magát.</p>
					<p>Feri maga is bizonyos lámpalázt érzett, nem tudta, miként kezdje.</p>
					<p>- Nem, nem.</p>
					<p>Tehát?</p>
					<p>Ez a kérdés azonban nem volt kifejezve hangban, csak a Mari szemeiből
                        lehetett kiolvasni.</p>
					<p>- Ösmeri kisasszony a cinkotai kántor históriáját?</p>
					<p>Mari a fejével biccentett, miközben bársonyos szempillái lecsukódtak. Jaj,
                        istenem, mit fog hallani? </p>
					<p>- Én is mondhatnám - folytatá Feri -, most azt gondolja, hogy a voglányi
                        szolgabíró áll előtte, pedig...</p>
					<p>Mari remegni kezdett. Tehát mégis ő volna? Édes Szűz Mária, Boldogasszony
                        anyácskám, ne hagyj el! Bal kezével egy öreg karszék szerecsenfejét fogta
                        meg, hogy el ne essék, mert szédült, jobbjával a csontlegyezőt terjesztette
                        ki az arca elé.</p>
					<p>- Pedig a Palojtay István uram követe áll most maga előtt, akit azzal bízott
                        meg küldője, hogy engesztelje ki, hogy bocsánatot kérjen előbbi tréfás
                        kifejezéséért, mert azzal ijesztették meg, hogy maga megneheztelt. S ezt úgy
                        akarja jóvá tenni, hogy ezt a szép rózsát küldi. Azzal bízott meg, hogy
                        engesztelés jeléül tűzzem be a hajába.</p>
					<p>Mari elmosolyodott. Tehát mégsem ő. S ezzel egyszerre visszatért a
                        ruganyossága, bátorsága. De a mosolyába belevegyült egy kis méla szomorúság,
                        amiért nem ő.</p>
					<p>- Mit? Maga akarja betűzni? Hát még mi? Hogy a hajam közt babráljon? No, és
                        még mivel bízta meg a kedves Pista bácsi? - kérdé élénken nevetve.</p>
					<p>- Sajnos, ezzel az én szerepem véget ért - hajtá meg magát tréfás
                        ceremóniával.</p>
					<p>- De teljes sikerrel, mert elfogadom a rózsát, betűzöm a hajamba, és otthon
                        esetleg le is préselem.</p>
					<p>- És nem haragszik?</p>
					<p>- Sőt. Egyebet se szándékozom csinálni, mint egész este haragudni. Hiszen
                        “haragszom rád”-ot játszunk odabent. Nem tart velünk?</p>
					<p>- Nincsenek ismerőseim, és nem is szokásom a játékból való harag - felelte
                        Noszty szomorúan.</p>
					<p>- Pedig olyan mord tekintettel méreget, mintha énrám is haragudnék.</p>
					<p>Feri ábrándosan rázta meg fejét.</p>
					<p>- Ó, dehogy, inkább félek magától.</p>
					<p>- Hát olyan rettenetes vagyok?</p>
					<p>- Isten ments! Amit mord tekintetnek gondol, az inkább bizonyos szomorúság,
                        amely elfog.</p>
					<p>- Ha engem lát? No, maga szépeket mond nekem.</p>
					<p>- Bizonyára úgy van ez, de nem a maga személye miatt, hanem...</p>
					<p>- Hanem? - kérdé a leány merészen.</p>
					<p>Feri úgy tett, mintha megrestellné, hogy olyan céltalan okvetetlenkedésbe
                        bocsátkozott. </p>
					<p>- Eh, bolondság. Nem érdemes, hogy beszélgessünk róla. Biztosítom,
                        kisasszony, hogy nem érdekli.</p>
					<p>- Ohó, követ úr! Így nem szabadul. Ön felpiszkálta az alvó szörnyeteget, a
                        kíváncsiságomat, most már ki kell azt elégíteni. Csak halljuk most már.</p>
					<p>- Hát az az egész, ha már mindenáron kívánja, hogy megmondjam - szólt Noszty
                        látható kedvetlenséggel -, hasonlít valakihez, akire nekem nem jó
                        gondolni.</p>
					<p>A szegény Mari ezzel megint elvesztette elfogulatlanságát. Újra kigyúlt az
                        arca, elhomályosodtak a szemei, szíve hangosan dobogott, és olyan
                        ügyetlennek érezte magát, mintha üvegből lenne a lába: se szólni nem tudott,
                        se elmozdulni nem mert.</p>
					<p>- Tehát szent a béke Pista bácsival? - szólt Noszty, mintegy az elbocsátást
                        várva.</p>
					<p>Csak a szemeivel intett, és az ajkszögleteit vonta össze egy búcsúmosolyra,
                        de azt is csak félig, egész mosoly nem lett belőle, mindössze két vagy három
                        rizskásaszerű, hófehér fog villant meg a piros ajkak közül.</p>
					<p>Feri visszament a vén emberek közé, egykedvű, közömbös arccal, mint egy
                        diplomata; ha a cselszövő Máli néni látja most, bizonyosan megcirógatja az
                        orcáit (hja, a Noszty-vér nem tagadja meg magát). Mari pedig a fiatalság
                        szobájába nyitott be, de egyik sem volt ott lelkileg, ahol a testével.
                        Különösen Mari sokat adott volna egy félórai magányért, hogy átgondolja,
                        meghányja mindazt, ami lelkét foglalkoztatta. A Noszty legutolsó szavai mint
                        valami vérpezsdítő fluidum járták át egész lényét. Azt mondta, nem jó
                        gondolnia valakire, aki őhozzá hasonlít. Hátha a somlyói leánykát érti?
                        Hátha mégis a somlyói vadász ő? S ebben az esetben az előbbi nyilatkozatában
                        benne van a szerelmi vallomás is.</p>
					<p>Ideges nyugtalanság fogta el, de nem a kellemetlen, lehangoló idegesség,
                        ellenkezőleg, olyanforma volt, mintha láthatatlan szellemek mézbe
                        mártogatnák a lelkét, de voltak a méznek keserű rétegei is.</p>
					<p>“Ha csakugyan a vadász volna - mondá magában -, csak nem lenne olyan csacsi,
                        hogy rám ne ismerne. Nem, ő nem a vadász.”</p>
					<p>“Azazhogy mit beszélek - felelte kisvártatva önmagának -, hiszen én magam is
                        csak olyan csacsi vagyok, hogy nem ismerem fel határozottan. Lehet biz az,
                        hogy a vadász.”</p>
					<p>“Igaz azonban, hogy én mégis legalább ismergetem őt, fürkészek utána,
                        gyanakszom a személyében, míg ő, úgy látszik, nem is gondol arra az
                        eshetőségre; ha ő volna, lehetetlen, hogy ne gyanakodnék, mert az arcom az,
                        a termetem is az, mosolyom, szemem, hangom, mind az - tehát mégse a
                        vadász.”</p>
					<p>“Vagy, ha mégis a vadász, no, akkor ugyan csekély benyomást tettem rá.”</p>
					<p>(És szinte már olyasvalamit kívánt az istenektől, hogy inkább ne legyen hát a
                        vadász.)</p>
					<p>Szegény kis Mari! Egy láthatatlan mérleg himbálózott gondolatában
                        folytonosan, s ezer apró dolgot és megfigyelést rakott a serpenyőkbe, hol
                        ide tett valamit, hol amoda, megint átrakta, és a mérleg szüntelen
                        hullámzott, mozgott és nem állt meg eredményt mutatni. Bolondság, bolondság!
                        Nem lehet a ködöt meg a virágillatot megmérni.</p>
					<p>Ebből a sok kombinálásból, találgatásból és fejtörésből nemcsak hogy semmi
                        haszna nem volt, hanem ellenkezőleg, kár, mert olyan szórakozottan játszott,
                        és ferdén felelgetett, hogy mindennemű ékszereit, karperecét, gyűrűjét, kis
                        ezüstgyűszűjét zálogba szedték el, s miután már az se futotta, még a
                        kaméliarózsáját is oda kellett adni a hajából a végrehajtónak, a bontóvári
                        törvényszéki elnöknek, aki már törte is a fejét a kegyetlenebbnél
                        kegyetlenebb kiváltási módokon, mikor egyszerre megszólalt a kis harang a
                        vacsorához, s ki-ki szerezvén párt, aminőt lehetett, megkeresték helyeiket a
                        nagy ebédlőben.</p>
					<p>Mondani is fölösleges, hogy óriási vacsora következett, amelyben mindenki
                        megtalálta az ízléséhez és a gyomra állapotához való ételeket, a
                        becsináltaktól kezdve a francia konyha mártásai és könnyed omlette
                        soufflée-i között, elvegyítve félig véres angol húsokat és pudingokat,
                        valamint a szokásos nemzeti csemegéket: malacpecsenyét, töltött káposztát,
                        túrós lepényt, hurka-kolbászt, melyek magyar embernek és isteneknek valók,
                        de inkább isteneknek, lévén az ételek halálosak, az istenek pedig
                        halhatatlanok. Az ételeknél még csak a tósztokban volt nagyobb bőség, s ezek
                        nagy része Palojtayné egészségére zengett, úgy, hogy Fruzina mama alig
                        győzött koccintani ürmösös poharával.</p>
					<p>De mindez nem sokat érdekelte Marit. Az estének az az általános
                        nevezetessége, hogy a Palojtayné nem tudom, hányadik születésnapja csak a
                        felületen úszott, külön-külön mindenféle más nevezetességek tolakodtak elő
                        vagy bújtak ki. Mari előtt például az a jelentéktelen esemény dagadt meg
                        naggyá, hogy a malacpecsenyénél, amint egyszer lopva ráemelte tekintetét
                        Nosztyra, aki rézsút átellenben ült az asztalnál, két szép menyecske,
                        Pázsith Gusztiné és Gyurtsányiné között, éppen abban a pillanatban röpült a
                        Noszty tekintete is Mari felé (vagy hogy mindig ott kujtorgott már azelőtt
                        is), szóval nagy összeütközése lett ebből a két égő planétának, hirtelen
                        mindenik elkapta a maga tekintetét, s Mari azonfelül elpirult, és a
                        tányérjára nézett, mint egy bűnbánó Magdolna, miközben ekképpen
                        elmélkedett:</p>
					<p>“Ha elszomorítja az én arcom látása, hát ugyan minek nézeget?”</p>
					<p>A Feri környékén egy kis feleselés támadt. Klementy szerkesztő a vad tósztok
                        során Tóth Mihályt is felköszöntötte, de annál az ékes mondatnál, hogy
                        tekintsünk vissza a múltba, közbemordult Kaby Józsi:</p>
					<p>- Én ugyan nem tekintek, mert ott minket megvertek.</p>
					<p>- Van ott elég dicsőség följegyezve a történelemben - folytatá a szónok.</p>
					<p>- Egyetlenegy trükk van, az, hogy Zsigmond királyt becsuktuk Siklós várába -
                        disputált Kaby. - Hogy jött ki onnan, azt szeretném én tudni.</p>
					<p>S fenyegetőleg rázta meg az ökleit.</p>
					<p>- Bizonyosan valamelyik Noszty eresztette ki jó pénzért - hasadt ki
                        valahonnan egy gunyoros hang.</p>
					<p>Feri szemeiben, ki eddig hallgatagon ült két csinos szomszédnője közt, villám
                        gyúlt ki. Hamarporú ember volt, fölszisszent, s harsányan, fenyegetőn
                        mondá:</p>
					<p>- Valaki mostan kőbe hágott! (És háborgó tekintetét körülhordozta a patkós
                        asztalon.) Ki volt az?</p>
					<p>Szép volt így felindulva, mint egy riasztott tigris, kit nyíl hegye ért.
                        Marinak legalább nagyon tetszett.</p>
					<p>Síri csend következett. Senki se felelt.</p>
					<p>- Egy német van köztünk - csóválta a fejét Kaby Jóska, és röhögött.</p>
					<p>Klementy ezentúl háborítatlanul folytatta tósztját, mely abban csúcsosodott
                        ki, hogy a modern kornak másféle hősei vannak, mint azelőtt; a Lehelek, a
                        Botondok, Kinizsiek kora lejárt, éljenek a Tóth Mihályok, akik nem a törököt
                        verik meg, hanem a zsidót, ősi földet szereznek becsületes munkájukkal, és
                        azt úgy mívelik, hogy a legöregebb gazdák is bámulják.</p>
					<p>Tóth Mihály, aki valamivel lejjebb ült, a leányával átellenben, láthatólag
                        röstelkedett, a szeleburdi szerkesztő dicséretei általában gyanús
                        természetűek, s legott megindul nyomukban a találgatás, mennyibe kerülhet.
                        Tisztes, deresbe vegyülő hajú öregúr volt, kemény, határozott vonásokkal,
                        keveset beszélt, de mindég higgadtan. Magas, kidudorodó homloka, tiszta
                        fényű szemei kiváló értelmet árultak el, csak az esetlen mozdulatain
                        látszott a mesterember.</p>
					<p>- Nono - szólt csendesen, s igyekezett mindjobban elbújni a nagy testű
                        mezernyei tiszteletes asszony válla mögé, kinek lovagjául volt
                        odaültetve.</p>
					<p>Mindamellett sokan felálltak Klementyn kívül is, s odajárultak koccintani a
                        kevésbé rátartó urak közül, még Noszty is.</p>
					<p>- Noszty szolgabíró vagyok.</p>
					<p>- Azt vettem észre - mosolygott Tóth Mihály.</p>
					<p>- A másik pólust - folytatá Feri -, a munka emberét kívánja megtisztelni a
                        munkátlanság embere.</p>
					<p>- Munkátlanság! - kottyant bele Klementy. - Ahogy vesszük. Ki szereti a
                        munkát? Bolond, aki szereti. Nem igaz, mi? Apellálok minden okos emberre.
                        Lám, a méhek a legmunkásabb állatkák, de még azok se szeretik a munkát. Azt
                        hallom, kivittek egy köpűt Brazíliába, s látván, hogy ott örökös nyár van,
                        gondolták magukban, minek dolgozzunk? - és nem dolgoznak többé.</p>
					<p>- Ejnye, ejnye, Klementy - pirít rá Findzsa asszony, miután már a Tóth Mihály
                        körüli diskurzus általánossá vált -, mi lelte, hogy ma így antalkodik? Előbb
                        dicsőíti a munkát, most meg már leszólja a sárga földig.</p>
					<p>- Mert én sokoldalú ember vagyok - védekezett sunyi ábrázatát mind a két
                        kezével megvakarva -, és csak Noszty úrra értettem, aki nyári éghajlat alatt
                        született.</p>
					<p>- Csakhogy az én nyaram csak az én tavaszomig tartott - felelt Feri némi
                        keserűséggel -, és ezentúl bizony már nekem is munkával kell megkeresnem a
                        mindennapi kenyeremet.</p>
					<p>- Nem szakad meg abba a méltóságos úr - nevetett a szerkesztő.</p>
					<p>- Ugyan hagyja, kedves szerkesztő úr, ne méltóságozzon engem.</p>
					<p>- Kérem, kérem, császári királyi kamarás, tehát méltóságos.</p>
					<p>(Hm, tehát kamarás - sóhajtott Mari -, azért olyan rátartó.)</p>
					<p>- Az csak a kriptának szól - felelte Noszty szerényen -, a családi
                        csontoknak. Nekem magamnak inkább csak a “tekintetes” titulus jár, s ezt is
                        azzal a tudattal kell viselnem, hogy más alkalmasabb, erőteljesebb emberre
                        volt szabva. </p>
					<p>- Ujhuj! - rikkantott közbe a pofitos Kaby Jóska, aki idefigyelt fél füllel,
                        máskor lőnye ember, de ha bort lát, szaporamalom. - Ne restelld! Mit
                        restelled? Vármegye kenyerét aki kapja, az marja. Én se restellném, ha én
                        húztam volna ki alólad a gyékényt, hát punktum. Csak egyet ismerj el,
                        brúderkám, hogy huncut a német. Amiért viszont én elismerem, hogy az a jó,
                        mert ha a német nem volna huncut, nem tudnánk kire haragudni, s anélkül rég
                        belénk penészedett volna a nemzeti virtus.</p>
					<p>Erre aztán úgy illett, hogy Noszty, mint fiatalabb, átsétáljon a túlsó
                        oldalra, és a Kaby Józsi poharát megérintse a maga poharával.</p>
					<p>- Kellemes fiatalembernek látszik - jegyezte meg Tóth Mihály Nosztyra, a
                        szomszédasszonyhoz fordulva.</p>
					<p>- Hm - felelte a tiszteletesné csókaszemével a fiatalemberre pislogva. - Azt
                        hallottam, hogy egy kicsit lacsuha természetű. Az apja se egészen kóser
                        ember. És milyen gőgös, kivált az országgyűlési ciklusok közepén! Egy Pesti
                        Napló-t hord szüntelen a zsebében, s mikor valaki olyan jön szembe az utcán,
                        akit nem akar megismerni, kiveszi, beletemeti a fizimiskáját, és az olvasást
                        mímelve megy el az ember mellett.</p>
					<p>Többé-kevésbé efféle semmiségek mondattak és történtek az asztalnál, s
                        természetesen sokáig ki nem elégíthették az igényeket, kivévén az emberiség
                        “tisliző” részét. A mindkét nembeli ifjúságnak a talpa viszketett, táncra
                        készülődének, az öregurak a kártyaszobába vágytak, a tantuszaikhoz, s
                        türelmetlenül lesték, mikor bont asztalt az elnöklő Fruzina mama. Bontana
                        is, ha a locsi-fecsi Podwolski pontot tudna csinálni; színes szerelmi
                        kalandjai egymásba fonódnak, mint a szederindák.</p>
					<p>Végre azonban mégis fölemelkedik a háziasszony, s az a bizonyos suhogás
                        támad, mint mikor egy nagy madárcsapat felrebben. Hangzanak is mindjárt a
                        vezényszavak. “Ki az asztalokkal!” zsibong az ifjúság. “Előre, uraim, amiből
                        élünk!” - sorakoznak csatarendbe a kártyások. Csak az örök szomjúság
                        rabszolgái várják gyámoltalanul, hogy melyik szobát teszi meg a háziúr
                        “kredenc”-nek, ahova aztán be lehet húzódni iszogatni, disputálni,
                        csibukozni, sőt még dalolni is.</p>
					<p>Feri az öregurakhoz csatlakozott, s leült az egyik tarokkasztalnál gibicnek,
                        a Tóth Mihály háta mögé (ki tudja, mire lesz az jó valamikor). Ott különben
                        hasznát is vették, mert az egyik partner, Palojtay, váltig futkározott, hol
                        ide hívták, hol oda hívták rendet csinálni, s ilyenkor, mert az idő pénz,
                        hogy folytonossági hiány ne legyen a játékban, ő helyettesíté a házigazdát.
                        Egész este nem mozdult, anekdotákat mondott, savanyúvizes bort töltött a
                        játékosoknak, és kiszolgálta őket. Szóval hasznos ember volt, megbecsülték,
                        s amikor Tóth uram valami nagyobb játékot akart kimondani, “ultimót” vagy
                        “szólót”, mindég hátrafordult, amint ez már illendő dolog a rokonszenves
                        gibiccel szemben, s csak ha az jóváhagyólag intett a szempilláival,
                        kiáltotta ki nagy élénkséggel:</p>
					<p>- Szóló, ha vizet iszom is!</p>
					<p>Pedig a nagyteremben, ahol a tánc folyt; erősen várta “valaki”. Ha tudta
                        volna, talán otthagyta volna a hatalmas skíz szürke híveit, vagy hogy talán
                        tudta, és azért nem hagyta ott.</p>
					<p>A csillár gyertyái már körömhegyig égtek a nagyteremben, új gyertyákat raktak
                        fel a cselédek, hullámzott a sokaság, a mamák bóbiskoltak a szögletekben, a
                        táncosok nagyrészt már kifáradtak, és újak szilajodtak neki. A
                        pletykázószobákból, a kredencből bekukkantanak az unatkozók, csak ő nem
                        mutatkozott, akit Tóth Mari várt. Különös ember! Gőgös-e, vagy
                        világgyűlölő? Valóságos rejtély. Bizonyosan befogatott már, és elment.
                        Amennyire az udvarlóitól tehette (nem nagyon tehette, mert körüldöngték,
                        mint a méhek a jázmint), mindég figyelte az ajtókat, jönnek-mennek az
                        emberek, de ő nem mutatkozott. Szeretett volna kérdezősködni felőle, de nem
                        mert. Fruzina mama bizonyosan tudja, mert őtőle nyilván elbúcsúzott, de
                        isten ments meg Fruzina mama előtt szóba hozni, gyíkszeme van, mindjárt
                        leolvasná velök a titkos gondolatait. Ámbár iszen azok se olyanok, hogy
                        szégyenkeznie kellene miattok, hacsak nincs alattuk még egy réteg: a
                        legtitkosabb gondolatok.</p>
					<p>Nincs, nincs. Ó, dehogy! Semmi sincs. Mindössze táncolni szeretne a
                        méltóságos kamarás úrral. Egy kis ártatlan kíváncsiság az egész. Úgy rémlik
                        neki, hogy a csárdástáncáról holtbizonyossággal meg tudná állapítani, ő
                        volt-e a somlyói vadász vagy nem, mert ez a bolondos kérdés még mindég ki
                        nem párolgott a fejéből, nem is akar és nem is fog, talán örökkön-örökké
                        megmarad a gyanúja, és bosszantani fogja. Mert hátha alakoskodik a kamarás
                        úr? S ó, milyen bosszúság, az ő (a Mari) szeme is csalódhatik az arcban,
                        emlékezete a hangban - hanem ha táncolna vele egyet! Minden hazudhat, csak a
                        láb nem, mely egyforma ritmusban igazodik a muzsikához.</p>
					<p>Hogy ez a kívánsága nem teljesült, udvarlóival éreztette, akik hosszú orral
                        szóródtak szét. Az elnököt megsértette valamivel, duzzogva befogatott, és
                        hazament, a kis báró pedig a mamájához sietett panaszkodni.</p>
					<p>- Mari rosszul bánik velem. Úgy látszik, semmi se lesz a reményeidből. Hagyj
                        nekem békét ezzel az aranybékával. Én holnap visszamegyek Pestre.</p>
					<p>- Persze. Az orfeumi dámádhoz. No, hallod, abból semmi se lesz. Hát miből
                        következteted, hogy rosszul állnak az ügyeid?</p>
					<p>- Azt mondta, megvet, ne kerüljek többé a szeme elé.</p>
					<p>- És miért?</p>
					<p>- Amiért, azt mondja, én kiáltottam közbe a vacsoránál, hogy Zsigmond királyt
                        valamelyik Noszty bocsátotta ki a siklósi börtönből jó pénzért, s aztán
                        mikor Noszty fenyegetőleg jelentkezésre szólította föl a közbeszólót,
                        meglapultam, mint a gomba a fűben.</p>
					<p>- Miért is nem jelentkeztél?</p>
					<p>- Majd bolond vagyok, hogy felaprított volna az a tigrispofájú.</p>
					<p>- Igaz, igaz - mondta a bárónő, megsimogatva fiacskája szöszke fürtjeit -, de
                        látod, az ilyen éretlen leányok szeretik a hősöket, magokba falják a
                        regényekből. Legalább eltagadtad volna, hogy te kiáltottál közbe.</p>
					<p>- Az ám. Hiszen akartam én. De ráismert a hangomról.</p>
					<p>- Te! Ha az a te hangodat száz közül megismerte, holott én se is ismertem
                        meg, akkor bizonyosan szeret téged. Légy nyugodt, megbékültök.</p>
					<p>S ezzel fölkelt, és fölkereste Tóthnét, hogy fia ügyét megfeljebbezze nála.
                        Tóthnénak, ki egy csoportban beszélgetett, igen jólesett, hogy a báróné
                        bizalmasan félrehívta és hogy az egész világ látja, amint az
                        ablakmélyedésben tárgyalnak együtt. Egy-két mézesmázos szó elég volt, s
                        Tóthné jól fel volt húzva, amilyen jól csak fel lehet húzni egy hibátlan
                        szerkezetű, ketyegő órát.</p>
					<p>- Ó, istenem - mondta a befejezett beszélgetés után visszatérve csoportjához
                        -, milyen más ez az arisztokrácia! Milyen finomak ezek a nők! Még a hangjuk
                        is olyan lágy, mint a brüsszeli csipke. Csak azt nem értem, hogy miért
                        hiányzik elöl a két felső szemfoga, és hogy nem csináltat helyettük
                        álfogakat. Párizsban ismertem egy Lambelle nevű grófnőt, annak is éppen az a
                        bizonyos foga hiányzott. Talán divat. De ezer bocsánat, meg kell keresnem a
                        leányomat.</p>
					<p>Föltette a lornyettjét némi előkelő reminiszcenciák szerint, s körülnézett,
                        de csakhamar visszafordult:</p>
					<p>- Ó, nem, nem. Talán mégsem divat. A Lambelle grófnő fogát a hátaslova rúgta
                        ki, s nem föltehető, hogy a ló tudta volna a divatot... Ámbár azt mondta a
                        komornyik, hogy igen magasvérű ló volt. Az úr meglőtte szegény párát... Ó,
                        még most is sírhatnék, ha a szegény lovacskára gondolok.</p>
					<p>Eközben megpillantotta Marit a csillár alatt.</p>
					<p>- Szent ég! - kiálta, hozzátipegve. - Mind a ruhádra csepegnek ezek a
                        gyertyák. Azt gondolod, hogy Worth úr ingyen adja a ruhákat? Gyere csak,
                        gyere, gonosz gyermek, hadd mossam meg a fejedet. A bárónő panaszkodik, hogy
                        rosszul bánsz a fiával.</p>
					<p>- Azzal az apalinszívűvel - mondá a leány fitymáló hangon.</p>
					<p>- Már akármilyen szívű, de ez a szív hozzád húz. Én nem mondom, hogy borulj
                        az ölébe, és ez nem is valami elegáns dolog, azt se mondom, hogy menj hozzá
                        férjhez, mert tudod, hogy az apád milyen bogaras, de legalább szépen bánj
                        vele, mert mindenesetre megtiszteltetés, hogy egy arisztokrata...</p>
					<p>- Pakfon-arisztokrácia - dünnyögte ajkait elbiggyesztve.</p>
					<p>- Az arany veled vegyülne hozzá.</p>
					<p>- Nem szokás, az aranyat pakfonnal vegyíteni, mama.</p>
					<p>- Neked ma valami bajod van, Mari.</p>
					<p>- A fejem fáj, mamácska.</p>
					<p>- Talán haza akarnál jönni.</p>
					<p>- Azt hiszem, jó volna, ha hazamennénk.</p>
					<p>- Eredj hát, keresd meg az apádat valahol a kártyázók közt, és figyelmeztesd
                        a hazamenetelre. Majd otthon beszélünk a dologról.</p>
					<p>Mari végigment a szobákon, és sok kérdezősködés után végre ráakadt a
                        szobalabirintusban a kártyabarlangra, s élénken elpirult, mikor betoppanva
                        ott látta Nosztyt az apja mellett, kéklő füstfelhőbe takarva.</p>
					<p>- Engem keresel? - mosolygott rá az öreg Tóth olyan szeretetteljes
                        pillantással, mint aminővel a pagátot veszi észre az ember.</p>
					<p>- A mama küldött, apuska, hogy már haza akarna menni.</p>
					<p>- Ohó! Az lehetetlen!</p>
					<p>- Miért, apa?</p>
					<p>- Mert két ultimó van rajtam és egy szóló.</p>
					<p>A leány ráemelte szemeit, hogy hol van rajta az a két ultimó, amitől nem
                        mozdulhat, s úgy tett, mintha csak most venné észre Nosztyt.</p>
					<p>- Hát maga nem táncol?</p>
					<p>- Nem! - felelte kurtán.</p>
					<p>- Nem is szokott?</p>
					<p>- Nemigen.</p>
					<p>- Sohase táncolt?</p>
					<p>- De igen, egyszer-másszor.</p>
					<p>- Eredj csak, fiacskám, innen a füstből - szólt az öreg Tóth -, mondd meg a
                        mamának, hogy várjatok még. És talán te is fordulj még egy-kettőt, míg a
                        kártya fordul.</p>
					<p>Mari hidegen biccentett a fejével Noszty felé, sarkon fordult, szoknyái
                        megsziszegtek, s azzal szapora léptekkel elhagyta a szobát, de kisvártatva
                        visszatért ijedt arccal.</p>
					<p>- No, mi baj megint?</p>
					<p>- Nem merek kimenni - mondotta szégyenlősen.</p>
					<p>- Hogyhogy? - kérdezte Tóth úr szórakozottan, a kártyáit rendezve.</p>
					<p>- Egy nagy kutya fekszik a szomszéd szoba küszöbén. Olyan csúnya! És rám
                        vicsorítja a fogait, amikor át akarom lépni.</p>
					<p>- Hát kergesd el! Mondjad neki, hogy “csiba, te!”</p>
					<p>- Hiszen kértem már, de nem akar elmenni.</p>
					<p>- Ó, te bolondos kis fruska! - nevetett Tóth úr, hogy a szemei is
                        belenedvesedtek. - Kontra! Harmadik vétel.</p>
					<p>- Az a Cuzka agár lesz - vélte a megkontrázott Palojtay. - Eredj, Noszty
                        öcsém, vezesd ki a húgomat. Miféle gavallér vagy te? Különben nem bánt az,
                        szívecském, senkit. Öreg kutya az már, még a nyulat se bántja, penzióban
                        van.</p>
					<p>Noszty kikísérte Marit, pedig szükség se lett volna rá, mert egyik udvarlója,
                        Kevermesy Antal eleibe jött már felkérni egy valcerre.</p>
					<p>- Nem adok kosarat, de csak egy tourra vállalkozom, mert már fáradt vagyok.
                        Ugyan, kedves Noszty, vállalja addig ezeket az én családi csontjaimat.</p>
					<p>Nosztynak dobta oda a szépfaragású elefántcsont legyezőjét. Noszty
                        elmosolyodott a célzásra, és elkapta ügyesen.</p>
					<p>Nemsokára visszatért lihegve, ahol Noszty állt, a nagy terem ajtajához.</p>
					<p>- Nos, nem vesztette el a csontjaimat?</p>
					<p>- Megvannak. De maga, úgy látszik, elvesztette az én rózsámat, vagyis a mi
                        rózsánkat.</p>
					<p>- Dehogy.</p>
					<p>- Hát talán nem tűzte fel, pedig úgy szólt az alku?</p>
					<p>- Feltűztem, tekintetes szolgabíró úr, igenis, feltűztem, instállom - szólt,
                        kecsesen mórikálva magát, mint a parasztmenyecskék szoktak a bíróság előtt
                        -, de valami más történt vele.</p>
					<p>- Talán odaadta valakinek?</p>
					<p>- Olyasvalami, de mégsem egészen.</p>
					<p>- Nem értem.</p>
					<p>- Kíváncsi rá?</p>
					<p>- Ó, hogyne.</p>
					<p>- No, lássa, én is kíváncsi vagyok valamire, amit csak ön mondhat meg.</p>
					<p>- Ugyan mire? - érdeklődött Noszty.</p>
					<p>- Tudja mit - indítványozta Mari -, tegyünk úgy, mint az ellenséges táborok;
                        kicserélik a hadifoglyaikat. Én kielégítem a maga kíváncsiságát, maga meg
                        kielégíti az enyimet.</p>
					<p>- Nem bánom.</p>
					<p>- Hát ki kezdje?</p>
					<p>- Kezdje el a kisasszony.</p>
					<p>- Jól van, de üljünk le ide, éppen van itt két üres szék, mert én már nagyon
                        fáradt vagyok.</p>
					<p>Leültek két ablak közé, Feri egy nádszékre, Mari pedig elhelyezkedett egy
                        magas bőrkarszékben, olyan volt, mintha trónon ülne, lábait fölrakta a
                        karszék alsó rámájára s gondosan, kacéran elrendezte a szoknyája redőzetét,
                        de annyit mégis künn hagyott az apró lábaiból, amennyitől a szem
                        megrészegszik.</p>
					<p>- Hát hogy hova lett a kamélia, kérdi? Biz azt elvették tőlem zálogba. No,
                        mit néz rám? Ami igaz, igaz. Ügyetlenül felelgettem a “haragszom rád”-ban.
                        És ez még semmi se volna, hanem elvették a brossomat és gyűrűmet is.</p>
					<p>- Ki vette el?</p>
					<p>- Egy fiatalember. És ez se volna még semmi, ha visszaadná, de nem adja.</p>
					<p>- Micsoda? A gyűrűt se?</p>
					<p>- Természetesen azt se.</p>
					<p>Noszty nyugtalanul mozdult meg.</p>
					<p>- Hogy lehet az?</p>
					<p>- Megharagudott valamiért, és hazament, a tárgyakat pedig a zsebében
                        felejtette. És ezzel most már én készen vagyok.</p>
					<p>- Vagyis hogy most már én következem.</p>
					<p>- Nincs másképpen.</p>
					<p>- Tehát parancsoljon.</p>
					<p>Mari az egyik ablakfüggöny csücskét morzsolgatta, fejét a bal vállára
                        hajtván, lopva kémlelte a félig becsukódó pillák alól Noszty vonásait.</p>
					<p>- Maga a vacsora előtt azt mondta nekem, hogy nem nézhet rám...</p>
					<p>- Nem, nem azt mondtam, nem úgy értettem - tiltakozott Noszty azzal a
                        fölényes mosolygással, ahogy egy napon komoly ember szokott végighallgatni
                        egy bohó gyermeket.</p>
					<p>- Ne vitatkozzunk, kérem, erről. Tudja, én amerikai leány vagyok, szabad
                        levegőn és szabad beszéden növekedtem fel. Tudom, hogy maga indokolta, miért
                        szomorítja a látásom. S éppen csak erről az indokról van most szó. Magát azt
                        a tényt, hogy engem nem szeret látni, kikapcsolom. No, meg van elégedve? Sőt
                        megengedem, hogy hunyja be, ha akarja, a szemét, mikor velem beszél...
                        Kérem, kérem, ne szóljon közbe, mert mondom, nem ez a tárgy van szőnyegen.
                        De az indoklása tett kíváncsivá. Ön azt mondja, hogy ismert vagy ismer
                        valakit, aki a csalódásig hasonlít hozzám. Lássa be, hogy ez engem
                        felbirizgált, és folytonosan csiklandozza azóta a fantáziámat. Az ember
                        elvégre nem lehet közömbös a maga hasonmása, hogy is mondjam csak, a
                        Doppelgängerje iránt, kivált ha asszonyfajta. Úgy szeretném, de úgy
                        szeretném tudni, ki ő, hogy hívják, merre van hazája, milyen a lelke, a
                        sorsa, és mindent, mindent, ami rá vonatkozik, mert úgy képzelem, hogy az
                        nekem egyedüli testvérem a világ valamennyi emberi lénye között. Ó, mondjon
                        nekem róla egyet-mást. De mi lelte, hogy úgy elszontyolodott?</p>
					<p>Feri mélyen sóhajtott, s pillanatnyi csend állt be; hallani lehetne a fejük
                        feletti óra tiktakját, ha a muzsika nem szólna, s ha vagy tíz pár nem
                        keringőzne a teremben. Hanem azért mégis csend volt az, csend a zajban,
                        amelyet csak ők észleltek, s csak őket nyomta.</p>
					<p>- Inkább csak bosszankodom - szólt Noszty szembetűnőleg kelletlenül, szinte
                        vontatva, s bizonyos melankóliaszerű köd borongott a homlokán. - Magamra
                        bosszankodom, kisasszony, hogy olyasvalami csúszott ki a szájamon, amiről
                        nem szokás beszélni. Nincs annak se értelme, se formája. De már megtörtént,
                        s minthogy úgy állapodtunk meg, hát kielégítem a kíváncsiságát, de azt
                        hiszem, nem lesz megelégedve.</p>
					<p>- Miért hiszi?</p>
					<p>- Mert a Doppelgängerje nem a felső tízezrekből való.</p>
					<p>Tóth Mari vállat vont, s hanyagul hátradobta magát a karszékben, mire
                        összeomlott a ruhája előbbi redőzete, s más hullámvonalak keletkeztek a
                        fácánszín szoknyáján.</p>
					<p>Ferinek a szemét kápráztatta ez, elfordította a fejét, inkább nézett bele a
                        csillár remegő lángnyelveibe; az nem olyan veszedelmes.</p>
					<p>- Az iparosok egy mulatságán ismertem meg az elmúlt ősszel a Somlyó
                        hegyen.</p>
					<p>Tisztán látott, hiszen már tudta, és mégis a szédület fogta el, mikor most,
                        mint kétségbevonhatatlan tény állt elébe, ami csak sejtelem volt és később
                        valószínűség. Sápadt lett, mint a fal, és úgy érezte, hogy a szíve hevesen
                        ver, míg a torkát, mintha egy csontos kéz szorítaná össze.</p>
					<p>- Úgy?... Igen? - mormolta rekedten -, a Somlyó hegyen? - Majd álmodozva
                        tette hozzá: - No és?</p>
					<p>- Egy fiatal leány volt ott...</p>
					<p>Egy kissé összeszedte magát, s hogy a megindulását palástolja, csintalan
                        mosollyal szólt közbe:</p>
					<p>- Mindjárt gyanítottam, hogy nem egy fiatal zerge vagy medvebocs.</p>
					<p>- Úgy értettem, hogy lehetett volna menyecske is, de leány volt.</p>
					<p>- Valami csizmadialeány?</p>
					<p>- Bizonyára szegény sorsú, amint mondta, komorna vagy ilyesmi, valami
                        úrnőnél.</p>
					<p>- Természetesen nagy lábakkal és vörös kezekkel - kötekedett Tóth Mari,
                        fitymáló mozdulattal.</p>
					<p>- Ej - pattant fel Noszty éles hangon, melynek ércét szokatlan melegség
                        töltötte meg -, egy hercegkisasszony is elbújhatna mellette!</p>
					<p>Lázas öröm töltötte el a leány vonásait, szemeibe fényes csillagok költöztek,
                        arcán piros rózsák nyiladoztak egyszeribe. Milyen jó ilyenkor a legyező,
                        mellyel mindezt el lehet takarni. Asszonyfegyver az, nem csupán
                        csecsebecse.</p>
					<p>- Ah, ah - ismételte egypárszor gépiesen, mintha a többi nem érdekelné,
                        szétterjesztve két karját, mint mikor a madár el akar szállni, vagy mint
                        mikor az embernek ásítani van kedve, s fáradt derekát egyengeti. A
                        nevelőintézetben csináltak így az unalom jelzésére, de mivelhogy illetlen
                        volt, mindig hozzászőttek valami alkalmas mondatot, melynek kapcsában a
                        kezek eme kiterjesztése ártatlan illusztrációnak tűnt fel, pl.: “Van nekünk
                        egy tehenünk, ekkora szarvai vannak!” Ehhez a jámbor pajkossághoz nyúlt a
                        gonosz vadász kijátszására. Tobzódott a lelke kéjes diadalban. Hm, itt
                        vergődik most a hálóban. Úgy kell neki. Nem árt egy kicsit megkínozni.</p>
					<p>- Ön, úgy látszik, egy mesebeli hamupipőkére akadt, kinek a lábára magától
                        ugrik rá az aranycipellő. </p>
					<p>- Ráakadtam, de köd előtte, köd utána, mindjárt el is vesztettem, s nem
                        hiszem, hogy valaha megtaláljam - felelte Noszty szomorúan, csendesen,
                        mintegy önmagához beszélve.</p>
					<p>- Hogyhogy?</p>
					<p>- Nem akarta megmondani, hol lakik, kinél van, s minden keresésem hasztalan
                        azóta.</p>
					<p>- Ó, szegény ember! - sopánkodott Mari tréfásan. - S tényleg kereste?</p>
					<p>Elemében volt. Nem tudott mit csinálni a pajkosságtól. A cipője sarkaival
                        veregette a szék lábait.</p>
					<p>Noszty csak a fejével bólintott, hogy kereste.</p>
					<p>- Ej, Noszty, Noszty - és szemrehányólag fenyegette meg ujjaival -, mondja
                        meg nekem, de tegye szívére a kezét, és ne vegye tőlem rossz néven, hogy
                        pártját fogom az én kis Doppelgängeremnek, mire való az, hogy keresi? Minek
                        bántja szegénykét?</p>
					<p>- Az már igazán az én dolgom - válaszolta hűvösen, és felkelt a székről.</p>
					<p>- No, no, csak üljön vissza! Még nem végeztünk, uram. Nem szabad haragudni.
                        Mondja meg nekem őszintén, ha már ennyi bizalomra méltatott, mi célja van
                        azzal, hogy keresi? Mit tenne például, ha megtalálná?</p>
					<p>- Mit tudom én azt?</p>
					<p>- Csak nem venné el feleségül?</p>
					<p>- Ki tudja?</p>
					<p>- Egy szobaleányt? Egy Noszty?</p>
					<p>- Megtették ezt már nagyobb urak is.</p>
					<p>Hanem iszen nem ment ez a beszélgetés komolyszámba, inkább csak kötekedő
                        incselkedés volt, s azt is hirtelen megszakította a Tóthné érkezése, ki már
                        mindenfelé kereste Marit, hogy indulnak-e vagy sem.</p>
					<p>- Apa még nem akar menni - jelentette Mari, s hófehér homlokán egy árnyék
                        suhant el, az elégedetlenség, hogy zavarják.</p>
					<p>- Jó, jó, de hát miért nem jössz az ilyet megmondani, látod, már a wikler is
                        rajtam van.</p>
					<p>- Elmerültünk, mamácska - mentette magát mosolyogva -, egy érdekes
                        témába.</p>
					<p>- Valami titok?</p>
					<p>- Noszty úr beszél nekem valakiről, aki nagyon hasonlít hozzám.</p>
					<p>- Bolondság, bolondság - hadarta Tóthné -, mikor olyan fityfirity iskolás
                        leányka voltál, mindig azt mondták, hogy szakasztott olyan vagy, mint az
                        apád, némelyek ellenben esküdöztek, hogy színről színre engem látnak benned.
                        No, ha ez igaz lett volna, akkor nekem is hasonlítanom kellett volna
                        apádhoz, pedig én sohasem hasonlítottam hozzá... azt kikérem. Ámbár nem
                        mondhatom, hogy csúnya ember lett volna, inkább csinos volt, és a szemei is
                        kékek voltak, sőt meglehet, hogy most is kékek. Tehát még visszavigyem a
                        wikleremet, mit gondolsz?</p>
					<p>- Vidd vissza, mama.</p>
					<p>Tóthné szorosan a falak mellett, hogy a táncoló párok fel ne lökjék,
                        visszatipegett a bundaszobába, Mari pedig az elmélázó Noszty felé
                        fordult.</p>
					<p>- Mondja csak, tényleg nagyon hasonlít hozzám?</p>
					<p>Úgy tett, mintha már elejtette volna a fonalat; mintha a lelke nem volna
                        jelen, s talán annál a másiknál kódorognék.</p>
					<p>- Mit tetszik kérdezni? Őt? Ó, igen. A megszólalásig, sőt a megszólaláson
                        túl, mert a hangja is hasonlított.</p>
					<p>- Jaj de szeretném ismerni! - csacsogott a leány, megeredt a szava, mint a
                        forrás vize, ha a rajta fekvő kő elgurul. - Ha én király volnék, vagy mit
                        beszélek, királyné, és volna ilyen hasonmásom, palotahölgynek tartanám
                        magam mellett. Milyen pompás dolgok sarjadzhatnának ebből!</p>
					<p>- Ugyan.</p>
					<p>- Két személyben volnék, s ha olyat tennék, ami a királynénak nem illik, ezt
                        akkor ő vállalná. Ha az urammal kellene valami kellemetlen dolgot igazítani,
                        a másik személyemet küldeném, kivált amikor mérges lenne az uram, ti.
                        őfelsége. (Édesdeden nevetett hozzá s Ferit is láthatólag gyönyörködtette a
                        rakoncátlan vidámsága.) Aztán mi mindent lehetne csinálni! Egyszer csak azt
                        írnák a magyar újságok, hogy a királyné megjelent ma Bontóváron a református
                        templomban, és együtt énekelte a hívekkel a zsoltárokat, mire a bécsi
                        újságok vadul cáfolnának, hogy ez nem igaz, mert a királyné ugyanabban az
                        órában reggelit adott Bécsben a Hofburgban, s a cercle után kikocsizott
                        Ferenczy Idával a Práterbe. Hahaha! Milyen marakodás, veszekedés lenne
                        ebből.</p>
					<p>- Ej, ej, Mari kisasszony! Hát így csapná be az alattvalóit? Csakhogy azoknak
                        is volna ám eszük.</p>
					<p>- Rá nem jönnének, higgye meg.</p>
					<p>- Dehogynem. Ferenczy Ida határozna. Ahol Ferenczy lenne, az vétetnék igazi
                        királynénak. A két egyforma királynéhoz két egyforma Ferenczy Ida is
                        kellenék.</p>
					<p>Egyre beljebb csúsztak a “zöld” beszélgetésbe, akár egy bakfis és egy
                        gimnazista; napsugárból, ködből, naiv bohóságokból font kötéllétrán
                        lépegettek az égbe. S útközben úgy nekimelegedett a Noszty szíve, hogy a
                        jóság harmatját izzadta ki; restellni kezdte, hogy ilyen alattomos tőrt
                        vetett az ártatlan, kedves leánykának. És talán vissza is riad az utolsó
                        percben, ha meg nem vigasztalja, hogy nini, hiszen Mari is komédiázik. Ohó,
                        hisz akkor az ő dolga nem galádul kivetett háló, hanem szabályos lefolyású
                        párbaj. Hát csak hadd folyjon tovább. Annyi különbség azonban mégis volt,
                        hogy Mari nem láthatta a Noszty hamis játékát, Noszty előtt ellenben Mari
                        minden kártyája úgyszólván ki volt terítve.</p>
					<p>- No, csak sok mindenféle tarkabarka dolgot lehetne csinálni egy tökéletes
                        hasonmással - erősködött Mari -, akár hiszi, akár nem. Vegyük csak például a
                        mi esetünket, mit szólt volna mélyen tisztelt kamarás úr, ha én azt találtam
                        volna mondani az imént, mikor a somlyói leányt említette, hogy itt vagyok,
                        ragyogok, én vagyok az?</p>
					<p>- Egyszerűen nevettem volna, hogy maga milyen tréfás kedvében van.</p>
					<p>- És nem hitte volna el?</p>
					<p>- Nem hát. Mert nemcsak szeme van az embernek, hanem esze is. A szememmel
                        elhinném, az eszem azonban ellentmondana, mert hogyan juthatott volna el a
                        kisasszony egy közönséges iparosmulatságra?</p>
					<p>Mari felkelt a székről, Noszty elé állt, s meghimbálván a szoknyája két
                        szélét, csupa merő csintalanságból meghajtotta magát, kisleányos
                        ceremóniával.</p>
					<p>- Úgy, ahogy eljuthatott a méltóságos kamarás úr.</p>
					<p>- Hja, az más. A belindek kiüti fejét a parkban, a réten, az árokban és
                        mindenütt, de a pálma csak a maga levegőjében és földjében.</p>
					<p>- És hátha nemcsak mondanám, hanem tényleg is én volnék a somlyói leány?</p>
					<p>Hangja reszketett, és mereven nézett a Noszty arcába; még csak egy pillája se
                        rezdült meg.</p>
					<p>- Isten ments - mondá csendesen.</p>
					<p>S ez láthatólag lehangolta Marit.</p>
					<p>- Nem is örülne neki?</p>
					<p>- Ellenkezőleg.</p>
					<p>- Miért? - kérdé halkan; visszaült a székébe, és a szemeit lehunyta.</p>
					<p>- Mert amikor feltaláltam volna, jobban elveszteném őt, mint mikor nem
                        tudtam, hogy hol van, s legalább gondolkozhattam felőle.</p>
					<p>- Nem, nem értem önt - tagolta a leány rekedten, s feje a vállára billent,
                        mint az eltört növény virágpártája.</p>
					<p>- Pedig világos. Maga milliomos leány, én szegény ördög, s oly messze volna
                        tőlem, mint az egyik planéta a másiktól. De szerencsére nem így van.</p>
					<p>- Jól van, végeztünk - szólt Mari, s kevélyen fölemelte a fejét, mint a páva
                        (Ó, de gyönyörű nyaka volt!) -, hanem akármilyen nagy is a különbség, uram,
                        a szegények és gazdagok közt, azért mégis van egy megjegyzésem.</p>
					<p>- S ez?</p>
					<p>- Hogy aki mivel tartozik a másiknak, azt köteles teljesíteni. Hallja
                        ezt?</p>
					<p>(Egy francia négyes első akkordját kezdte pengetni a banda.)</p>
					<p>- Ön egy négyessel maradt adósom, mikor ősszel a Somlyó hegyről eltűnt. Igaz,
                        vagy nem igaz?</p>
					<p>S gúnyosan nevetett a szeme közé.</p>
					<p>- Klára! - hebegte Noszty elkábulva. - Ó, istenem, csakugyan maga az?
                        Lehetséges-e vagy álmodom?</p>
					<p>Oly természetesen adta a meglepetést, hogy egy nagy színésznek is becsületére
                        vált volna.</p>
					<p>- Én ezt a négyest most egzekválom.</p>
					<p>Erre aztán nem tehetett egyebet, odanyújtotta a karját Marinak, és szépen
                        beálltak a sorba a gyülekező párok közé.</p>
					<p>- Hiszi-e már, hogy én vagyok?</p>
					<p>- Igen - felelte Noszty zavartan, mintha még most sem szedte volna össze
                        magát -, a személyazonosság meg van állapítva.</p>
					<p>- Mégis igaz, hogy csak a hegyek nem találkoznak - mondá álmatag arccal
                        Mari.</p>
					<p>- De még azért sok érthetetlen van.</p>
					<p>- Van, van - hagyta rá a leány, s szelíd panaszkodás borulata rezgett
                        hangján. </p>
					<p>- Például, miképpen jutott oda a kisasszony?</p>
					<p>- Csitt! Valahogy ne említse a szüleim előtt, ők nem tudnak erről. Egy kis
                        pajkos csíny volt tőlem, egy rossz szeszély, de ők, ki tudja, mit
                        gondolnának. Tartsa örök titokban, és ne feledje, hogy magának is sok van a
                        rovásán. Mért szökött meg előlem?</p>
					<p>Éppen felelni akart Noszty, de nem lehetett, a francia négyes nem alkalmas
                        ilyen kimagyarázásokra. Az ember nem maradhat meg állhatatosan a párja
                        mellett, mint a becsületes, őszinte csárdásban. Csapodár, csélcsap tánc ez
                        (vagyis inkább poétikus járkálás), olyan, mint a francia lélek,
                        határozatlan, vágyakozásokkal teljes. Az elegancia mártásával föleresztett
                        szeretkezés. Hivalkodó flört, kecses szemle, s nem az érzéseknek
                        mozdulatokban kifejezett óceánja. A táncos végigviziteli az egész
                        hölgykoszorút, mint a vadméh, körüldöng minden virágot: illegeti magát
                        előttük, hajlik, bókol, közéjük fonódik meg elkapcsolódik, s megy tovább,
                        tovább, mintha egy bűvös könyvben levelezne. A szemük közé mosolyog,
                        megfogja a kezöket, és egy-egy könnyed, finom fordulatot lejt mindenikkel,
                        míg egyszer csak, a figura végén, megint visszakerül valahogy a párjához,
                        aki azóta szintén valamennyi kézen megfordult.</p>
					<p>Mikor összekerültek, megint csak ott kezdte Tóth Mari.</p>
					<p>- Hát igazán kutatott utánam?</p>
					<p>- Igazán.</p>
					<p>- És hogy?</p>
					<p>- Újsághirdetésekben.</p>
					<p>- Ne mondja!</p>
					<p>- Nem olvasta?</p>
					<p>Mari a fejét rázta.</p>
					<p>- Hiszen tudja, hogy nem tudok olvasni.</p>
					<p>Édesdeden kacagott hozzá; erre aztán Noszty is elnevette magát, mintha egy
                        ezüstcsengettyű szép harmóniában csilingelne együtt a kolomppal.</p>
					<p>Elváltak a quadrille rideg szabályai szerint, meg összejöttek, útközben itt
                        is, ott is egy-két szót kellett váltani ezzel vagy emezzel. Az öreg
                        Podwolski, aki szinte ott poroszkált a colonne-ban, kedveskedve súgta a Mari
                        fülébe: “Ezek a zsivány Nosztyak mindig megelőznek.” Az egyik Krackner
                        kisasszony hangosan mondá a háta mögött valakinek: “Ma nagyon jó színben van
                        Tóth Mari” - mire azzal felelt az a valaki: “Olyan, mint egy olvadó
                        gleccser.” Mari hátra se fordult, bánta is ő most, alig várván, hogy újra a
                        táncosához jusson. Dehogy veszítette volna el a fonalat!</p>
					<p>- Megvannak még azok az újságlapok?</p>
					<p>- Megvannak.</p>
					<p>- Hozza el nekem egyszer! Elhozza?</p>
					<p>- Minek?</p>
					<p>Lomhán húzogatta a vállait, mintha feleleten gondolkoznék.</p>
					<p>- Hát csak - mondá azután vontatottan. - Hiszen nekem szóltak.</p>
					<p>- Isten tudja - felelte Noszty -, inkább csak annak a másiknak, az árnyéknak,
                        aki volt, és nincs többé.</p>
					<p>- Ejnye, Noszty! Ne legyen olyan szemtelen.</p>
					<p>Megfenyegette az ujjaival.</p>
					<p>- Jó, hát elhozom.</p>
					<p>- Mikor? </p>
					<p>- Amikor parancsolja!</p>
					<p>- Hozza el holnap.</p>
					<p>- Az nem lehet. A régi lapok a pesti lakásomon vannak, ahhoz legalább is egy
                        hét kell.</p>
					<p>- Hozza hát el egy hét múlva.</p>
					<p>- Hol lakik? </p>
					<p>- Ó, maga golyhó! - nevetett Tóth Mari. - Még azt se tudja?
                        Alsó-Rekettyésen.</p>
					<p>De mindezeket csak szaggatottan, közvetve, jóformán lopva lehetett
                        megbeszélni, míg a négyes véget nem ért. Mikor pedig véget ért, és Noszty a
                        helyére vezette táncosnéját, már akkorra ott állottak Tóthék az ajtónál,
                        odaintették a leányukat.</p>
					<p>- Nem vagy nagyon kimelegedve? - kérdé Tóth úr.</p>
					<p>- Nem.</p>
					<p>- Hát akkor menjünk, fiam; készülődj, búcsúzz, anyád már nagyon álmos.</p>
					<p>Mari leeresztette kezeit, arca megnyúlt, elkomorodott, egy ellenállhatatlanul
                        kedves grimaszt csinált (ami az öreg Tóthot mindig megigézte), s aztán azon
                        az elkényeztetett, nyafka, elnyúlt hangon, mellyel makrancos kisleányka
                        korában uralkodott az öregeken, s mely most is a szívükig hatott, mint édes
                        emlék a múltból, jelentette ki:</p>
					<p>- Én még nem akarok hazamenni.</p>
					<p>- Mit, te még nem akarsz? Hallod ezt, Krisztina, a fruska még nem akar
                        hazamenni? Hát mit csináljunk?</p>
					<p>S ezen aztán olyat kacagott, hogy a csipkefüggönyök mozogni kezdtek a
                        hahotájától, mintha a szél lengetné. És minden nevetett körös-körül.
                        Nevettek a gyertyák, lobogva, incselkedve, nevettek a tükrök, a virágok az
                        asszonyi hajakban, az opálok, smaragdok, rubintok a fülbevalókban és
                        násfákban, a buzogányos Palojtayak és a Stuart Mária-galléros Palojtaynék a
                        falakról, mert hát olyan nevettető is, hogy ez az életunt, törékeny, sápadt
                        arcú kis Mari, aki elálmosodik udvarlói közt otthon, aki már ásít vacsora
                        közben az utolsó ételnél, akit mindig csak parancsszóval lehet kimozdítani
                        otthonról, most megköti magát, hogy azt mondja, ő nem akar még
                        hazamenni.</p>
					<p>- Olyan nagyot nevettél - mondá Tóthné -, hogy kiment az álom a fejemből.</p>
					<p>- És belement a ravaszság, mert ezt azért mondod, hogy a leányod akarata
                        meglegyen. No, eredj hát még vissza, te kis korhely, te éji pille.</p>
					<p>Majd félrehúzta Tóthnét egy szögletbe, s hamiskás hunyorítással kérdé:</p>
					<p>- Ennek valami oka van, Krisztina. Ez nagy változás. Nem vettél észre semmit? </p>
					<p>- Nem, nem. Semmit se vettem még észre. A leányka még egy óra előtt haza
                        akart menni, nekem is szólt, hozzád is elment. A változás hiszen
                        kétségtelen, de azt mondják az orvosok, hogy az ember minden hét évben
                        megváltozik, minélfogva talán az elmúlt óra alatt telt el a hetedik év... De
                        talán nem is a doktorok mondják, mert azoknak úgysem hisz az ember, hanem
                        annyi más embertől hallottam ezt, hogy már szinte azt hiszem, én magam
                        találtam ki. Gondolod, hogy nem így van?</p>
					<p>- Ostobaság - felelte Tóth Mihály -, nem kell ahhoz hét esztendő, elég ahhoz
                        egy csinos bajusz.</p>
					<p>Azon meg aztán Tóthné nevetett édesdeden, s óvatos macskaléptekkel húzódott a
                        leánya után, de úgy, hogy az ne lássa, ne tudja, meg-megállt valamely a
                        hátak és vállak által védett helyen, s a hónok alatt nézett szét, föltéve
                        lornyettjét is, hogy azt a bizonyos bajuszt fölfedezze.</p>
				</div>
			</div>
			<div>
				<head>TIZENKILENCEDIK FEJEZET</head>
				<div>
					<head>A Szt. Sebestyén-pihenőház és a rekettyési kúria, valamint lakói</head>
					<p>A mezernyei Nagy Korsó-hoz címzett vendéglőben, melyre olyan korsó van
                        ráfestve, hogy beleférne három akó sör, közönségesen két okos ember szokott
                        esténként sakkozni. Néha csak beszélgetnek, s mindenkinek van egy
                        rögeszméje. Az egyik okos ember, dr. Pázmár Anzelmus azt állítja, hogy
                        törvényileg meg kellene tiltani az ötven éven alóli emberek gyógyítását
                        (maga alatt vágja a fát a doktor), mert ha egészséges szervezetű az ötven
                        éven alóli ember, magától is meggyógyul, ha pedig nem jó szervezetű, hadd
                        menjen a maga útján, ne szaporítsa itt a kenyérpusztítókat és a rossz
                        szervezetű utódokat; gyógyítani csak az ötven éven túlit volna szabad, az
                        öregségi bajok reparálása céljából. Ha ezt a törvényt behoznák, akkor
                        kellene aztán megnézni vagy száz év múlva Magyarországot. A másik okos
                        embernek, Holics József kéményseprőmesternek, szintén van egy hazamentő
                        eszméje (mert van az minden magyarnak). Azt mondja ugyanis, hogy egy
                        országot csak a kémények tehetnek naggyá. De ez aztán biztos. A kormány
                        ostoba, mert az embereket számláltatja meg a statisztikusokkal, holott
                        ahelyett kéményszámlálást kellene elrendelnie. A kéményekben van az erő.
                        Anglia nem azért nagy, mert negyvenmillió lakosa van a három királyságnak,
                        hanem mert van vagy tizenötmillió kéménye. Minden három lélekre esik egy.
                        (Csak azt szeretném tudni, a Ponciusát, hogy ki tisztogatja azt mind!)</p>
					<p>A doktor rossz véleménnyel viseltetett a kürtők iránt, mint amelyeknek
                        füstjében megy ki az ember keresménye. A kéményeket, úgymond, csak Dickens
                        szerette, mert a szél regényeket dudált be neki azon keresztül.</p>
					<p>Ennek ellenében, bár nem olyan tudós ember Holics mester, mint a doktor,
                        mégis kivágja a rezet: </p>
					<p>- Bizonyára vagynak kémények, amelyeken kiszalad a föld, de viszont vagynak
                        kémények, amelyeken beszalad a pénz. Igaz, hogy ilyen kürtői csak az egy
                        Tóth Mihálynak vagynak.</p>
					<p>Az ám. A rekettyési uradalom tele volt ilyen karcsú, égnek meredező
                        kéményekkel; ott állt a gőzmalom a falu végén, a kockagyár roppant kürtője
                        és a fűrészmalomé az erdő alján, továbbá egy nagy szeszgyár is ott dolgozott
                        még tavaly a kenderáztatók mellett, ami krumplit már a tótocskák nem bírtak
                        megenni, átváltoztatta nekik alkohollá; volt még azonfelül téglagyár a
                        birtokon és isten tudja, mi minden. Egyszóval Tóth Mihály nemhiába járta
                        Amerikát, valóságos kis paradicsomot teremtett az elhanyagolt birtokon, hol
                        az idillikus ősgazdálkodás mellett megkísérelte az amerikai rendszert is:
                        zsidó nélkül gazdálkodni - amit ő így fejezett ki a szomszéd birtokosok
                        előtt, kiknek alagcsövezett rétjeit és füstölgő gyárait megmutogatta: “Az
                        urak szidják a zsidót, pedig nem tudnak meglenni nélküle, mert ő veszi meg,
                        amit termelnek, én nem szidom, pedig nincs rá szükségem, mert lehetőleg
                        magam dolgozom fel, amit termelek, ezáltal munkát nyújtok a népnek, és -
                        tette hozzá -, magam teszem zsebre a hasznot.”</p>
					<p>Csak abban nem volt igaza, hogy a hasznot ő teszi zsebre. Tóth Mihály birtoka
                        öntötte ugyan a pénzt, de ő nem volt kapzsi és haszonleső (amerikai
                        részvényei úgyis eleget jövedelmeztek), amit a birtok hozott, okos
                        bőkezűséggel szórta szét jótékony célokra, többnyire névtelenül, sohase
                        hivalkodás okáért, nemes ösztönből, azért az élvezetért, hogy ő magát jó
                        embernek és hasznos polgárnak tudja. De a jótékonysága egészen más volt,
                        mint az idevaló magyaroké. Követválasztásra nem engedte magát
                        megpumpoltatni, pártcélokra se adott egy grislit se (amiért aztán rossz hazafinak tartották), még kevésbé volt
                            munificens templomok és papi dolgok
                        iránt (amiért kijárt neki a “pogány kutya” elnevezés), hanem ahelyett
                        kiosztott nyaranként a bontóvári gyerekek közt háromszáz labdát, télen
                        pedig ugyanannyi pár korcsolyát (ezért meg már éppen félbolondnak
                        emlegették), s megalapította Mezernyén (a tatár fővárosban) a Szent
                        Sebestyén-szanatóriumot, melynek ő lett a védnöke, s költségeit jóformán
                        maga viselte. Ezért már nem merték szidni, csak magukban gondolták: “Ostoba
                        fráter.”</p>
					<p>Voltaképpen csak azért alapította, mert vagyona egy részét valami jó célra
                        szánta. S ez elég jó. Az Isten iránta való jósága megtermékenyítette az ő
                        szívének jóságát is. Az öröklött vagyon rendszerint gőggel jár, a szerzett
                        vagyon bizonyos alázatossággal, bizonyos bocsánatkérés-félével az emberiség
                        iránt, mely elől a tejfölt leszedte. Innen van az, hogy a parvenük
                        humánusabbak, mint a született nagyurak. Ezek a külső csillogásra költenek,
                        azok a szerencséjük nyomán keletkező irigység tompítására.</p>
					<p>Talán ez a szempont vezette Tóth urat is? Talán az amerikai nábobok példája?
                        Akármi vezette, elég praktikusan csinálta. Nem doktorokat alkalmazott a
                        kórháznál, hanem öregasszonyokat, akik az ápoláshoz értettek és a főzéshez,
                        doktor csak egy volt, az említett Pázmár Anzelmus. A kórházat nem nevezte el
                        ispotálynak, hanem Szent Sebestyén-pihenőháznak, mert az ispotály szó
                        ellenszenves azon a vidéken. Gyalázatnak tartja a paraszt a kórházba való
                        jutást: az akasztófán meghalni vagy a kórházban, egyforma szégyen, sőt az
                        akasztófa még valamivel gavallérosabb, mert a király akasztatja fel az
                        embert roppant ceremóniával (s az is csak valami), de az ispotály borzasztó,
                        inkább pusztuljon el az illető a garádban, a lésza alatt!</p>
					<p>Ez elnevezés alatt csakhamar fölvirágzott a kórház, s tele lett betegekkel és
                        szimulánsokkal (mert híre ment a jó kosztnak), s a nép is belátta a Tóth
                        Mihály áldozatkészségét, számos jellel mutatta ki iránta szeretetét és
                        nagyrabecsülését, úgyhogy Tóth Mihály úr, aki csak azt célozta, hogy
                        Lázároknak és ügyefogyottaknak vigasztalást nyújtson, önmagának szerezte a
                        legnagyobb vigasztalást és gyönyörűséget. Jobbnak, nemesebbnek,
                        tisztábbnak érezte magát, valahányszor az egyemeletes, vörös téglaépület
                        szemébe tűnt. Ez tehát az ő alkotása. Úgy tűnt fel neki, mint egy kőből
                        összerakott oltár, melyről imádság száll az Istenhez a kémények füstjében...
                        Ez a füst ugyanis a betegek számára főtt ételekből származik.</p>
					<p>Kevély volt erre a dolgára, s lassankint minden javítási és cselekvési
                        szenvedélye erre a pontra gyűlt. Kertet csinált a betegeknek, artézi kutat
                        fúratott nekik, hogy jobb ivóvizük legyen, örökké tett-vett, járt-kelt a
                        Szent Sebestyén-pihenőház érdekében.</p>
					<p>Majd minden délután áthajtatott Mezernyére, ha nehéz betegük volt, néha
                        éjszakára is ott maradt, kivált ha krízis előtt állott, érdekelte, hova
                        billen a párkák orsója. Egy szobája volt berendezve az emeleten, abban hált,
                        este pedig olyankor a Nagy Korsó-nál vacsorált, s hallgatta a dr. Pázmár és
                        a Holics József disputáit a kéményekről és a beteg emberekről. Néha ő maga
                        is beleszólt szelíd, csendes modorában, leginkább az orvos rögeszméje ellen,
                        ki Spárta példájára, egy erős, edzett fajnak roppant jövőjét tudta élénk
                        színnel kifesteni, azon az alapon, hogy hadd hulljon a férgese.</p>
					<p>- Nem doktorhoz méltó beszéd ez - jegyezte meg egyszer Tóth Mihály.</p>
					<p>Pázmár úr nagyon neki volt már hevülve, nem hagyta magát.</p>
					<p>- A doktor is lehet okos ember a privát óráiban.</p>
					<p>- Igen, de mindenekelőtt neki kell a legjobban áthatva lennie a modern
                        humanizmustól, mely az előhaladott századnak a legnemesebb alapgondolata.
                        Önben a múlt századok szelleme nyilatkozik, mikor az embert mint birkózási
                        alanyt tekintették a királyok és oligarchák.</p>
					<p>- Ej, menjenek önök a pokolba azzal a modern humanizmussal! Az is csak
                        svindli!</p>
					<p>- Ejnye, doktor, doktor! Hiszen maga alatt vágja a fát. A saját működését
                        törpíti le és egy kicsit az enyimet is.</p>
					<p>- Bánom is én!</p>
					<p>- Hát nem lélekemelő az, mikor az év végén kimutatást csinálunk a Szent
                        Sebestyénnél, s azt jelenthetjük, mint például tavaly, hogy kétszáztíz
                        beteget bocsátottunk el meggyógyulva? Nem érez ön ekkor egy kis meleget a
                        szíve táján? Vallja meg őszintén.</p>
					<p>- Nem.</p>
					<p>- No, én érzek.</p>
					<p>- Pedig ha valaki, úgy éppen ön nem érezhet.</p>
					<p>- Hogy én? - dadogta Tóth úr, részben csodálkozva, részben elképedve, részben
                        sértődve.</p>
					<p>- Ön, ön, Tóth úr! - rikácsolta a doktor, és az egészpohár puncsot
                        fölhajtotta egyszerre.</p>
					<p>- Hogy érti ön azt? - kérdé Tóth Mihály tompán.</p>
					<p>- Nos, én goromba ember vagyok, és ha már annyira jutottunk, hát megmondom
                        önnek az igazat. Ahogy én önt ismerem, Tóth úr, le fog a szeméről esni a
                        hályog, s egész világításban meg fogja ismerni a saját, úgynevezett modern
                        humanizmusát, amelyre most olyan sokat tart.</p>
					<p>- Vajon? - szólt Tóth Mihály, s kétkedve rázta a fejét.</p>
					<p>- A dolog valóban úgy áll, hogy körülbelül kétszáz beteget gyógyítunk ki
                        évente a Sebestyénben, de miután én egyszersmind a gyári orvosa is vagyok
                        Tóth úrnak, én ennélfogva arról is vezetek magánstatisztikát, hogy az ön
                        gyáraiban hány ember betegszik meg és nyomorodik el évenként, a szeszgyárban
                        előállított alkohol pusztításait nem is számítva, körülbelül háromszáz
                        lélekre rúg, az idén pláne több volt. No, mármost... </p>
					<p>- Ugyan, ugyan - vágott közbe Holics uram, szürke, gömbölyű fejét rosszallóan
                        csóválva.</p>
					<p>- No, mármost - folytatá a doktor feltartóztathatatlanul -, ha Tóth úr
                        beszüntetné egy napon gyáraiban az üzemet, és bezárná a Szent Sebestyént,
                        hát maradna évenként ötven ember haszon. Ilyen az a modern humanizmusa a
                        kémények urainak, hahaha.</p>
					<p>Tóth Mihály elvörösödött, mint a rák, kihörpintette szó nélkül a whiskyjét, s
                        azzal hazament lefeküdni a szanatóriumi szobájába. Mikor reggel felkelt, már
                        akkor az orvos az inspekcióját végezte a betegek közt.</p>
					<p>- Majd ha készen lesz, doktor, rendelkezésemre bocsátja azokat az
                        adatokat.</p>
					<p>- Miféle adatokat? - csodálkozott Pázmár.</p>
					<p>- Amelyekről tegnap este szólott.</p>
					<p>- Tegnap este? Miről beszéltünk tegnap este? Ah, igen, emlékszem már.
                        (Nevetett, mint aki valami jó tréfára emlékszik vissza.) Tényleg
                        összeállítottam ezeket az adatokat. </p>
					<p>Kihozta szobájából, s átadta neki.</p>
					<p>- A statisztika azért jó tudomány - jegyezte meg -, mert mindent be lehet
                        vele bizonyítani.</p>
					<p>Tóth Mihály azzal kezet fogott vele, s hazament Rekettyésre. Nem is jött el,
                        csak harmadnapra, amikor visszaadta a jegyzeteket Pázmár úrnak.</p>
					<p>- Önnek igaza volt - mondá egyszerűen. - A mai naptól kezdve bezártam a
                        gyáraimat.</p>
					<p>- Csak talán nem? - hüledezett a doktor.</p>
					<p>- De igen. Ön meggyőzött engem, hogy az effajta humanizmus öncsalás,
                        istencsalás és népcsalás. Egy szájból hideget és meleget fújni, s
                        bezsebelni az emberek tiszteletét: nemtelen dolog. Vagy a gyárakat kell
                        becsukni, vagy a szanatóriumot. Számot vetettem magammal, elég gazdag vagyok
                        hozzá, én a gyárakat szüntetem meg.</p>
					<p>- És az én gyári praxisom és fizetésem?</p>
					<p>- Az is megszűnt a mai nappal. Vagyis a fizetés jár még egy évig hálából,
                        azért, hogy fölvilágosított.</p>
					<p>Pázmár dr. ránézett, nem tréfál-e, s mennyre-földre esküdözött, hogy ő csak
                        tréfált tegnapelőtt, de bizony Tóth Mihály egészen komolyan vette a dolgot,
                        s attól a naptól kezdve a rekettyési uradalomban megszűntek füstölögni azok
                        a szép magas, karcsú kémények, a Holics József uram kedvencei.</p>
					<p>Ilyen ember volt Tóth Mihály. Hirtelen elhatározású, s amit egyszer eltökélt,
                        amellett kitartó, sőt hajthatatlan.</p>
					<p>A gyári üzem megszűnése sok szóbeszédre adott alkalmat annak idején, de kevés
                        következménnyel járt, hacsak azt nem vesszük, hogy a Nagy Korsó két
                        szenvedélyes vitatkozója végre abbahagyta az évekig tartó szóharcot, a
                        doktor óvatos volt a betegek hiábavaló gyógyításáról elmélkedni, a
                        kéményseprőmesternek pedig fájt a szíve a kürtőkért, melyeket ő söpörtetett
                        azelőtt, s a be nem hegedt sebet nem akarta többé érinteni, azonfelül egy
                        pontban mind a ketten megegyeztek, hogy Tóth Mihálynak az egyik kereke
                        hiányzik. A távol álló körök természetesen nem hitték el Pázmár előadását,
                        hanem arra vezették vissza a gyárak megszüntetését, hogy nem jövedelmeztek
                        eleget (van ám Tóth Mihálynak magához való esze), de akadtak olyanok is,
                        akik azt sugdosták: Tóth Mihály uramnak elfogyott immár az aprópénze.</p>
					<p>Ezt az utóbbi híresztelést azonban nemsokára tudtán és akaratán kívül is
                        alaposan megcáfolta, midőn a múlt év végén a bontóvári takarékpénztár
                        válságos helyzetbe jutott, s még Pesten járt küldöttei sem bírtak a pénzpiac
                        rendkívül nyomott helyzete miatt gyors segítséget hozni: jó szerencse, a
                        vonaton összetalálkoztak Tóth Mihállyal, s elpanaszolván neki a bajukat,
                        megjegyzi az amerikánus szerényen: “Ejnye, ejnye, hm. Ami pénzem van most a
                        ház körül, beviszem holnap az uraknak.” Be is állított másnap, és
                        leolvasott nekik a pulpitusukra egy negyedmillió forintot.</p>
					<p>Most már egészen a terményekre vetette magát, de ebben is mesés sikereket ért
                        el, mert nem a sablonos gazdálkodást folytatta, nem azt nézte, hogy ő mit
                        szeret, hanem hogy mit szeret a föld; egy ötszáz holdas táblát beültetett
                        hagymával, több mint százezer forint tiszta jövedelmet hozott neki, egy
                        másik nagy táblában rengeteg mákja termett, egy harmadikban lencséje. A
                        pompás talaj, mely már megunta az örökös búzát, szinte nekiszilajodott
                        mámoros jókedvében, hogy valami újat mutathat.</p>
					<p>A szomszéd birtokosok nem győzték bámulni szerencséjét s dicsérni csodálatos
                        szakértelmét, de ő mindig kitért a dicséretek elől:</p>
					<p>- Nem tudok én semmit. És éppen abban van az erőm, hogy ezt tudom magamról, s
                        olyanokra bízom a dolgaimat, akik tudnak hozzá. A minneapolisi egyetemen van
                        egy komám, aki a Mari leányomat tartotta keresztvízre, nagy vegyész, annak
                        zacskóban beküldöm különböző dűlőkből a talajt, ő vegyelemzi, és megírja,
                        melyik milyen növénybe szerelmes. Én aztán csak az áldást adom rá. Ez az
                        egyik titkom. A másik az, hogy jól fizetem az embereimet, a béresek,
                        juhászok bére fokozatosan emelkedik, s nyugdíj van kikötve öreg napjaikra,
                        ezzel érem el, hogy jól viselik magukat, és együtt éreznek velem. A
                        gazdatisztjeimmel pertu vagyok, s ha valamit mondani akarok nekik, én
                        keresem fel őket, amiért aztán jól érzik magukat nálam, és fizetésen felül
                        bizonyos hányadban osztoznak velem a jövedelemből, egyszóval szépen megélnek
                        a birtokon valamennyien, sőt azonfelül nekem és vendégeimnek is jut.</p>
					<p>Mégpedig elég vendég fordult meg a háznál, kivált mióta Mari eladósorba
                        került. Kedves, barátságos háztartást vittek, melynek azonban voltak holmi
                        különösségei, melyeket balul ítéltek meg némelyek, s csúfolták érte háta
                        mögött a kiflikirályt. Már mindjárt furcsa, hogy a kastélyban, mely egykor
                        a Várkonyi báróké volt, a gazdatisztek laktak, a tulajdonos az ambitusos
                        tiszttartóházat foglalta el. “Még ez is túlságos bő és fényes nekem -
                        mentegetőzött Tóth úr. - Mit keresnék én abban a zordon kastélyban, azokban
                        a nagy termekben? Megfagynék én ott.”</p>
					<p>Bent a szobákban is különc összevisszaságban fonódott egybe a legridegebb
                        igénytelenség a legnagyobb pompával. Az előszobában néhány keményfa szekrény
                        van, egy ruhafogas, rajta a Mari kék rókás bundája lóg (Worthtól való
                        elsőrangú darab) az öregúr birkabőrrel bélelt fakó kabátjai közt. A falon
                        egy velencei tükör látható, mellette az aratók szalmakoszorúja, a tükör
                        alatt egérfogó masina és egy kosár, amelyben az anyamacska ül világtalan
                        kölykein. Kedves, parányi fejüket ki-kidugják, azután megint összebújnak az
                        anyjuk meleg teste alá. Ámbár iszen ebből a szempontból elég tisztességesen
                        ellátva jöttek a világra, prémes bundában mindenik.</p>
					<p>A nagy nappali szoba is a fent írt képet mutatja. Minden előkelő és értékes,
                        ami Mari kisasszonyra vonatkozik, vagy az ő tulajdonát képezi, a többi
                        pedig polgárias. Egy korhadt sublódszekrény, néhány olcsó, csíkos
                        kanavásszal behúzott szék és ugyanolyan kelméjű, hepehupásra besüllyedt
                        kihúzós dívány, egy hibátlan tigrisbőr a padlón s halvány zsenilia szőnyeg
                        rózsákkal, a kánai menyegző egy rossz színnyomata a falon, húsvéti barkával
                        a ráma mögött, átellenben Mari kisasszony pompás arcképe kisleányka korából
                        Lenbachtól, egy kétezer forintos mahagóni zongora, egy puhafa pohárszék,
                        festetlen (a faragóbéres készítménye), egy XIV. Lajos korabeli,
                        bronzdíszítésű rózsafaasztal, melynek felső lapján művészien van berakva a
                        fontainebleau-i kastély. A szoba másik sarkában is van egy asztal, de ez már
                        nem műremek, egyszerű, X-lábú alkotás, melyben a Mari kedvenc virágai
                        telelnek drága majolika cserepekben. S így megy ez végig. A Tóthné
                        szobájában, akár válik díszére, akár nem a zöld ripszgarnitúrának, egy
                        szuszék áll az ajtónál, tele ocsúval, hogy amikor a nemzetes asszony kifelé
                        megy, belemarkolhasson, mivelhogy künn csipogva gyűl köréje, ha meglátja, a
                        sok lesipuskás, potyakedvelő baromfi, s azt nagyon szereti a nemzetes
                        asszony.</p>
					<p>Érdekes volna a Mari kisasszony szobájába is benézni, milyen kedves, tiszta,
                        csillogó, csupa hab, csupa csipke, mint egy királykisasszony fészke, de oda
                        nem illik belépni akármikor, sőt a legjellegzetesebb a gazda szobája lenne,
                        de ilyenkor, ha az eszterga berreg, nem szabad őt háborgatni. Most templom a
                        szoba, s lakója az Istennek áldozik, vagyis első szerelmének: zöld
                        posztókötényben, felgyűrt ingujjakkal tajtékpipákat csinál a cselédeinek és
                        a tiszteknek.</p>
					<p>Azaz van, akinek minden szabad. Mari kisasszony rántja fel az ajtót, ijedt
                        képpel, szelesen.</p>
					<p>- Apa, apa - lihegi -, vendég érkezett.</p>
					<p>- Hát aztán? - mondja az öreg nagy flegmával.</p>
					<p>- Hamar, hamar, vesd le a kötényt... a kötényt... az ablakon át láttam,
                        mindjárt itt lesz.</p>
					<p>S ezzel maga rohant, hogy a kötényt megoldja.</p>
					<p>- De legyen már eszed, mit rángatsz? Mért félsz úgy a köténytől? Hiszen nem
                        loptam én azt.</p>
					<p>Mari a lábával toppantott.</p>
					<p>- De ő van itt - hebegte zavartan -, az izé...</p>
					<p>- Talán bizony az esztergomi hercegérsek? - mondá az öreg Tóth némi
                        csodálkozással. </p>
					<p>De már akkor kopogás hallatszott az ajtón, s az új szolgabíró, Noszty lépett
                        be.</p>
					<p>- Isten hozta, isten hozta, - szaladt elébe az öregúr, ismergetve, ki légyen.
                        - Ah, az én múltkori gibicem! - kiáltá vidáman, s megrázta a jöttnek mind a
                        két kezét.</p>
					<p>- Mint a járás új tisztviselője, kötelességemnek tartottam tiszteletemet
                        tenni.</p>
					<p>- Örülök a szerencsének. De menjünk talán a szalonba, mert itt nagy
                        rendetlenség van. Pipákat metszek a cselédeimnek. Értek hozzá egy kicsit.
                        Pipacsináló voltam valamikor. Hej, milyen szép idők voltak azok!</p>
					<p>Noszty tapintatosan jegyzé meg, hogy csak az az igazi úr, aki a kezével is
                        meg tudja a kenyerét keresni, nemcsak az eszével, mert annak két domíniuma
                        van.</p>
					<p>A szalonban csakhamar megjelent Tóthné is. Valóságos örömlármával fogadta a
                        váratlan vendéget. Bocsánatot kért, hogy előbb nem jött, de nem vette észre
                        a kocsi érkezését. Ebben a latyakos sárban nem zörögnek a kerekek, csak
                        huruttyolnak. Ámbár előre érezte, hogy ma kedves vendég lesz.</p>
					<p>- Mert valóságos kalendárium az én testem és Szibilla-könyv - folytatá
                        szokott modorában, mindig a jelentéktelen részletekbe csúszva az
                        alapgondolatról -, ha lábamban van hasogatás, akkor eső lesz, ha a
                        halántékom ég, szél lesz, ha a bal szemem viszket, kedves vendég jön, ha az
                        orrom viszket, valami eltörik a háznál... ha a jobb fülem zúg, rossz hírt
                        hallok, vagy ha talán a bal fülem, nem tudom bizonyosan, te talán tudod,
                        Mihály.</p>
					<p>- A bal füled lesz, Krisztina... mert csak a balra hallasz - nevetett Tóth
                        úr.</p>
					<p>- Ejnye, Mihály, Mihály - botránkozott meg Tóthné -, mi szükség a feleségedre
                        rápirítani? Mért nem doboltatod ki a bontóvári piacon hajdúval, hogy siket
                        vagyok? Tudhatnád, hogy minden asszony asszony, s egyik se szereti, ha a
                        hibáit kikürtölik.</p>
					<p>- Nem akarom, szívem, hogy elszeressenek tőlem - tréfálkozott Tóth úr.</p>
					<p>Erre aztán Krisztina asszony is elmosolyodott, és rászólt a hallgatag Marira,
                        ki olyan zavartnak, ügyetlennek, bátortalannak érezte magát e pillanatban,
                        mint még sohasem.</p>
					<p>- Ugorj, leányom, hozzál az asztalra egy kis szilvóriumot és pogácsát. </p>
					<p>Miközben még mindig dörzsölte a viszkető bal szemét.</p>
					<p>Noszty úr szabadkozott, hogy az ő kedvéért ugyan ne fáradjon a kisasszony,
                        mert ő a világért se kér semmit, s hogy megakadályozza, mert Mari már
                        megindult, utánaszaladt a szomszéd szobába, és ott hirtelen átadott neki
                        néhány összehajtott régi újságot.</p>
					<p>- Amit ígértem, kisasszony. Tudja, a somlyói tündérről.</p>
					<p>- Emlékszem - felelte félénken, s a fekete kabátkája alá csúsztatta a fakó
                        újságot.</p>
					<p>- És most már jöjjön vissza, mert azzal az ürüggyel szaladtam maga után, hogy
                        megakadályozom a pogácsahozatalt.</p>
					<p>Noszty ezek után csakhamar felkelt és búcsúzott. Sopánkodtak, amint ez már
                        minden magyar házban szokás, hogy mért nem marad ott ebédre, játszották a
                        sértettet, fenyegetőztek, hogy sohase bocsátják meg, csábították, hogy
                        őzgerinc lesz és balatoni fogas, délután tarokkparti, mert a kasznár egyike
                        a legjobb tarokkistáknak Magyarországon és a kapcsolt részekben. Noszty
                        azonban kibeszélte magát, hogy most csak rövid, tiszteletteljes vizitre
                        jöhetett, mert ebédre Voglányba hivatalos, ott találkozik a húgával, a
                        főispánnéval, akit még nem látott, mióta itt van. Sok huzavona után utoljára
                        abban egyeztek meg, hogy a jövő héten eljön egy egész napra, s hogy azután
                        is mindig ideszáll, ha a hivatalos dolga erre hajtja. Búcsúzáskor
                        ünnepélyesen kezet kellett adnia mindezekre.</p>
					<p>- Annyit leszek én itt, hogy még rám is unnak asszonynénémék - ígérgette.</p>
					<p>- De már azt csak nem tesszük - tiltakozott Tóthné, kit egészen elbájolt a
                        bizalmas “asszonynéném” megszólítás, mintha hájjal kenegetnék. </p>
					<p>Künn az ámbituson az úgynevezett kisebbik búcsúzkodás következett, amikor a
                        szíves háziak még egyszer összefoglalják az összes jókívánságokat és
                        viszontlátogatási biztosítékokat, természetesen dideregve, mert ők csak a
                        szobai ruhában jöttek ki, míg a vendég már jó helyen van a bundájában, de
                        mindegy, ennek meg kell lenni, hisz azért falu, és azért fekszik
                        Magyarországon. Marinak természetesen eszébe jut eközben:</p>
					<p>- Ejnye, lássa, meg sem mutattam magának, hogy mim van.</p>
					<p>- Hát ugyan mije?</p>
					<p>- Jöjjön, no, nézze meg!</p>
					<p>S ezzel visszainti az előszobába, ahol megmutatja a kismacskákat az
                        anyjukkal.</p>
					<p>- Ugyan, Mari, de gyerekes vagy - csóválja a fejét Tóthné -, pedig már
                        nagyleány volnál.</p>
					<p>A vén macska gyanakodva, ellenségesen néz vissza a kíváncsiakra, szemei
                        pirosban fénylenek, mint a rubin, és a berzenkedő bajusza szinte szikrákat
                        hány. A kicsinyek pedig bóbiskolni látszanak mindnyájan, csak éppen az
                        egyik nyitogatja már a szemecskéjét, mintha egy kis serét volna, ott bent a
                        nyílásban.</p>
					<p>- Hát látott már valaha ilyen gyönyörűséget?</p>
					<p>Noszty elmosolyodik, mint mikor valaki nem tudja, mit feleljen egy bohókás
                        kisgyermeknek.</p>
					<p>- Nem, soha - mondá, és egész lelkével belemerült a Mari arcának
                        nézésébe.</p>
					<p>Mintha tűz perzselné, úgy égett, olvadt, vöröslött e tekintet alatt.</p>
					<p>De ennek is vége lett, sőt a harmadik búcsúzásnak is a kocsi mellett, ahova
                        már csak Tóth Mihály kísérte vendégét, még egyszer kezet fogni vele, mikor
                        felszáll.</p>
					<p>- A viszontlátásig, Miska bátyám.</p>
					<p>S ezzel aztán elgurult a szolgabíró kocsija, az ugató komondorok, melyek
                        rárohantak, összeszidattak, ott bent pedig a szokásos észrevételek
                        cseréltettek ki. Tóth Mihály azt mondta:</p>
					<p>- Szép fiatalember, meg kell adni.</p>
					<p>Tóthné hozzátoldta:</p>
					<p>- És milyen kedves, előkelő.</p>
					<p>Mari nem nyilatkozott. Tóth Mihálynak feltűnt és megkérdezte:</p>
					<p>- Neked hogy tetszik, kisleányom?</p>
					<p>Elbiggyesztette ajkát, húzogatta egy kissé szemöldjeit, a vállait, azután azt
                        felelte:</p>
					<p>- Nekem? Én bizony meg se néztem.</p>
					<p>Vidáman, szelesen, valami dalt dúdolva szaladt ki a szobából, bezárkózott a
                        magáéba, kulcsra csukta be, aztán maga elé terítette ki a lapokat, és miután
                        ráakadt, éldelegve olvasta el a következő kis hirdetést:</p>
					<p>Somlyó-hegyen, a pápai iparosok idei szüretén azt a fiatal leányt, aki
                        cseresznyeszín ruhában, sárga rózsával a hajában jelent meg, s magát
                        Klárának nevezte, arra kéri táncosa, kire felejthetetlen benyomást tett,
                        hogy adjon magáról életjelt e lapok kiadóhivatalába:</p>
					<p>“Örök seb” jelige alatt.</p>
					<p>Lankadtan bocsátotta le a lapot ölébe, s merengett, álmodozott, bekalandozta
                        lelkével azt a hátteret, mely ennek az úgynevezett apróhirdetésnek mögötte
                        elterül; milyen szépnek gondolta ő azt (pedig milyen rút volt, milyen
                        közönséges volt - mi már láttuk).</p>
					<p>- Szeret, szeret - suttogta, aztán felugrott, végigkeringőzött a szobán, majd
                        megállt a tükör előtt, nézegette magát, s egy-két szertartásos piruettet
                        vágott ki tükörbeli énje felé.</p>
					<p>Egésznap víg volt, mint a csicsergő madár, de ez se tűnt fel, mert a
                        Palojtayné-féle születésnap óta nem olyan ványadt, búskomor többé, mint
                        azelőtt. Nemcsak a régi kedve jött meg, hanem az arca is kezdte fölvenni a
                        hajdani almavirágszínét.</p>
					<p>Az udvarlók iránt se volt oly érdes többé, nem bújt el előlük, nem
                        szeszélyeskedett, ha jöttek, nyájasan beszélgetett, tréfálkozott vagy
                        kártyázott velök. Pedig ugyancsak jöttek. Néha tele volt az udvar kocsival,
                        az istálló pedig idegen lovakkal. Az a baj, hogy a kocsisok is ott voltak,
                        akik sok minden tarkaságot elmondtak az uraikról a Tóthék cselédei előtt,
                        kikből ismét Tóthné szedte ki a hasznos tudnivalókat, melyek nagyban
                        halványították azt a jóleső pompát és fényt, melyet a szép kocsik, cifra
                        szerszámok és lovak mutattak a szemnek. Kisült, hogy a Vitnyédi Pali négy
                        szürkéje le van foglalva, s ha meg nem kapja Mari kisasszonyt húsvétig,
                        mindene dobra kerül. (No, hát nem kapja meg - dohogott Krisztina asszony.) A
                        Gyengő Józsi is csak olyan könnyű gavallér, két orosz trapperje is bizony
                        csak arra való, hogy sebesebben elérje rajtuk a Budapesti Közlöny valamelyik
                        hátulsó kolumnáját. A legnagyobb “flanc”-ot Palásthy György fejtette ki,
                        mert az minden alkalommal más-más lovakon jött, folytonosan csereberélvén
                        őket. Csinos, elkényeztetett úrfi volt, szertelen gőgjében azt szokta
                        mondogatni: “Csak egy Isten és egy Palásthy van, csakhogy az Isten három
                        személyre oszlik.” Szóval az Isten föl van már Krisztus születése óta
                        darabolva, de Palásthy egyben van. Erősen számot tartott a Mari kezére, s
                        úgy tekintette, hogy egy szavától függ, hanem ezzel a döntő szóval még
                        gazdálkodott, egyelőre a “flört”-nél maradt, csak ez a szép, ezt kell
                        nyújtani - a többi egyszerű forma.</p>
					<p>Valóban a származás volt itt piacra állítva a jámbor Tóthék elé, hogy mint
                        portéka óriási áron keljen el. És Tóthné tényleg a származás felé hajlott
                        titkos terveivel, Palásthy és Krackner közt habozva, mert Palásthy ugyan
                        csinosabb fiú, de Krackner báró. Igaz viszont, hogy Krackner csak német
                        báró, holott Palásthy előkelő magyar família. Tóth úr semmi nézetet nem
                        nyilvánított, de ha szabad némi jelekről következtetni, legszívesebben
                        beszélgetett vendégei közül Sipos törvényszéki elnökkel, pedig az csak
                        fiákeren járt ki Bontóvárról, és már nem is volt elég fiatal, azonfelül azt
                        mondják, nem nemesember, holmi polgári Siposokból való. A széptevők néha
                        “elefántokat” is hoztak magukkal, ezek nélkül nem megy az ilyen falusi
                        udvarlás. A széptevőkből nem egy esetben udvarlók támadtak, s így
                        szaporodott a Mari udvara. Új alakokkal új benyomások keletkeztek, s Tóthné
                        aszerint módosította terveit, reményeit, a folytonosan változó szituációban
                        nagyobb szórakozást és mulatságot találva, mint leánya. A Palásthy György
                        előkelő származása elhomályosult a köpcös Vente László egyik elejtett büszke
                        szavával. Vente, akit lófő székelynek mondanak, de inkább hasonlít a feje a
                        békáéhoz, csak elefánt volt eddig, vagy legalább úgy tekintették (Gyengő
                        hozta el magával néhanapján), hanem egyszer, két nappal azután, ahogy a
                        szolgabíró ott járt, nagyban feléje fordult a Tóthné érdeklődése és
                        figyelme. Orronverősdit játszott Marival. Vente úr bukti lett, Mari pajkos
                        volt, mint egy kis ördög, nem lehetett vele bírni, olyan komolyan és
                        lendülettel ütögette nagy uborkaorrát a kártyákkal, hogy a vér eredt meg
                        belőle. Az istenért, hamar egy lavórt és vizet! Kifolyt abból vagy másfél
                        messzely vér, úgy, hogy mindnyájan meg voltak már ijedve, s ő maga is
                        megrettent, hogy azt mondja, ez igen veszedelmes dolog a Ventéknél. Hogy
                        miért, kíváncsiskodott Tóthné, ki szenvedélyes gyűjtője a különös családi
                        vonásoknak.</p>
					<p>- Mert családi betegség, mégpedig halálos betegség - felelte Vente. - Már
                        Attila, egyik nevezetesebb ősapám is orrvérzésben halt meg, éppen a
                        lakodalma éjszakáján. (Olyan hangon mondta, mintha még nevezetesebb Venték
                        is lettek volna.) Azóta meg éppen sok Vente pusztult el így, kivált a megyei
                        restaurációkon.</p>
					<p>Az orrvérzés elállott, és a Vente Laci értéke nagyban megnőtt, mert már
                        mindjárt a vacsoránál feljebb ültette Tóthné vagy négy terítékkel, mint
                        azelőtt.</p>
				</div>
			</div>
			<div>
				<head>HUSZADIK FEJEZET</head>
				<div>
					<head>Noszty Ferenc emelkedőben</head>
					<p>E hivalkodó, léha társaságot találta Noszty Rekettyésen, mikor a következő
                        héten látogatást tett. Nem volt panaszra oka, mert szívesen fogadták,
                        nemcsak az öregek, de Mari is. Úgyszólván vele foglalkozott, neki beszélt,
                        őrá figyelt, és kurtán bánt el a többiekkel, ha hozzája igyekeztek férkőzni.
                        Ez különösen a Palásthy gőgjét sértette, s ürügyet keresett, hogy belekössön
                        az új vetélytársba. A vacsoránál szóba került a pozsonyi Kempelennek, akit
                        Tóthné még ismert kisleányka korából, a világhírű sakkozógépe, mely I.
                        Napóleont is megverte a sakkban. Kempelen anyai nagybátyja volt Palásthynak,
                        de a család se tudja a világ e legcsodálatosabb találmányának a titkát, az
                        akkori fejedelmek is eleget firtatták a nagybácsit, de nem mondta meg.</p>
					<p>- Ej, hát ember volt benne elrejtve - mondá Noszty. - Nem lehet másképp.</p>
					<p>- Vagyis ez azt jelentené, hogy a nagybátyám csaló volt?</p>
					<p>- Én csak azt állítom, hogy élő ember volt a gépben - felelt kitérőleg és
                        gunyorosan -, se többet, se kevesebbet. Az ön bácsikájához semmi közöm.</p>
					<p>Felugrott erre Palásthy, mint a hörcsög.</p>
					<p>- Én pedig nem tűröm ezt a szemtelenséget, hallja az úr!</p>
					<p>Nyugodtan ráemelte a szemeit Noszty.</p>
					<p>- Én pedig megtanítom önt türelemre.</p>
					<p>Mindössze ennyi feleselés történt, néma csönd lett utána, s vontatottan ment
                        azután a társalgás, hamar szétoszlottak.</p>
					<p>Reggel aztán párbaj volt a bontóvári Nyirjésben, Noszty Ferenc átlőtte a
                        Palásthy jobb kezét, úgy, hogy harmadnapra amputálni kellett. (Most már hát
                        Palásthy is több darabban volt.) De semmi az, hiszen bal kézzel is lehet
                        hajtani négy lovat.</p>
					<p>A Tóthék ártatlan polgári életét kellemetlenül zavarta meg ez a szomorú eset,
                        mely a náluk történt összeszólalkozás következménye. Tóth úr különben,
                        igazságos lévén, inkább a Noszty pártját fogta:</p>
					<p>- Ő volt a sértett, nem tehetett egyebet; Palásthy maga kereste a bajt.</p>
					<p>Fokozta rokonszenvét Noszty még azzal is, hogy midőn néhány nap múlva
                        látogatást tett, nem hősként viselte magát, inkább mutatkozott vezeklőnek.
                        Az asszonyok is Noszty mellé állottak, már azért is, hogy az asszonyok előtt
                        mindig a jelenlevőnek van igaza, nem az elmaradottnak, márpedig Palásthy,
                        mikor meggyógyult, sem jött el többé Rekettyésre.</p>
					<p>- Mit is keresne itt? - nyugodott bele nagy malíciával miss Tropp, az
                        amerikai gouvernante -, hisz már úgyis csak
                        balkézre köthetne házasságot.</p>
					<p>Eközben apránkint elvonult a tél, s megérkezett a tavasz lila bíborával a
                        rekettyési udvarházat körülövező orgonabokrokon. Minden izgalom és nagyobb
                        esemény nélkül történt ez meg. Mari egyetlen bálba se ment, sőt még a
                        színházba sem kívánkozott Bontóvárra. Mindamellett gyorsan suhant el a tél.
                        Valaki mindig jött, vagy legalább mindig várt valakit. S ez is mulatság.</p>
					<p>Többnyire a már említett uracsok szállingóztak be délutánonkint a közeli
                        falvakból vagy a városból. Néha sokan egyszerre, mintha összebeszéltek
                        volna, néha csak egy vagy kettő.</p>
					<p>Ezek a vizitek Marit illették, de Tóthnéhoz is eljött a tiszteletesné egy kis
                        parázs pletykára, Kovács Antalné, az özvegy kapitányné, Voglányból, a jó
                        befőttekre. Ebből a két asszonyból telt ki a társasága, mert Palojtayné,
                        Fruzina mama, akivel szintén jóban voltak Tóthék, téli időben nem mozdult
                        otthonról; a többi vidéki dzsentri gőgös asszonyainak derogált a pékné
                        barátsága.</p>
					<p>A gazdát nemigen vonzotta ez a társaság, többnyire áthajtatott délután
                        Mezernyére, s ott volt késő estig a szanatóriumban: azok a fifikák,
                        “griff”-ek és finták, melyekkel a leányoknak férjet fogdosnak a mamák,
                        bántóan hatottak az ő gyöngéd, finom lelkületére. Nem jól érezte magát a
                        leánya kezéért versengő léha úrfiak közt. Olyannak tűnt fel előtte, mint egy
                        licitáció, mintha legkedvesebb tárgyát kótyavetyélnék. Háborgott a
                        gondolatra, hogy a leányát valami idegen ember elvigye tőle - de mégis
                        megadta magát a természet rendjének. Úgy kellett lenni, mert mindig úgy
                        volt. Arra azonban nem volt rávehető, hogy a természet rendjét ő maga is
                        támogassa - elég, ha ellene nem szegül.</p>
					<p>Váltig pirongatta Krisztina asszony evégett:</p>
					<p>- Te semmit se törődöl a leányoddal, a jövőjével.</p>
					<p>- Eleget szereztem neki. Húsz-harminc rostélyost ehetik napjában holtáig.</p>
					<p>- Úgy beszélsz, Mihály, mint egy pénzzsák, s nem mint egy keresztény
                        úriember. Az embernek nemcsak hasa van, hanem szíve is. Tekintetbe kellene
                        venned, hogy egyszer mi is meghalunk, mert a halált igen ritkán lehet
                        kikerülni, sőt nem is lehet. Neki férjhez kell mennie, s ezt irányítani
                        kell.</p>
					<p>- Az anyák dolga a lányokat elsütni - feleselt Tóth Mihály kedvetlenül -, ha
                        már olyan nagyon akarsz tőle szegénytől szabadulni.</p>
					<p>Elérzékenyült e szemrehányásra az asszony, elborították az arcát a könnyek, s
                        nagy méltatlankodással elrohant, becsapva mérgesen maga után az ajtót, hogy
                        a mennyezet vakolata is lehámlott egy darabon.</p>
					<p>Pedig nem volt igaza, mert Tóth figyelte azért a dolgokat a maga módja
                        szerint, és máris többet látott, mint neje. Feltűnt neki, hogy a megyei
                        közigazgatás egyszerre csodálatosan fürge lett. Ha egy híd valamelyik
                        dongája elromlik, másnapra már ott terem a szolgabíró a helyszínén, és
                        elrendeli a megcsináltatását, ha egy korlátfa kidől a meredek helyeknél,
                        megjelenik a szolgabíró, mint az örökké éber gondviselés, s pótolja újjal,
                        ha egy kátyú támad az úton, nosza legott Rekettyésen van, s behányatja, ha
                        egy becsületes verekedés esik az Icik kocsmájában (pedig az mindig esik),
                        másnap már megindul a vizsgálat, szóval a szolgabíró ezer módját ejti, hogy
                        valami dolga legyen a faluban, és felüti a maga székhelyét Tóthéknál.</p>
					<p>Úgy, de ez csak annak a jele, hogy a szolgabíró érdeklődik Mari iránt. Abban
                        még semmi sincs. Hiszen a többi gavallér is az ő kedvéért jár. Hanem van egy
                        másik gyanús jel, amit Tóth észrevett, hogy a gavallérok eddig mindig
                        szaporodtak, most pedig kezdenek apránként elmaradozni. Világos ebből, hogy
                        már valamit észrevettek, ami a sanszaikat összetörte, hogy már van valami,
                        ami a szimat és megfigyelés erejével megállapítható, mert a szerelem
                        szemesebb, érzékenyebb a történendők iránt a börzénél is. Minek törné tehát
                        az eszét Tóth Mihály úr a találgatásban, mikor úgyis elég hangosan beszélnek
                        a jelek? </p>
					<p>Azaz még a jelekre sincs szükség. Suttogja, pletykázza azt már az egész
                        környék. Mikor a tavaszon valami értekezletre hívta meg a főispán Tóth urat,
                        már akkor nem egy kedélyes célzást hallott erre nézve ismerőseitől. Az
                        értekezlet után az a kitüntetés érte, hogy a főispán magánál marasztotta
                        ebédre.</p>
					<p>- Csak éppen a legszűkebb családi körben. Semmi parádé. Egy kis levesünk lesz
                        és egy kis húsunk.</p>
					<p>Tóth úr szabódni próbált, hogy még egy kis megbeszélnivalója volna a
                        takarékpénztári igazgatóval, aki ezalatt már elhagyta a tanácskozási termet,
                        és lefelé sietett a lépcsőkön.</p>
					<p>- Szaladjon utána, Malinka - találta fel magát hirtelen a főispán -, és hívja
                        meg nevemben őt is. Mert ilyen kifogást el nem fogadhatok.</p>
					<p>Tóth úr most már nem tehetett semmi ellenvetést, megadta magát sorsának,
                        pedig inkább szeretett volna az utolsó butikban vereshagymát enni, mint a
                        bárói családnál mamaligát, mert a két kézzel
                        való evés mindig kiizzasztotta - holtig nem tudott beleszokni.</p>
					<p>Tényleg intim ebéd volt, a háziakon kívül csak Homlódyné volt ott és a
                        takarékpénztári igazgató, Uhl Timotheus, akit a kapunál csípett el Malinka.
                        Igen jó kis ebéd volt, de Tóth úr sohase tudta volna elmondani, mi minden
                        volt, pedig Krisztina asszony otthon hetekig fogja élesíteni, sarkantyúzni
                        és korbácsolni az emlékezőtehetségét. “Gondolkozzál csak, hiszen élő ember
                        vagy, lehetetlen az, hogy eszedbe ne jusson.” Pedig mégsem fog eszébe jutni,
                        hanem azt el nem felejti, hogy az asszonyok igen nyájasak és figyelmesek
                        voltak iránta; a méltóságos asszony (de micsoda takaros, cukros teremtés)
                        kilátásba helyezte, hogy legközelebb megtekinti a mezernyei Szent
                        Sebestyént, s ez alkalommal jó szívvel venné, ha megismerhetné a családját
                        is.</p>
					<p>A feketekávénál a főispán egy saját kezűleg megtömött csibukot nyomott a
                        markába, mire Bubenyik, mintha valami varázsszóra történnék, berohant tüzes
                        üszöggel egy lapáton. A méltóságos báróné személyesen beejtett a fehér
                        kezecskéjével a findzsájába két cukorkockát, a tatár hercegnő, Homlódyné
                        pedig egyszerre bizalmasan közelebb húzta hozzá a széket.</p>
					<p>- Mondja csak, Tóth bácsi, mivel boszorkányozta meg azt az én öcsémet, Noszty
                        Ferit, hogy az most felém se néz, hanem sülve-főve ott van Rekettyésen?</p>
					<p>- Jó ember a jó emberekhez húz - felelte Tóth Mihály egyszerűen.</p>
					<p>- Nincs annak valami egyéb oka? - mosolygott a főispánné.</p>
					<p>- Isten tudja - mondta a kérdett kitérőleg.</p>
					<p>- Hehehe! - nevetett a főispán. - Mintha ti nem tudnátok. Ó, szegény kis
                        tudatlankák! Hát ki babonázta volna meg, mint az a szép kis boszorkány, aki
                        ott lakik. Nem igaz?</p>
					<p>Tóth Mihály elpirult a távollevő kis boszorkány helyett is.</p>
					<p>- Bizony nem lehetetlen, méltóságos uram, mert mikor annak az ideje van,
                        kijön a fű a földből, még ha bunkóval vernék is vissza.</p>
					<p>- No persze. De ön csak nem programszerűen emlegeti most a bunkót?</p>
					<p>- Nem, nem. Ha az Isten is úgy akarja, nekem semmi kifogásom ellene.</p>
					<p>- Feri egy kicsit szeles fiú - jegyezte meg a báróné -, de jó szíve van, és
                        én meg vagyok győződve, hogy akit elvesz, boldoggá fogja tenni.</p>
					<p>Több szó nem esett erről a nevezetes ebéden, de ennyi is elég volt untig,
                        hogy a közönség közé kiszivárogva, Uhl Timót révén, minden szemről leessék a
                        hályog, s tisztán láthassa Noszty Feriben a felkelő napot. A pénz
                        előrevetődő árnyéka glóriát font a feje körül. Hisz ez egy kapitális fiú!
                        Mennyi természetes esze van! Milyen okosan fejezi ki magát. De iszen, ember
                        lesz ebből. Különb, mint az apja. Őt kell az országgyűlésre küldeni, nem az
                        öreget. Lesz még abból miniszter is, és legyen, mert azelőtt mindig voltak a
                        kabinetben földijeink, addig volt jó dolgunk, de befellegzett már azóta a
                        szegény hazának (vagyis nem kap a nemes város semmit) stb.</p>
					<p>Egyszerre az ifjúság vezére lett, dédelgetett kedvence mindenkinek, a szemek
                        lehunyódtak a hibái fölött, és csak az a hír világított, mint valami
                        szemvakító karbunkulus, hogy el fogja venni Tóth Marit. Uhl Timotheus
                        pertu-poharat iszik vele a Kék Golyónál, mondván: “Legyünk örökös barátok,
                        és ha egy hű szívre van szükséged vagy egy kis polgári kölcsönre, méltóztass
                        velem rendelkezni.”</p>
					<p>Mindenünnen a napfény dédelgeti. Maga Kopereczky is megbiztatja, tréfás
                        szemhunyorgatással:</p>
					<p>- Az öreg Tóth, úgy látom, nem nézi rossz szemmel a tervünket. Hanem tudod-e,
                        mi az a finislovaglás?</p>
					<p>- Éppen abban vagyok most.</p>
					<p>- Helyes. Most kell megfeszíteni minden erődet, az utolsó pillanatban, a cél
                        előtt, és talán nem rossz volna, miután már az öreg nem akadály, ha a
                        leányra helyeznéd a fősúlyt. Úgy gondolom, egy kis fény kifejtése nem
                        ártana. Tudod, egy kis maszlag. Mit szólnál valami gyönyörű hátaslóhoz?
                        Takarosan veszed ki magad a ló hátán. Imponál neki. Vagy talán egy szép
                        négyes? Ami a költséget illeti, hát iszen már benne vagyunk. Ne félj addig,
                        míg engem látsz. No, mit gondolsz?</p>
					<p>Noszty Feri természetesen azt gondolta, hogy az bizony nem lenne rossz, és
                        igénybe vette a sógora tárcáját, sőt az Uhl Timotheus ígéretét se hagyta
                        rozsdásodni, ti. a pénzre vonatkozó részét, mert ami a hű szívet illeti,
                        erre ez idő szerint nem volt szüksége.</p>
					<p>Mindenütt csak előzékenységet és szeretetreméltóságot tapasztalt, még Tóth
                        Mihály részéről is, ki a főispáni ebéd óta, ahol a házassági terv először
                        merült fel, mint egy küszöbön álló lehetőség, mélyebben kezdett foglalkozni
                        a fiatalemberrel. Több apró jel árulta el, hogy rokonszenvezik vele, s
                        közeledik hozzá.</p>
				</div>
			</div>
			<div>
				<head>HUSZONEGYEDIK FEJEZET</head>
				<div>
					<head>Az ember néha egy szalmaszálban botlik meg</head>
					<p>Egy estefelé úgy jött Rekettyésre, hogy Tóthné és Mari nem voltak otthon, a
                        szegény mezernyei doktorné temetésére mentek el, időközben azonban
                        rettenetes égiháború keletkezett, mintha minden lázadoznék a természetben,
                        a barmok bőgtek az istállóban, tyúkok, madarak elbújtak, s az utolsó fűszál
                        is félénken reszketett: a vihar nekiszilajodva, ádáz erővel tördelte a
                        fákat, dobálta le a háztetőket, a sötéten kavargó vészterhes felleget Isten
                        haragos pillantásai hasogatták.</p>
					<p>Tóth urat nagy aggódásban találta.</p>
					<p>- Nem tudom, hogyan jönnek haza az enyéim. Jobb volna, ha ott hálnának
                        meg.</p>
					<p>Noszty nem volt azon a véleményen.</p>
					<p>- Az ilyen vihar hamar átszáguld, egy óra alatt vége van, még
                        hazajöhetnek.</p>
					<p>- Az még rosszabb - vélte Tóth -, mert ha felhőszakadás lesz, a Gyík elönti
                        az utat. Jobb, ha ott maradnak éjszakára.</p>
					<p>- De az a vendéglő gyalázatos - fakadt ki Noszty, aki különben is kedvetlen
                        volt, hogy Marit nem találta itthon - tele van poloskával. A borzalom fog
                        el, ha hivatalos ügyben ott kell éjszakára maradnom, pedig sokszor kénytelen
                        vagyok vele.</p>
					<p>- Persze - jegyezte meg Tóth. - Ha az ember mindent előre látna. Nekem ott a
                        Szent Sebestyénben rendes, tiszta szobám van, kényelmesen meghálhatnának
                        benne most, föltéve, hogy a vihar tartós lesz, ha a kulcsot odaadtam volna,
                        vagy ha eszükbe jutna kinyittatni az ajtót. Hanem ha már őrajtuk nem
                        segítettem, az öcsémuramat szívesen mentem meg a Nagy Korsó bogaraitól.
                        Tessék, használja a szobát, ha Mezernyén tartja a hivatalos dolga, odaadom a
                        kulcsot.</p>
					<p>- Köszönöm alássan, de ha a kulcsot nekem adja, akkor a bátyám nem
                        használhatja a szobáját, mikor szüksége van rá.</p>
					<p>- Dehogynem. Két ajtaja van, az egyik az emeleten, a másik egy csapóajtó,
                        mely egyenesen levezet a kórházi terembe. Bátran használhatjuk azt mind a
                        ketten. Én különben mindössze kétszer vagy háromszor hálok ott egész évben,
                        csak vigye el az egyik kulcsot.</p>
					<p>S ezzel kihúzott az asztalfiókból egy kulcsot, és átnyújtotta Nosztynak.</p>
					<p>- Ha a király aranykulcsot adott - mondá nevetve -, elégedjen meg, ha a
                        kiflikirály csak egy vaskulcsot ajánl föl.</p>
					<p>Erre most már kénytelen volt zsebre tenni a kulcsot.</p>
					<p>- Nagyobb kitüntetésnek veszem az utóbbit - szólt magát meghajtva -, mert a
                        bátyámuram irántam való jóakaratát jelenti, míg az előbbi egyszerű
                        szamárság, s csak a katonaságnál veszi hasznát az ember. De mióta katona nem
                        vagyok, csak annyit ér, mint amennyit a kakasnak a sarkantyú.</p>
					<p>- Igaz biz az, el is feledtem, hogy azelőtt katona volt.</p>
					<p>- Úgy van! Belekóstoltam a gyöngyéletbe is.</p>
					<p>- És miért vált meg tőle?</p>
					<p>- Egészségi okokból.</p>
					<p>- Furcsa, nem úgy néz ki öcsémuram, mintha gyönge, beteges szervezetű volna. </p>
					<p>- Vért köptem - akarta mondani Noszty, de csakhamar megrestellte, hogy ilyet
                        mondjon, hiszen hektikusnak nem adhatja ki magát; elpirult, zavarba
                        jött.</p>
					<p>Szerencsére e pillanatban kocsizörgés hallatszott az udvaron. Tóth felugrott,
                        és az ablakhoz futott.</p>
					<p>- Megérkeztek az asszonyok - mondá. - A vihar kitörését mégis szerencsésen
                        megelőzték.</p>
					<p>De azért nem kerülte el figyelmét a Noszty zavara, s Ferit is bosszantotta,
                        hogy olyan esetlenül viselte magát ennél a kényes pontnál. “Az ördögbe is,
                        egy szalmaszálban botoljak meg, mikor már kerítéseket ugrottam át” -
                        gondolta magában, mialatt a hölgyek átöltözködtek, és magukhoz térve az
                        ijedtségtől, szintén megjelentek a szalonban.</p>
					<p>Elcsevegvén a temetés részleteit, kik voltak ott, hogy voltak öltözve, mit
                        beszélt a pap stb., Tóth úr úgy irányozta a beszélgetés rúdját, hogy még
                        egyszer visszatérhetett a katonaéletre.</p>
					<p>- Bizony kedves dolog az. Ha még egyszer születnék a világra, és ha a Teremtő
                        megkérdezné, mi akarok lenni, azt felelném, hogy húszéves koromtól harmincig
                        huszár hadnagy, azután pedig egész végig püspök, hogy leimádkozhassam a
                        bűneimet.</p>
					<p>- Ugyan, apa! - mosolygott Mari.</p>
					<p>- Egyébiránt attól függ, hogy hol van az ember, Majlandban-e, a sok szép
                        olasz leány között, vagy valami istenverte határszéli faluban. Öcsémuram hol
                        szolgált?</p>
					<p>- Pesten és Trencsénben - felelte Feri közömbösen.</p>
					<p>- Trencsénben? - kérdé az öregúr, kellemesen meglepetve. - Nem ismerte
                        Velkovicsékat?</p>
					<p>Feri megint elpirult.</p>
					<p>- Trencsén kis város, mind ismerik egymást az emberek.</p>
					<p>- Tehát a mi Rózánkat is ismeri? - emelte fel fejét élénken Mari.</p>
					<p>- Természetesen. Sokat táncoltam vele annak idején.</p>
					<p>Feri kedvetlenül harapdálta bajszát. Ez a szerencsétlen Róza már másodszor
                        jön elő, hogy a mulatságát tönkretegye.</p>
					<p>- Szép leány, ugye? - kérdé Tóthné.</p>
					<p>- Csinos, kellemetes teremtés.</p>
					<p>- Megfordult a házuknál is?</p>
					<p>- Elég sokszor - felelte ímmel-ámmal Noszty.</p>
					<p>Az öregek jelentőségteljesen néztek össze, mintha mondanák: Hm, nem ez a
                        hadnagy-e az, akit Velkovicsék emlegettek?</p>
					<p>- Unokahúgom - mondá Mari. </p>
					<p>- A nővérem leánya - magyarázta Tóthné -, és azt hallom, neki is egy huszár
                        hadnagy csapta a levet. Zsuzsanna azt mondja, hogy tetszett neki a fickó. Ó,
                        ezek a leányok, ezek a mai leányok! Húzza őket az uniformis, mint a mágnes a
                        vasat. Azok az ostoba katonakabátgombok és csillagok! Ámbár iszen nekem is
                        voltak leánykoromban katonaudvarlóim. De az más, mert Pozsony tele volt
                        katonákkal és fülemilékkel. Mária Terézia ott hált egy éjszakára, és arra az
                        alkalomra néhány ezer fülemilét fogatott a városi magisztrátus, és
                        eleresztette őket a ligetben, hogy éjjel szépen énekeljenek a királynénak.
                        Hogy énekeltek-e neki, nem tudom, de azóta igen sok fülemile van, az
                        bizonyos. A királyné aztán a fülemilékért viszonzásul egy-két ezred katonát
                        helyezett oda, úgyhogy most úgyszólván egyéb sincs Pozsonyban, mint fülemile
                        és katonatiszt. Hát ott nem lehet egészen elhúzódni a katonatisztektől, mert
                        akkor csak a fülemilék maradnának, azokhoz pedig nem lehet férjhez
                        menni.</p>
					<p>Tóth úr bosszús volt Krisztina asszonyra, hogy a sok szóbeszéddel mintegy
                        elkaparta a lélektani megfigyelésekre alkalmas tárgyat, csendesen dünnyögte
                        a bajsza alatt: “No, bizonyosan volt ott liba is feles számmal.”</p>
					<p>S aztán egyszerre megint ráugrott az előbbi témára, mint a kutya a
                        csontra.</p>
					<p>- Nini, hiszen ha ön Trencsénben volt, akkor bizonyosan ismeri Stromm
                        ezredest.</p>
					<p>Noszty összerezzent erre a nem várt kérdésre, és arca sápadt lett, mint a
                        fal.</p>
					<p>- Ó, bizonyára - felelte rekedt hangon -, hiszen a parancsnokom volt.</p>
					<p>Mari ráemelte az ibolyaszín szép szemeit, melyek a varrására voltak eddig
                        szegezve, s ijedten kérdé:</p>
					<p>- Nincs magának valami baja?</p>
					<p>- Tanulókori pajtásom volt - mondá Tóth.</p>
					<p>- A fejem fáj - felelte a szolgabíró.</p>
					<p>- Jó volna talán egy kis tormát szagolni - vélte Tóthné. - Eredj, leányom,
                        reszeltess hamar künn a konyhában. Ez bizonyosan használni fog. Mert az
                        mindenre jó a világon. Bizony, Pázmár doktor is vehetett volna ma a szájába
                        koronként egy csipetnyit, hogy legalább az sajtoljon ki egy-két könnycseppet
                        a szemeiből a tisztesség és illedelem okáért. Szégyen-gyalázat egy férjtől,
                        hogy annyi fájdalmat se tud mutatni a felesége temetésén, amennyit egy
                        agyonütött szúnyog érdemel. És micsoda dísztelen volt minden: fenyőfa
                        koporsó, olcsó szemfedő!</p>
					<p>Tóth Mihály egypár szót ejtett a doktor védelmére, de iszen egy doktor
                        egészen másképp nézi a halált, mint egy gyönge nő. Ami pedig a fukarságot
                        illeti, az is a doktori állással jár. Majd minden doktor fösvény lesz
                        idővel. De ebben nem pusztán a pénz szeretete mutatkozik, hanem egyszersmind
                        a munkája látható eredményében való gyönyörködés. A többi foglalkozásnál
                        külön jelentkezik ez a két hajlam. A gazda munkájából előbb vetés lesz,
                        gyönyörködik benne, ha szép, ha megérik, következik az aratás, nagy öröm, ha
                        sok kéve lesz, aztán a cséplés új öröm, ha jól fizet, és csak mikor már a
                        gazda munkáján kimulatja magát unos-untig, akkor lesz belőle pénz - s ez már
                        csak afféle ráadás, nem sokba veszi s könnyen kiadja. Ezért a leggavallérabb
                        osztály a földdel foglalkozó, mert legmesszebb esik munkájától a pénz. A
                        pénz szeretete hiszen mindenkiben megvan, de ennél erősebb érzés a munka
                        eredményének a szeretete. Például az írónál, kinek a könyve majdnem olyan
                        kedves, mintha a gyermeke volna. Hanem az orvos munkája, éppúgy, mint a
                        kereskedőé, úgyszólván abban a szempillanatban pénzzé változik. Mikor
                        fölébred reggel, künn az előszobában türelmetlenül csoszognak, krákognak a
                        várakozó betegek. A szobaleány bejön, és jelenti, hogy hatan várják. “Hat
                        ötforintos” - gondolja a doktor. Az ötforintosok aztán beeresztetnek
                        érkezési sorrendben, a doktor végez velök, megkopogtatja a mellüket,
                        kinyújtatja velük a nyelvüket, megtapintja az ütőeret, s mikor végre kiürül
                        az előszoba, s fáradtan kimerülve dől karszékébe, munkájából nincs egyéb
                        látható eredmény, csak az ötforintosok. Szóval az orvosnál a pénzszeretet
                        érzésébe beleszakad a munka eredményének szeretete is, vagyis az orvosnak a
                        szíve két vezetéken húz a pénzhez.</p>
					<p>Ezek a fejtegetések, melyekben a természetes eszét szerette csillogtatni a
                        self-made man, szerencsésen eltemették az
                        előbbi kényes beszélgetést, Noszty egy kis levegőhöz jutott, fejfájása
                        megszűnt a tormaszagolástól, és az elfogulatlanságát is visszanyerte, noha a
                        mai beszélgetés mégse múlt el egészen nyom nélkül.</p>
					<p>Tóth úr fejében megfogamzott az az elhatározás, hogy a trencséni ismerősöknél
                        esetleg tudakozódni fog, ámbár nem gondolt semmi olyanra, amit magától is ki
                        nem találhat - hogy ti. Noszty könnyelmű fráter lehetett, sok leányt
                        megcsalt, és sok hitelezőt szerzett Trencsénben -, de az vesse rá az első
                        követ, aki valaha hadnagy volt, és nem képzelte magát kisistennek!</p>
					<p>Noszty pedig arra jött ma rá, hogy ezt a veszedelmes pontot nem vette eddig
                        tekintetbe, pedig a Velkovics Rozália megjelenése a somlyói szőlőhegyen
                        mindjárt baljóslatú volt. Most még jobban nyugtalanította Stromm ezredes.
                        Egy kísértet, mely nem éjfélkor jelenik meg, hanem mikor legjobban süt a
                        nap. Mit akar ez a sötét árnyék? Figyelmeztetni akarja-e csak, hogy “vigyázz
                        és siess”, vagy pedig a bűnhődést hozza a köpönyege alatt. Tehát tanulótársa
                        volt Tóthnak! Milyen csodálatosan szövi az emberek életútjait a
                        gondviselés!</p>
					<p>Feri azt találta, hogy nem jó lesz a dolgot sokáig halogatni. Ez pedig
                        meglehetősen megegyezett a Kopereczky és az öreg Noszty véleményével is,
                        kik aggódva nézték a Feri életmódját, mióta az uborkafára kapott, s könnyen
                        meg tudta tölteni a tárcáját, ha kiürült. Gyakran utazott le a fővárosba, és
                        néha napokig ott kártyázott. Még egyszer majd kiírják az újságba, vagy más
                        úton is fülébe juthat az öreg Tóthnak. Ha Pesten volt, akkor az volt a
                        veszedelem, ha pedig nem volt Pesten, az még nagyobb veszedelemnek látszott.
                        Nyári színkör volt Bontóvárott, s egy vándortársulat működött benne, valami
                        vörös hajú primadonnával, akit hogy Feri egy-kétszer megpezsgőztetett, máris
                        híre járt a városban.</p>
					<p>Félni lehetett, hogy valami bolondot csinál. Mert Feri azokhoz a
                        szerencsétlenekhez tartozott, akik okosak, mint a kígyók, ha nem jól megy a
                        dolguk, de akik megrészegednek a jóléttől, mint a darazsak a pergetett
                        méztől.</p>
					<p>A kis, vörös hajú színésznő meglehetősen fölzavarta a család kedélyét, Ferit
                        maga elé idézte a főispán, s jól megmosta a fejét apja, nővére és Homlódyné
                        jelenlétében.</p>
					<p>- Hát micsoda ember vagy te? Nem szégyenled magad ilyet tenni? Most, mikor
                        már annyit költöttünk rád. Mikor már majdnem a célnál vagy. Még egy lépés,
                        és nagyúr lehetsz örökre. S mikor éppen ezt a lépést kellene megtenned, te
                        akkor hasra vágod magad, meghemperegsz a pocsolyában, mint egy sertés. Hát
                        becsület ez, sógor?</p>
					<p>Feri mennyre-földre esküdözött, hogy nem teszi többé.</p>
					<p>- Ha teszed, csak egyszer teszed, mert rögtön felfüggesztetlek, azt a dámát
                        pedig eltoloncoltatom a városból, Isten engem úgy segéljen. Különben azt
                        látom, hogy a te kezedben olyan a pénz, mint a kisgyerek kezében a kés.
                        Azért többet ne várj egy garast se.</p>
					<p>- Pedig éppen kérni akartalak - mondá Feri szelíd, félénk hangon, mint egy
                        megszeppent diák. - Nagy bajban vagyok.</p>
					<p>- No, mi az megint? - vonta össze redőkbe szemöldjét az öreg Noszty.</p>
					<p>- Vesztettem kártyán, becsületszóra.</p>
					<p>- Mennyit? - kérdé a főispán.</p>
					<p>- Háromezer forintot.</p>
					<p>- Lődd magad főbe - szólt Kopereczky ridegen. - Ez a legokosabb, amit
                        tehetsz.</p>
					<p>- Ó, Izrael, hogy tudsz olyan kegyetlen lenni! - kiáltott fel fájdalmasan
                        Kopereczkyné. Keskeny ajka remegni kezdett, s könnyek szivárogtak
                        szemeiből.</p>
					<p>Kopereczky nyomban ellágyult erre, és így szólt:</p>
					<p>- Egy föltétel alatt megkapod a háromezer forintot.</p>
					<p>- Elfogadom ab invisis.</p>
					<p>- Ebből az ab invisisből ismerek rád. Jóravaló ember semmit se fogad el
                        látatlanban. De most ne vitatkozzunk ezen. Az én föltételem az, hogy még e
                        héten dűlőre viszed Tóth Marival a dolgot. </p>
					<p>- Magamnak is az volna óhajtásom, de félek, hogy még zöld gyümölcs az egész -
                        felelte Feri.</p>
					<p>- Még most sem vagy biztos a leányban?</p>
					<p>- Nehéz dió egy leánynak a lelkülete. Hátha mindent elrontok, ha korán nyúlok
                        hozzá?</p>
					<p>- No, én pedig nem adok semmi haladékot - jelentette ki Kopereczky kereken -,
                        mert akkor meg a veres hajúval rontasz el mindent.</p>
					<p>- Becsületemre mondom, csak azért legyeskedtem körülötte, mert Marihoz
                        hasonlít.</p>
					<p>- Mily megható szerelem és állhatatosság! - kiáltott fel gunyoros kacagással
                        a főispán.</p>
					<p>Az öreg Noszty amellett érvelt, hogy a fennforgó esetben alig volna értelme a
                        halasztásnak. Ő úgy tudja, Feri most előnyben van az összes ott settenkedő
                        akarnokok között, hát mire vár? Olyan időpontra, amikor nem lesz
                        előnyben?</p>
					<p>Vilma ellentmondott apjának:</p>
					<p>- Vannak dolgok, apa, amelyekhez te nem értesz. A szerelem hirtelen támad,
                        mert az csoda, mennyei misztérium, de a hajlam lassan érik, akár a dinnye,
                        melyet nem szabad idő előtt meglékelni, mert különben vége van. </p>
					<p>- Furcsa hasonlataid vannak - dörmögte Kopereczky, s valami közvetítő
                        formulán törte a fejét. - Talán nem ártana, ha valamely szakértő szemek
                        szétnéznének... Egy kis izé, hogy is hívják katonanyelven, egy kis
                        kémszemle... ha például te vállalkoznál, Máli, te, a család esze.</p>
					<p>Homlódyné elgondolkozott egy percig.</p>
					<p>- Magam is gondoltam már erre, de...</p>
					<p>- Tudom, hogy nehezére esik a kevélységednek, de...</p>
					<p>- Látod, Izrael, ez megint egy jó gondolat tőled - mondá Vilma. - Mert ha
                        Máli néni egy félórát tölt Tóthéknál, beléjük lát, olyan világosak lesznek a
                        Máli néni szemén keresztül, mint a gyertya irányában tartott tojások.</p>
					<p>- Mondom, Vilma, hogy borzasztó vagy a hasonlataiddal.</p>
					<p>- Csak valami szerencsés ürügyön gondolkozom - mentegetőzött Homlódyné, kis
                        homlokát összeráncolva -, nem szeretném, hogy háztűznézőnek látszassam,
                        valami formát keresek a látogatásnak, s holnap áthajtok Rekettyésre,
                        holnapután pedig mindent meg fogok tudni.</p>
					<p>A tatár hercegnő másnap csakugyan meglátogatta Tóthékat, amit kivált a hiú
                        Tóthné roppant nagyra vett, azt se tudta a nagy örömtől, melyik lábára
                        álljon; Homlódyné egészlényéből csodálatos sikk és előkelőség áradt ki,
                        méltóságteljes volt és mégis szeretetreméltó, nyájas és mégsem leereszkedő,
                        természetes és mégis ravasz, kiszámító. Teljes két órát csevegett részint
                        Tóthtal, gazdasági dolgokról, részint az asszonyokkal, holmi semmiségekről,
                        beleszőve Noszty Ferit is, amennyire a szükség hozta, meguzsonnált, s mikor
                        elbúcsúzott, összecsókolózott a hölgyekkel, megígértette velök, hogy
                        legközelebb ők is eljönnek Voglányba.</p>
					<p>Még ez is! Tóthné ujjongott elragadtatásában. Voglányba mennek vizitát
                        visszaadni, a Labikán-ősfészekbe. Nagy dübörgéssel leereszkedik előttük a
                        felvonóhíd. Kár, hogy már nem tartanak kürtöst a nagyurak, mint hajdanta,
                        hogy kürtszó jelenté a vendégek érkezését. De még enélkül is szép! Teremtő
                        Isten, ki gondolt volna arra valaha, mikor még mi összekeltünk, Mihály, hogy
                        egy ilyen helyre megyünk vizitet visszaadni. Ó, Mihály, nem dolgoztál hiába
                        e világon, nagy pozíciót szereztél a családnak, hanem most már gondoskodj,
                        hogy illő módon jelenhessünk meg, négy lovon, amint Homlódyékhoz szokás. Mit
                        rázod a fejedet? Hogy nem engeded, mert nem szereted a hivalkodást és
                        kapaszkodást? Hát mit bánom én, ne szeresd, de szeress legalább bennünket, s
                        ne engedd, hogy úgy állítsunk be Voglányba leányoddal, mint valami arme
                            Reisenderek.
                    </p>
					<p>A tatár hercegnő összejött útközben, éppen a Gyík hídjánál, a Noszty
                        fogatával. Baldachinos kis kocsiját, melyben ő hajtott, messziről felismerte
                        Feri, és az ostora nyelével tisztelgett. Meglassítván lovait, odakiáltá
                        Homlódynénak:</p>
					<p>- Mi újság?</p>
					<p>- Megnyertem az egy mázsa bonbont - kiáltá ez vissza.</p>
					<p>- Komolyan?</p>
					<p>- Mind a három kapu ki van nyitva. “Good bye!”</p>
					<p>Kocsis és Pimpósi, a hajdú, mind nem értett ebből egy szót se, de annál
                        többet Feri. Mintha kicserélték volna a világot. Zöldebbek lettek a füvek,
                        szerelemről zúgtak az erdők, s ugyanerről fecsegett a kacskaringós Gyík.
                        Vígan hajtott most már Rekettyés felé, ismerősen integetett a pléhfedeles
                        torony, mintha hívná. Amint a faluba befordult, szembe látta jönni Tóth
                        Mihályt Pázmár doktorral. A doktor egy kifeszített ernyőt tartott maga elé a
                        nap ellen, Tóth pedig puskát vitt a vállán.</p>
					<p>Noszty odadobta a gyeplőt a kocsisnak, leugrott.</p>
					<p>- Úgy látom, veszett kutya van a faluban.</p>
					<p>- Nem biz az - felelte Tóth Mihály nevetve -, hanem egy kis kabátbélés kell
                        az anyjuknak télire, hát arra pályázom most. A doktor egy rókacsaládot
                        fedezett fel itt a Horka-erdőben.</p>
					<p>- És ön, doktor, napernyőt visz puska helyett?</p>
					<p>- Én csak egyféleképpen ölök - elménckedett a doktor. - Tartson velünk a
                        szolgabíró úr!</p>
					<p>- Bánja a szösz - határozta el magát hirtelen -, hanem akkor puska
                        kellene.</p>
					<p>- Majd hoz utánunk a hajdú egyet - vélte Tóth Mihály. - Csak menjen, Pimpósi,
                        kérjen a kisasszonytól, mert a feleségem nem mer hozzányúlni. Ott leszünk a
                        kis erdőben - mutatta a hajdúnak az egypár holdnyi bükköst.</p>
					<p>Szép júniusi délután volt, úgy hat óra felé, a nap még erősen tűzött, s
                        Pázmár a napernyő alatt is nagyban törülgette izzadó homlokát.</p>
					<p>Az erdő alig néhány száz lépésnyire volt innen, a Tóthék lakásától még ennél
                        is közelebb, mert valaha a gazdatiszti parkhoz tartozott, de Tóth kiirtatta
                        a közbül eső részt, és most búza termett benne. Hogy tehát az erdőfoltot
                        megközelítsék, a falu végére kellett jönniök, s ott a mezei gyalogútra
                        térni, mely zizegő búzafalak közt vezetett odáig. A gabona már-már
                        fölszedegette a szőke ruházatját, a nagybajuszú kalászok szelíden
                        ringatóztak, ha egy-egy kis széláram felizgatta őket. Egyhangú és mégis szép
                        volt itt minden, itt-ott a búzavirág kéklett, vagy a pipacs harangja
                        piroslott.</p>
					<p>- Szép a világ! - lelkesedett a doktor. </p>
					<p>- S a maga betegei mégis itthagyogatják - kötekedett vele a szolgabíró.</p>
					<p>- Hja, az már nem az én hibám, hanem a legfelsőbb közigazgatásé -
                        riposztírozott a doktor.</p>
					<p>- Kérdés. Mert például ki ápolja őket ilyenkor, mikor maga a róka ellen vezet
                        öldöklő férfiakat?</p>
					<p>- Ó, azokról ilyenkor is gondoskodva van. Három öregasszony ápoló van a
                        kórházban. Minden héten fölváltva asszisztensem valamelyik. Felvesz
                        távollétemben betegeket, s képes őket ellátni legalább az elsősegéllyel.
                        Néha magamat is meglepnek, mi mindent tudnak ezek az öreg anyókák, s mi
                        mindent kitalált a nép ezredévek óta a maga eredeti észjárásával. A múlt
                        héten egy embert hoztak be Voglányból, ki a nagy emelésektől veszélyes
                        sérvet kapott. Nem bírtam visszatolni. Mikor otthon nem voltam, Kecske
                        Gergelyné (így hívják az egyik ápolónőt) két téglát tett a beteg ágya alá, a
                        lábaknál, úgy, hogy a beteg feje alantabb essék, mint a felső teste, s egy
                        éj alatt a sérv magától visszament.</p>
					<p>Tóth Mihálynak megtetszett az eset, a magyarázatát kérte, ami veszedelmes
                        volt, mert a doktort, ha valami tudományos fejtegetésbe bocsátkozott,
                        lehetetlen volt megállítani.</p>
					<p>Szerencsére elérték az erdőt, s a szolgabíró furfangosan kivonhatta magát a
                        meghallgatás alól.</p>
					<p>- Csak menjenek előre. Nekem itt az erdő szélén kell bevárnom Pimpósit, mert
                        különben nem akad rám. Majd utolérem az urakat!</p>
					<p>Tóthék tovább mentek, beljebb a sűrűbe. Noszty pedig leült egy fatörzsre, s
                        hallgatta a madarak csicsergését. Többet ér az, mint a Pázmár előadásai.
                        Különösen ma nagyon a szívéhez szóltak, mintha egyenesen neki dalolnának. S
                        mennyire megtöltötte szívét édes érzésekkel az erdő is. Elandalodva nézett
                        bele a fasorok titokzatos, mély homályába. Lábainál egy kő alól víz
                        szivárgott ki, mely egy kis darabon mint ezüstpaszománt futott a zöld
                        pázsiton, megitatva a füvecskéket, majd eltűnt a földrepedésekben vagy egy
                        bokor alatt, aztán előbukkant odább, és újra elrejtőzött. Még hangja sincs,
                        csak úgy megy, nesztelenül - gondolta magában Noszty -, holott odább már
                        zsémbelni fog és morogni, valahol pedig talán harsogó folyam lesz, és a
                        sziklákat verdesi haragos habjaival.</p>
					<p>Noszty a figyelmét erre irányítva, mindenütt követte a szélesedő
                        ezüstpántlikát a szemeivel, látva, annak is milyen nehéz útja van eleinte,
                        hogy megy neki egy kőnek, s hogy hull vissza gyöngyözve, hogy téved bele egy
                        gödörbe, ahonnan nem tud egyhamar kivánszorogni, ahol hajolt sziklarétegre
                        ér, szétterül rajta, mint egy ezüstabrosz... S amint odább sem ereszté el a
                        tekintete az erecskét, sőt fel is állott, hogy tovább láthassa, egyszerre
                        két villogó szem és egy rőt fej bizsergette meg a tagjait. Egy öreg róka
                        mászott ki egy lyukból, s óvatosan szétnézvén, száját a patakba mártotta, s
                        csakhamar felszürcsölte majdnem az egészet. Valami jót uzsonnálhatott a
                        koma.</p>
					<p>Noszty egy bokor mögé húzódott, hogy a róka észre ne vegye, szidván Pimpósit
                        magában, hogy még mindig nincs itt a puskával. A róka, eloltván szomját,
                        körülnézett a világ mind a négy része felé, mint a magyar gazda, mikor az
                        esőt várja, csakhogy a gazda az eget nézi, a róka pedig a talajt fürkészte.
                        Csend volt körös-körül, semmi gyanús jel sehonnan. Most tehát visszament a
                        lyukhoz, és sajátságos hangot hallatott.</p>
					<p>Ez volt a hívó jel. Három kis rókakölyök ugrott ki erre a lyukból, és
                        elkezdett a lyuk előtti pázsiton hancúrozni. Az anyjuk egy nyúllábat
                        keresett elő valahonnan, azt odadobta nekik, az egyik rókakölyök elkapta, és
                        elkezdett vele szaladni a tisztáson, a másik kettő utána, kergették,
                        utolérték, egymáson hemperegtek, és az inkriminált nyúlláb hol az egyiknél,
                        hol a másiknál volt, kikapták egymás szájából, iregtek-forogtak, mint a
                        fonott kalács, néha egyetlen hármas testnek látszottak egy rakáson, a másik
                        percben pedig egy három rókatestből formált karikagyűrűnek, hanem ez, mind
                        csak játék volt, mert a kis testvérkék egymást nem bántották. Az öreg
                        megállt a lyuk szájánál, és onnan nézte gyönyörködve a gyerekek egészséges
                        jókedvét, aranyos pajkosságát.</p>
					<p>Egyszer aztán magasra emelte fel a lompos farkát, s úgy látszik, ezt a
                        jelbeszédet értették a csemeték, mert egyszerre megszűnt a játék, s mint
                        valami vezényszóra, mind a hárman betakarodtak a lyukba - künn hagyván a
                        nyúllábat, amely, úgy látszik, inkább csak szimbólum volt.</p>
					<p>Az öreg róka most megint megvizsgálta a tájékot mindenfelől, s miután a
                        közbiztonságot kielégítőnek találhatta, még egyszer visszaszaladt a lyukhoz,
                        és megint hallatott valami hangot, ami tekintettel a továbbiakra,
                        fenyegetésféle lehetett, hogy: “Most én elmegyek, gyerekek, szépen
                        viseljétek magatokat, és ki ne jöjjetek semmi zajra, míg én ki nem hívlak,
                        mert különben megesz a mumus.”</p>
					<p>A róka elrohant Mezernye felé, nekivágván rézsút az erdőcske éjszaki részének
                        (ahol különben egy major volt az erdőszélen). Noszty megfordult,
                        utánabámult, és éppen kiáltani akart Tóthékra, hogy “Hopp, hopp, ott szalad
                        a róka!”, midőn egyszerre nesz támad, megzörrennek a gallyak, hátrafordul,
                        és elnyeli a szándékolt kiáltást, mert egy sokkal meglepőbb tör ki az
                        ajkairól:</p>
					<p>- Klára! </p>
					<p>Azt hitte, álmodik. A Somlyó hegyi leány állt előtte, ugyanabban a
                        cseresznyeszínű szoknyában, ingvállban, csipkés kötényben, sárga
                        tearózsával a hajában, nem bírt betelni vele.</p>
					<p>- Az vagyok. Én vagyok. Elhoztam a vadász úrnak a puskáját.</p>
					<p>S pajzán mosoly játszott az ajkai körül, miközben az erdő is nevetett, ő
                        pedig egyet perdült, mint az orsó, és szétnézett.</p>
					<p>- De hol az apa és az orvos?</p>
					<p>- Azok elmentek az erdőbe a doktor rókáját keresni, én meg itt bevártam a
                        puskát.</p>
					<p>Mari nagyon elszontyolodott erre, és az erdő is szomorú lett.</p>
					<p>- Szent isten, mit tegyek? Hisz akkor én kompromittáltam magamat. Jöjjön,
                        jöjjön, keressük fel őket.</p>
					<p>- Lehetetlen most.</p>
					<p>- Miért?</p>
					<p>- Látja ott azt a lyukat, ott a kis tisztáson, a borókával átellenben?</p>
					<p>- Látom.</p>
					<p>- Hát abban három rókakölyök lakik, most tuszkolta be őket az anyjok, s ő
                        maga elment valahová, várom, míg visszatér.</p>
					<p>- Lehetetlen! - dadogta Mari gyermekes elképedéssel. - Ó, be szeretném őket
                        látni!</p>
					<p>- Üljön le, és várjuk meg.</p>
					<p>- Leüljek és hová?</p>
					<p>- Talán a gyepre. Tudja-e, mikor Somlyón a hordócskán ült, a szoknyáját
                        váltig lehúzogatva, hogy a szép kis lába ne legyen künn. Éppen ez a szoknya
                        volt. Be szép ön ebben! Köszönöm a kedves meglepetést.</p>
					<p>- Tudja, a mama nincsen otthon, éppen átment a kasznárnéhoz, mikor a hajdúja
                        jött puskát kérni. Gondoltam magamban: ahá, a szolgabíró úr átvedlett
                        vadásznak, hát én is csinálok egy tréfát.</p>
					<p>- No, hát mégsem ül le?</p>
					<p>- Nem, nem, én visszamegyek. Félek, nagyon félek, hogy, meglát valaki.
                        Képzelje csak. Hisz akkor én el vagyok veszve. Már talán így is. Úgy félek,
                        úgy reszketek... </p>
					<p>- Ej, mitől fél?</p>
					<p>- Furcsa. Hogy hírbe hoznak.</p>
					<p>- Hiszen lehet azon segíteni.</p>
					<p>- Ó, dehogy lehet.</p>
					<p>- Én tudok rá akár két módot is - mondá fojtott hangon Noszty, és lehajolt a
                        bokor alá, hogy egy cikláment letépjen, melyet a buja páfrányok
                        eltakartak.</p>
					<p>- Mi az? - kérdé a leány haloványan, ijedten tekingetve körül.</p>
					<p>Noszty hozzálépett vakmerően. A leány mintegy ösztönszerűen egy lépést tett
                        hátra.</p>
					<p>- Az egyik az volna, hogy én most megkérném feleségül.</p>
					<p>Mari arca kipirosodott, mint a nyíló rózsa.</p>
					<p>- Majd is a szájára ütnék. No nézze meg az ember. Nem szégyenli magát
                        ilyeneket beszélni? Mondja a másik módot!</p>
					<p>- A másik mód pedig az lenne, ha maga kérne meg engem férjéül.</p>
					<p>- No hallja, szolgabíró úr, maga mégis gonosz egy ember.</p>
					<p>- Pszt, pszt! Ott, ott jön - susogta most Noszty és a tekintetével mutatta az
                        irányt, ahova Marinak néznie kellett.</p>
					<p>A róka jött vissza hosszan elnyúlt testtel, lompos zászlaját felkunkorítva, s
                        egy téglaszín tollazatú kakast tartott a szájában a lábainál fogva, mely
                        kínosan vergődött szárnyaival, s kétségbeesve csipogott, nyímozott, mintha
                        mondaná: “Engem már visznek.”</p>
					<p>- Jöjjön közelebb! - integetett Feri, majd átfogta derekát, és közelebb vonta
                        a sűrű bokorba, hogy a róka ne lássa. A leány észre sem vette a látvány
                        izgalmai közt, hogy még azután is ott maradt az ifjú keze a derekán; egyre
                        közelebb húzta magához bal kézzel, míg jobbjában a puskát tartotta, a két
                        szív közel egymáshoz dobogott, a két fej majdnem összeért. Feri érezte a
                        leány hajának illatát, a Mari szíve hangosan vert - de persze mind a róka
                        miatt.</p>
					<p>A rókamama tehát uzsonnáért járt a majorban, s most a lyukhoz érve, valami
                        nyiffanást hallatott, mire megint kiugrottak a rókafiak, s látván anyjuk
                        szájában a félelmetes állatot, amint hősiesen kalimpál az egyik sarkantyús
                        lábával, s üti-veri szárnyaival az édest, amit az csak annyiba vesz, mintha
                        egy önműködő legyező hűs szelet hajtana rá ebben a kutya melegben, ijedten,
                        megszeppenve állottak félre.</p>
					<p>Az öreg némi mozgásokat csinált a farkával (úgy látszik, minden mozdulata
                        jelent valamit, amit a kicsinyek értenek), aztán közvetlen közelükben
                        eleresztette a kakast. Nesztek, itt az uzsonna!</p>
					<p>A rókafiak azonban, ahelyett hogy rávetették volna magukat, riadtan futottak
                        be a lyukba, a kakas pedig az ellenkező irányban menekült. </p>
					<p>A róka bosszús tekintetet vetett a maflák után, mintha restellné, hogy ilyen
                        élhetetlen kölykei vannak: “mi lesz belőletek, mi lesz?” - a kakast egy
                        iramodással megint elfogta, és megint előhívta a gyerkőcöket.</p>
					<p>Kijöttek engedelmesen, s megálltak sorba, mint valami iskolás fiúk, szemüket
                        anyjukra függesztvén. Az öreg kétszer emelte fel a farkát, kétszer
                        lehajtotta, s egy félkört írt le vele a gyepen. Aztán a középre állt, s
                        elkezdődött az előadás. Ide figyeljetek, kedveskéim!</p>
					<p>Kieresztette szájából a kakas lábát, mire az megint szabad lett volna, de az
                        egyik talpát rátette a szárnyára, az természetesen rángatta, mire egy fényes
                        toll a szárnyából kitépődött. Az egyik rókakölyök, a legbátrabb, nekidurálta
                        most magát, kilépett a sorból, és a szájába vette a tollat. Az öreg
                        jóakaratúlag pislogott rá: “Jó róka lesz belőle”, gondolta, de talán meg is
                        mondta valahogy a farka billegetésével, mert határozottan irigykedve
                        tekintettek rá a testvérkéi.</p>
					<p>A helyzet egyre válságosabb lett. A kakas csapkodott, fetrengett, vonaglott,
                        hánykolódott, de mindig kevesebb erővel. Érezte utolsó perceinek
                        közeledését. A róka egy-kétszer meghömpölygette első lábaival, mintegy
                        játszott vele, aztán egyszerre megvillantak apró, éles fehér fogai, és ham,
                        egyetlen harapással elválasztá nyakát a törzsétől, aztán elugrott a vonagló
                        holttesttől, mely fej nélkül is szaladt még egy darabkán, s a kölykeit
                        uszította rá... ezek most is félénken közeledtek felé.</p>
					<p>Noszty e pillanatban vette le karját a Mari derekáról, fölkapta puskáját,
                        hogy célba vegye az öreg rókát.</p>
					<p>Mari remegve fogta meg a karját.</p>
					<p>- Ne, ne; jaj, ne bántsa a szegény kicsikék mamáját... kérem!</p>
					<p>- Mit ad, ha életben hagyom? - suttogta Feri mosolyogva.</p>
					<p>- A sárga rózsámat a hajamból - suttogta vissza Mari.</p>
					<p>S már ez a suttogás oly ingerlő, oly csalogató volt, mint az örvény. A
                        szerelmesek hangja az - habár most csak a rókák miatt volt suttogó.</p>
					<p>- Nem elég, nem elég - és keze a kakashoz nyúlt.</p>
					<p>- Hát mit akar? - kérdé rekedten, lázasan.</p>
					<p>- Egy csókot, Mari - lihegte Noszty.</p>
					<p>- Nem lehet, az nem lehet - szólt és reszketett. - Hova gondol? Legyen
                        esze.</p>
					<p>- Lássuk no, mit ajánl föl a maga jószántából?</p>
					<p>- Jaj, csak a csókot ne kívánja, mert én meghalnék szégyenletemben - dadogta
                        csendesen, szép fejét féloldalra hajtva, mintha el volna törve -, inkább
                        leszek, nem bánom... a felesége.</p>
					<p>- Ó, kis bohó! - kiáltott fel Noszty örömittasan. - Hát jól van, abba is
                        belenyugszom.</p>
					<p>S ezzel elhajítá magától a fegyvert, a két karjába zárta a kedves alakot,
                        forró lehelete, feje mellén nyugodván, szinte égette s megbódítá, szemei
                        tétova fényt lövelltek, lehajolt az arcához, kezébe vette az állát,
                        belenézett a szép vágású ibolyaszemeibe, s hirtelen megcsókolta.</p>
					<p>Csodálatos, nem halt bele - sőt olyan viruló lett az arca, mint azelőtt
                        egyszer sem, s elmenekülvén tőle, összeomlott haját igazgatva, melynek egy
                        fonata valahogy a mellénygombba akadt volt meg, lesütött szemeiben
                        alattomosan bujkáló mosollyal fenyegette meg az ígéretszegőt:</p>
					<p>- Megálljon, erdei zsivány!... Maga Patkó!</p>
					<p>A rókacsalád az eldobott puska zörejére bevonult a föld alatti palotájába, és
                        semmi sem maradt a tisztáson az előbbi drámából, csak a szegény kakas
                        kitépett tollazata. A fák levelei ábrándosan suttogtak. Egy hűs áram
                        végigsuhant az erdőn. Valahol egy rigó füttyentett. Odább az erdő mellett
                        vezető telegráfoszlopok egyikén egy harkály dolgozott, kopácsolt, abban a
                        hitben, hogy bogaraknak kell lenniök az oszlopban, különben honnan lenne a
                        zúgás? A kenyérért való küzdelem mindenütt - s a hibás kombináció. Hát
                        ezeknek a szegény madaraknak is vannak csalódásaik?</p>
					<p>Különben csend volt körös-körül. Ünnepélyes, lankasztó, édes csend.</p>
					<p>- Menjünk - mondá Mari ábrándosan. - Keressük meg apát.</p>
					<p>Feri lehajolt a puskáért, s csak akkor jutott eszébe, hogy hiszen nem is volt
                        megtöltve.</p>
					<p>Megindultak az erecske mentén, s nézték, nézték, hogy nő, hogy szélesedik. A
                        nap már lent járt, s bíborvörösre festette a páfrányok húsos leveleit, s
                        arany vásznakat teregetett ki a sűrű lombozat között. Jobbról egy lövés
                        döreje rázta fel a csendet. Arra tartottak. A patak velök ment, zsémbelt,
                        majd morgott. Ők pedig hallgattak.</p>
				</div>
			</div>
			<div>
				<head>HUSZONKETTEDIK FEJEZET</head>
				<div>
					<head>Tóth Mihály fölszippant valamit</head>
					<p>Egyedül dolgozott irodájában a főispán, tudniillik cigarettahüvelyeket
                        töltögetett meg finomra vágott gálócsi dohánnyal, midőn minden bejelentés és
                        kopogás nélkül felrántotta az ajtót Noszty Feri.</p>
					<p>- Nos? - kérdé a főispán hivatalos ridegséggel.</p>
					<p>Feri egy csöppet se respektálta most a hivatalbeli főnököt, végigvágta magát
                        a díványon, még a lábait is fölrakta.</p>
					<p>- Nos, megkértem Marit, és igent mondott.</p>
					<p>Kopereczky felvillanyozva ugrott fel.</p>
					<p>- Derék fattyú vagy! Állj fel, hadd öleljelek meg.</p>
					<p>Feri aggódva nézett a szomszéd ajtóra, amely nyitva volt.</p>
					<p>- Malinka nincs ott - nyugtatta meg Kopereczky. - Vilma egy kicsit náthás,
                        nem megy ki, hát elkérte tőlem mára.</p>
					<p>- Mit kért el Vilma, nem értettem?</p>
					<p>- Malinkát. Az most dominózik vele egésznap. A szamárságig jó fiú ez a
                        Malinka. No, de beszélj már: hogy volt, mint volt?</p>
					<p>- Hja, ha én azt el tudnám mondani! De ha el tudnám, se mondanám el. Tudod,
                        van abban valami nevetséges és ostoba. Az akkori hangulat kell hozzá, a
                        miliő, az erdő csendje, a rókák stb. Egyszóval az erdőben voltunk tegnap, és
                        valahogy úgy jött ki a sor, hogy rendbe jöttünk. </p>
					<p>- Gratulálok, sógor. Nagy gondot vettél le a fejünkről. Az öregekkel is
                        végeztél?</p>
					<p>- Nem lehetett, mert Pázmár doktort is ott marasztották vacsorára, másrészt
                        jobb szeretem, ha egy kis formát adunk az eljárásnak. Az sohase árt.</p>
					<p>- Sőt használ. Élni se tudna az ember a formulák nélkül.</p>
					<p>- Azért is jöttem legelsőbben hozzád, hogy fölkérjelek, légy szíves, vállald
                        el a kérői tisztet.</p>
					<p>- Parancsolj velem, kérlek.</p>
					<p>- Amely formalitást betartani főleg azért jó, mert én magam egy szót se
                        ejthetnék anyagi kérdésekről, de te ezeket is érintheted, és dűlőre viheted
                        az öregúrnál.</p>
					<p>- Abban igazad van.</p>
					<p>- Mindenekelőtt, hiszen jól tudod, adósságaim vannak. Ezeket ki kell
                        fizetnem. S azután se élhetek apanázsból, mint valami nyugalmazott
                        hivatalnok. Az öregúrnak elég pénze hever itt Bontóvárott és egyebütt
                        takarékpénztáraknál, vegyen a leányának birtokot. Vagy adja át nekünk
                        Rekettyést, ő pedig szerezzen magának másikat. Szóval te elég ügyes vagy,
                        hogy a körülmények és az ott fújdogáló szelek szerint kivasalod a lehető
                        legtöbbet.</p>
					<p>- Csak bízd rám, sógor.</p>
					<p>- Tehát rendben van?</p>
					<p>- Tartom szerencsémnek. Holnap délelőtt áthajtatok, azután csapunk olyan
                        lagzit, hogy a macskák is pezsgőt isznak. De most gyere át Vilmához, és
                        mondd el neki az eset poétikus részét... A prózát majd elintézem én.</p>
					<p>Bár még titokban illett volna tartani a hírt, gyorsan száguldott szét a
                        rokonság közt. Vilma átszaladt vele Rágányosékhoz, Feri ebédre Voglányba
                        ment, s Máli nénivel szőtték a rózsaszínű terveket a jövőre. Az öreg
                        Nosztynak maga Kopereczky sürgönyözte meg “in Blumen”: “Feri beleharapott a dinnyébe, a dinnye érett.” Az öreg a
                        képviselőházban kapta meg a sürgönyt, megértette, és legott vonatra ült; sőt
                        a furcsa sürgöny tartalma a telegrafista-kisasszony révén a nagyközönség
                        közé is kiszivárgott, s mint az alkorán képletes kifejezései, különféle
                        magyarázatok mártásában keringett. A nap folyamán a Horthok, Ilvánczyak is
                        megtudták falujokban, és másnap úgyszólván az egész úri család
                        összegyülekezett a Vilma termeiben. Értesülvén, hogy a főispán Rekettyésen
                        van az ügy végleges rendezése céljából, nagy érdeklődéssel várták
                        megérkezését és az új híreket. Feri egy csöppet sem volt ideges. “Biztos
                        vagyok a dolgomról.” A tatár hercegnő pedig éppen úgy fogta fel a dolgot,
                        hogy a szülék roppant boldogok lesznek, hogy végre Mariban is megmozdult az
                        a kis húsdarab, amely annyi bajt csinál a világban; az öregeknek unoka kell,
                        és ha egy fiú találna jönni, az öreg Tóth meg is bolondul örömében. Nagy
                        pipafüst volt a szobákban, de az mind rózsaszín párának látszott e gőgös
                        urak és hölgyek előtt, kik e füstalakzatokból a Noszty-címer ágaskodó
                        bivalyát látták izmosan kibontakozni. Ferit valóságosan ünnepelték,
                        kényeztették, mint a hadjáratból megtért mesebeli királyfit, aki zsákmányul
                        hozta a csodálatos bülbülmadarat, melynek dalától mindnyájan megifjúhodnak.
                        Nem tréfa ez! Ő volt a család nyűge eddig, s most ő lesz a nábobja, a
                        szemefénye; a Tóth-vagyonról tömérdek szó esett.</p>
					<p>Csodálatosan nőtt, nőtt, mióta képzeletben Noszty-kézen van, oly gyorsan
                        nőtt, hogy olyan gyorsan nem fogyhat akkor sem, ha tényleg Noszty-kézen
                        lesz.</p>
					<p>A közörömből mindenki kivette részét, csak az öreg Noszty volt nyugtalan. Nem
                        biztos az még. Nem jó a medve bőrére előre inni. Tóth Mihály furcsa ember.
                        De miután ebédre sem jött haza a főispán, az ő skrupulusai is kezdtek
                        eltünedezni. Ha ebéden ott maradt, hát akkor bizonyosan tárgyalnak, ha pedig
                        tárgyalnak, akkor bizonyosan megegyeznek.</p>
					<p>Délutánra már olyan jó kedve szottyant, hogy egy kis ferblit indítványozott,
                        úgyis a családban marad a pénz, s mire estefelé megjött Kopereczky, már
                        akkorra egy csinos összeget el is vesztett a menye hozományából. Ahogy a
                        hintó begurult, mindenki az ablakhoz rohant s nem mint a hajdani jósok az
                        állati belekből, hanem különféle más jelből igyekeztek kitalálni az
                        eredményt.</p>
					<p>- Izrael vidám - mondá a főispánné -, fütyörészve jön fel a lépcsőkön.</p>
					<p>- Bubenyik fején félre van csapva a vadászsapka. Bubenyik be van rúgva -
                        figyelte meg Homlódy. </p>
					<p>- Nagy traktában voltak - jegyezte meg a tatár hercegnő.</p>
					<p>Végre fölérkezett Kopereczky, nehéz léptei egyre közelebb hangzottak, de ez
                        egy örökkévalóság volt, míg benyitott.</p>
					<p>- Széna vagy szalma? - kiálták négyen is, mialatt az elbizakodott Feri nagy
                        flegmával fésülte a bajuszát, egy zsebtükröt tartva maga elé.</p>
					<p>- Szalmáról szó sincs - nyilatkoztatta ki a főispán, bizonyos fontoskodással
                        -, de a széna sincsen még lekaszálva.</p>
					<p>Egy kis lehangoltság keletkezett.</p>
					<p>- Nem értjük!</p>
					<p>Feri maga is meghökkent.</p>
					<p>- Hát ne tréfálj - mondá türelmetlenül.</p>
					<p>- Az ördögnek tartoztam egy úttal - folytatá Kopereczky, s az arcok még
                        jobban kezdtek elsötétedni -, nem volt szerencsém.</p>
					<p>- Izrael, az Istenért, megölsz bennünket - pirongatta Vilma. - Beszélj már
                        világosan. Ideadta Tóth a leányt, vagy nem adta?</p>
					<p>- Nem adta - felelte Kopereczky nagy léleknyugalommal, és egy kis művészi
                        szünetet tartott, mialatt kínos, temetői csönd állt be a szobában -, mert
                        nem adhatta, nem lévén mostanság otthon.</p>
					<p>- Tehát nem is beszéltél vele?</p>
					<p>- Természetesen nem beszéltem, mert még tegnap utazott el Trencsénbe,
                        sürgönyt kapott, hogy a sógorát, Velkovicsot megütötte a guta, elment a
                        temetésére és a családi ügyek rendezésére.</p>
					<p>Nagy lidércnyomás alól szabadultak fel a kedélyek.</p>
					<p>- No, hála istennek, akkor hát nem romlott el semmi.</p>
					<p>- Sőt, minden a lehető legfényesebben áll - erősítette Kopereczky.</p>
					<p>Elbeszélte aztán, hogy az asszonyok előtt nem titkolta el, mi járatban van,
                        mire ők megnyugtatták, hogy Mari még tegnapelőtt este őszintén elmondta
                        szüleinek az erdőben történt jelenetet, és azt is kijelentette, hogy vagy
                        Ferihez megy férjhez, vagy senkihez, és hogy az öregúrnak nem volt ez ellen
                        semmi kifogása, ellenkezőleg kijelentette, hogy Feri neki rokonszenves, és
                        ha egy kicsinyt megkomolyodik, kiváló ember lesz belőle.</p>
					<p>Körülbelül minden arc kiderült. Hisz ez már annyi, mint bizonyos. Feri már
                        vőlegénynek tekinthető. Csak Ferit nyomta az a gondolat, hogy Velkovicsot
                        megütötte a guta. Miért éppen Velkovicsot? Nem tudott inkább valaki mást
                        megütni? Sehogy sem tetszett neki, hogy éppen Trencsénbe kellett utaznia
                        Tóth úrnak.</p>
					<p>- És miben maradtatok? - kérdé Kopereczkytől.</p>
					<p>- Hát miben maradtunk volna? Az esküvő idejét majd megállapítjátok magatok
                        ketten. Tóthné olyasvalamit említett, hogy őszre szeretné.</p>
					<p>- Az messze van!</p>
					<p>Kopereczky pajkosan hunyorgatott.</p>
					<p>- Értelek, kópé. Micsoda édes kis teremtés! Nem tudtam betelni a nézésével, s
                        mikor elkezdtem a képzeletemben vetkőztetni s egyenkint hullottak le róla a
                        réklik és a szoknyák...</p>
					<p>- Utálatos vagy, Izrael! - szakította félbe a föispánné. - Sohasem nézhetek
                        többé nyugodtan a szemedbe, ha meggondolom, hogy milyen paráznaság lakik
                        bennök.</p>
					<p>- Mikor jön haza az öregúr? - kérdezte Feri.</p>
					<p>- Nem tudják. Azért neked legyen rá gondod, mert megígértem, hogy mihelyt
                        hazajön, felkeresem. Ámbár Mari azt mondta, hogy nem okvetlenül szükséges,
                        vagyis hozhatod már a gyűrűket...</p>
					<p>- Nem, az nem volna illendő - vélte Homlódyné -, az apát be kell várni az
                        eljegyzésre.</p>
					<p>Feri mindamellett még aznap megrendelte a gyűrűket Skarba ezüstművesnél, a
                        kezdőbetűket és az évszámot vésette belülre. Ennek a híre is gyorsan
                        elterjedt a városban, s egymást érte a sok gratuláció, faggatás,
                        kérdezősködés. Meg is bánta a dolgot, mert úgy járt, mint azok a
                        szerencsefiak, akiknek a sorsjegyét kihúzzák. A hitelezők elhallgattak
                        ugyan, sőt új pénzeket jöttek felkínálni, persze jó kamatra, mert hiszen még
                        levegőben lóg a tündérvár - vagyis libalábon forog (ahogy a csípős nyelvűek
                        jegyezték meg) -, de ahelyett özönével jöttek a kéregetők, a feltalálók,
                        akiknek csak éppen egypár száz forintra volna szükségük, hogy nagy dologgal
                        ajándékozzák meg a világot, s íme, itt van egy vérbeli gavallér, aki egy
                        garmada pénzhez jut, ezt jó lesz most mindjárt melegiben megfogni, jöttek
                        azok a bizonyos özvegyasszonyok, akiknek a férjeik a forradalomban estek el,
                        jöttek a jótékony egyletek, megválasztották dísztagnak, előkerültek a poklok
                        zugából is régi iskolatársak, akiknek mind kellett valami. Klementy
                        szerkesztő egy kis baráti kölcsönt kért, amit lehetetlen megtagadni, már
                        csak azért is, hogy valahogy ki ne írja lapjában az érdekes Hymen-hírt
                        (azért, hogy majd kiírja annak idején, új kölcsön következik). De ki győzné
                        sorban elszámlálni, hogy az ilyen szerencsének mivel van a másik oldala
                        kibélelve. Legkellemetlenebb volt az öreg Noszty, kit (de köztünk maradjon a
                        szó) csőddel fenyegettek a pesti hitelezői, s kapóra jött a
                        “dinnye”-távirat, hogy egy kis pénzműveletre használja fel a helyzetet.
                        Ferivel egy tízezer forintos váltót íratott alá, melyre most már Kopereczky
                        is alákanyarította a nevét. Hiszen nem lehet úgy hagyni, mert ha az öreg
                        ellen most csődöt kérnek, akkor esetleg összeomlik az egész dolog, s minden
                        eddigi pénze elúszik. Ment hát Kopereczky is a pénze után.</p>
					<p>Ferinek szintén ki kellett magát húznia, hirtelen megvette a Topsich gróf
                        négy fekete lovát, s azon hajtatott Rekettyésre, úgy ment az a négy ló, mint
                        négy páva, még a föld is érezni látszott kényes lépkedésüket. Tóth még
                        mindig nem jött haza, azt írta, hogy a megboldogult Velkovics nagy
                        rendetlenségben hagyta családját, tehát addig marad ott, míg tűrhető
                        állapotokat tud teremteni. És hát csak maradjon, nem hiányzik most senkinek.
                        Mari boldogan turbékolt Ferijével, Tóthné pedig még szerelmesebb volt leendő
                        vejébe, mint a leánya. Vasárnap a Feri fogatán látogatást tettek a voglányi
                        várkastélyban, ott is ebédeltek, a tatár hercegnő még a helyüket is
                        megfújta, úgy megbecsülte. Hej, de más világ az ezeknél a nagyuraknál! Ott a
                        kanalak és kések is másképp csörögnek, mint közönséges helyen.</p>
					<p>Azontúl is majd mindennap átment Feri Rekettyésre, amikor pedig nem mehetett,
                        legalább Pimpósi vitt el egy bokrétát, lóháton üzenetet vive, hozva. Mindig
                        közte volt, hogy az öreg tekintetes úr még nem érkezett meg.</p>
					<p>Két hét is elmúlt, a júliusi nagy hőségek beütöttek, és Tóth még mindig nem
                        jött. Már Kopereczky is türelmetlen lett, Pestre kellett volna mennie, de
                        napról napra halasztotta, hogy előbb Tóthtal végez - s azután megy a Császár
                        fürdőbe a reumás lábával. Maga Feri is elutazott, egy Zemplén megyében lakó
                        gróf feloszlatta a versenyistállóját, no hát ezt az alkalmat nem szabad
                        elmulasztani, hátha könnyű módon juthat ott az önkéntes árverésen nemes
                        állatokhoz, amelyekben Mari is örömét fogja találni; a vasúton azonban azt
                        hallotta, hogy egy másik grófnak eladó a Balatonon dangubáló jachtja, és
                        hogy most éppen meg van szorulva, vesztett a kaszinóban, potom áron meg
                        lehetne szerezni! Ferinek a jacht új szeget ütött a fejébe.</p>
					<p>Teringette, egy jacht! Ez már valami. Milyen fölséges nászutazás lenne
                        ide-oda őgyelegni a Balatonon, saját jachton! Ilyet még egyetlen Noszty sem
                        produkált. Fogta magát, az első állomáson kiszállt, s a zempléni árverés
                        helyett nekivágott a dunántúli útnak Siófokra.</p>
					<p>Hogy ím távol volt Feri, most már éppen semmit se tudott Kopereczky Tóth úr
                        felől. De hát mire való a főispáni hatalom? Legott egy meghagyást intézett a
                        rekettyési állomásfőnökhöz, hogy az naponként értesítse, hogy megjött-e már
                        Tóth Mihály vagy sem, ami aztán meg is történt, de mindig az, hogy még nem
                        érkezett meg.</p>
					<p>Még az ágyában feküdt egy reggel, mikor Bubenyik sürgönyt hozott be
                        ezüsttálcán és egy névjegyet. A főispán a sürgönyt bontotta fel előbb, s
                        bosszúsan a padlóra dobta; a szokásos jelentés volt benne az
                        állomásfőnöktől: “Tóth Mihály ma sem érkezett meg”, majd a névjegy után
                        nyúlt, azon meg az volt írva: “Tóth Mihály.”</p>
					<p>- Ő maga van itt? - csodálkozott a főispán.</p>
					<p>- Ő maga! </p>
					<p>Kopereczky vidáman ugrott ki ágyából.</p>
					<p>- Vezesd be hamar az elfogadószobába, s vigyél be szivart és konyakot. Mondd,
                        hogy öt perc alatt rendelkezésére állok.</p>
					<p>De még talán annyi se telt el, már felöltözött, s szaladt be Tóth Mihályhoz,
                        kordiálisan belecsapva a kezébe s megrázva azt, hogy szinte ropogott erős
                        markában a becsületes kérges tenyér.</p>
					<p>- Isten hozta, isten hozta, kedves bátyám! No, ez igazán nagy meglepetés.
                        Annak a mafla rekettyési állomásfőnöknek meghagytam, hogy értesítsen a
                        megjöveteléről, mert én akartam önhöz menni. S képzelje, a szamár még ma is
                        azt sürgönyzi, hogy ön nem érkezett meg. Nem lehet ezekben az emberekben
                        megbízni.</p>
					<p>- Az állomásfőnöknek igaza volt, mert nem szálltam ki Rekettyésen, egyenest
                        ide jöttem a mai reggeli vonattal.</p>
					<p>- Úgy? Hát foglaljon helyet, kedves bátyám. Ide, ide, ebbe a puha
                        karszékbe...</p>
					<p>De Tóth Mihály állva maradt; egy csöppet se vidult föl, ahogy a látogató
                        szokott a szívélyes fogadtatásra viszonzásul, halvány arcán mély szomorúság
                        ült, melyet talpig fekete ruhája csak kiemelt; még a meleg kézszorítást is
                        mintegy húzódozva fogadta, mint akinek valami bankóból tévedésből többet
                        adnak ki, mint amennyi jár.</p>
					<p>- Egy igen különös ügyben vagyok bátor tiszteletemet tenni méltóságodnál. Nem
                        is tudom, hogy és hol kezdjem...</p>
					<p>- Kezdheti, ahol tetszik, kedves Tóth bácsi, és nem is olyan különös már,
                        mert nem ön kezdi, ön csak folytatja. Hiszen én voltam a kezdő, azért
                        kerestem fel a múltkor Rekettyésen. Hja, ezek a fiatalok! Az ember fölneveli
                        a kis madárkát, aztán egyszer csak megnő a szárnya, és hess, elröpül a
                        fészekből. De hát miért nem ül le, Tóth bácsi?</p>
					<p>- Köszönöm, de már csak állva maradok. Hát iszen éppen azért jöttem, mert a
                        feleségem megírta, hogy megtisztelte méltóságod a házamat, és arról is
                        értesített, hogy újólag készül hozzám bizonyos ügyben.</p>
					<p>- Hát az csak természetes - szólt Kopereczky a kezeit dörzsölve.</p>
					<p>- Meg akartam előzni, és otthon ki sem szállva, egyenesen ide jöttem
                        Trencsénből. </p>
					<p>- Igen szép öntől, hogy meg akart a fáradságtól kímélni, de ezzel rosszat is
                        tett, mert megfosztott néhány kellemes órától, melyet a családja körében
                        tölthettem volna ebből kifolyólag.</p>
					<p>Tóth úr mohón kapott ezen a hivatalos kifejezésen; éppen ilyenforma kíméletes
                        kifejezést keresett szűk szótárában.</p>
					<p>- “Ebből kifolyólag”, méltóztatott mondani. Ez az, ami engem aggasztott.
                        Ettől akartam megkímélni méltóságodat, mivelhogy...</p>
					<p>- Nem értem önt!</p>
					<p>- Mivelhogy abból a dologból már nem lesz semmi - mondta Tóth Mihály
                        szelíden, egyszerűen.</p>
					<p>- Melyik dologból?</p>
					<p>- Amelyből kifolyólag hozzám akarna jönni méltóságod.</p>
					<p>- Én a Noszty sógorom ügyét értem - lihegte Kopereczky izgatottan.</p>
					<p>- Én is - felelte Tóth Mihály. - Nem akarom azt a színt adni a dolognak, hogy
                        a főispán úr, illetve a szolgabíró úr kosarat kapott, hát arra jöttem kérni,
                        ne méltóztassék engem emiatt fölkeresni, s különösen kegyeskednék odahatni a
                        szolgabíró úrnál, hogy a leányomat, kinek bizonnyal fájdalmat okoz az én
                        elhatározásom, ezentúl, mint lovagias úrhoz illik, mivel a házassági kapocs
                        teljesen lehetetlen, kerülje.</p>
					<p>Kopereczky elsápadt, a haja fölborzolódott az égnek, ajkai rángatózni
                        kezdtek, majd sebesen nyargalt föl s alá a szobában, feldöntve a kis
                        asztalkák közül egyet.</p>
					<p>- Hát meg van ön veszve, édes Tóth? Hát tudja ön, mit cselekszik?</p>
					<p>- Amit egy becsületes apának kell cselekedni.</p>
					<p>- Nem fél ön, hogy a sógorom hasba lövi?</p>
					<p>- Én semmitől se félek.</p>
					<p>- Hiszen nekem azt mondta a neje, hogy ön örömmel veszi tudomásul a Noszty
                        szándékát.</p>
					<p>- Ez akkor volt; most másképp határoztam.</p>
					<p>- Gondolja meg, leánya szereti Nosztyt, s boldogtalanná teszi ezt a kedves
                        teremtést.</p>
					<p>- Azt is meggondoltam.</p>
					<p>- De legalább az okot mondja meg.</p>
					<p>- Nem szándékom az okot megmondani.</p>
					<p>Ez a csökönyösség a dühöngésig fokozta a Kopereczky felindulását, nem bírta
                        már magát türtőztetni. A csengettyűhöz rohant, s olyat rántott rajta, hogy a
                        bojtos zöld zsinór leszakadt, vérbe borult szemekkel dobta a padlóra Tóth úr
                        elé.</p>
					<p>- Vigyázzon, Tóth, vigyázzon! - rikácsolta. - A sógorom nem hagyja ezt
                        annyiban, magyarázatot fog öntől követelni.</p>
					<p>Tóth Mihály szomorúan rázta a fejét.</p>
					<p>- Azt ő bizonnyal nem fogja cselekedni.</p>
					<p>Ezzel meghajtotta magát, és távozott. Az ajtóban egymást keresztezték a
                        befelé rohanó Bubenyikkal.</p>
					<p>- Mit parancsol, mélt...?</p>
					<p>De már abban a szempillanatban visszaesett a szó a torkába, mert olyant
                        csattant képén a Kopereczky hatalmas tenyere, hogy künn az előszobában is
                        meghallhatta a távozó Tóth.</p>
					<p>Bubenyik fölszisszent, s jajgatni kezdett, míg a báró föl s alá szaladgálva
                        fújt, mint egy megvadult bika, majd némileg lecsillapodván, rárivallt
                        Bubenyikra:</p>
					<p>- Ne ordíts, marha! Hát nem látod, hogy ez csak forma, hogy ezt voltaképpen
                        Tóth helyett kaptad! Nem bírtam már magammal, Bubenyik. Muszáj volt valakit
                        pofon ütni.</p>
				</div>
			</div>
			<div>
				<head>HUSZONHARMADIK FEJEZET</head>
				<div>
					<head>Mit csinál a pók, ha a hálóját összetépik</head>
					<p>Nagy katasztrófa volt ez. Szerencse, hogy még el lehetett egy darabig
                        titkolni. Kopereczkyt elöntötte az epe, hiszen az ő pénzéből úszott el a
                        legtöbb, mármost aztán nem a Császár fürdőbe küldték az orvosok, hanem
                        Karlsbadba, a sárgaság ellen. El is ment Malinka kíséretében másnap az esti
                        vonattal, mielőtt még Feri hazajött volna.</p>
					<p>- Megölném, ha most kellene vele találkoznom. Inkább elmegyek otthonról.</p>
					<p>- Ugyan, ugyan, mit bántod a szegény fiút, inkább sajnálkoznod kellene
                        felette - csillapította Vilma. - Nagy bánata lehet, mert szereti a
                        leányt.</p>
					<p>- Én is szeretem a pénzemet. Nekem is nagy bánatom van.</p>
					<p>Ferinek első látogatása, amint visszaérkezett Bontóvárra, Vilmának szólt. Már
                        akkor tele volt a ház rokonokkal. Ezek még a régimódi urakból valók. Nem
                        hagyják az elesetteiket hidegvérűen elpusztulni, mint a maiak. Mindig akkor
                        röffentek össze, ha valami baj történt, ami tiszteletreméltó vonás volt
                        bennök - azért is uralkodtak nemzedékről nemzedékre a megyében. Mert minden
                        hatalom a tisztesség valamely forrásából ered.</p>
					<p>Vidáman toppant be azzal a szóval, hogy jachtot vett Mari számára.</p>
					<p>- No, süsd meg - szaladt ki a szó a nyers Leviczky Jánosból.</p>
					<p>- A jachtot?</p>
					<p>- A jachtot is, a Maridat is.</p>
					<p>Apránként vallogatták ki a történteket. Szegény Feri valóságosan összetört.
                        Annyira a szívére vette, hogy eleinte az öngyilkosságtól féltették. Vilma
                        ott tartotta maga mellett a lakosztályában. Puskát, pisztolyt gondosan
                        elzárt, és a kulcsot magánál tartotta.</p>
					<p>A család is teljesen ki volt forgatva nyugalmából. Hisz az ilyen dolog
                        alkalmas megrendíteni azt a tekintélyt, amelynek éltek, amelyből a gőgjük
                        táplálkozott. Először a férfiak hányták-vetették meg az esetet,
                        természetesen dzsentri-ésszel. Szörnyűség, hogy ilyesmi történhetik egy
                        Nosztyval! Dúltak-fúltak, boncolták a kérdést, rágódtak rajta. Pedig olyan
                        egyszerű volt. Csak az történt, hogy nem sikerült nekik egy jól kieszelt
                        spekuláció. De ők azt az oldalát látták, hogy egy Nosztynak röviden kiadták
                        az utat. És ha már ebből az ügyletből, melyre annyi fáradságot áldoztak
                        egyes családtagok, nem lehetett pénzt csinálni, hogyan lehetne legalább egy
                        kis vért ereszteni, akár innen, akár onnan - hisz az már mindegy.</p>
					<p>Rágányos vetette fel a kérdést, nem kellene-e Ferinek magyarázatot kérni Tóth
                        Mihálytól? Mert Feri bizonyos fokig önérzetben is meg van kurtítva.</p>
					<p>Homlódy ellenezte. Az ő felfogása szerint szabad a kosár. Isten mentsen, hogy
                        házasságkötések a lovagiasság szabályai szerint intéztessenek el.</p>
					<p>Leviczky Jánosra, a nagy termetű nyugalmazott dzsidásezredesre, a híres
                        párbajhősre tapadt minden szem.</p>
					<p>- Hát te mit mondasz, János?</p>
					<p>Az ezredes azt mondta, hogy ő igenis lát bizonyos szubtilis árnyalatot, amiből lehetne valamit kihozni.
                        Tóth Mihály ugyanis beleegyezett a házasságba, és csak most, miután
                        Trencsénből megjött, jelentette be vétóját, ami könnyen úgy tüntetheti fel
                        Ferit a csőcselék szemében, mintha valami becstelen dolgot tudott volna meg
                        róla Trencsénben, ahol az ezrede feküdt - hát igenis, Ferinek joga van
                        magyarázatot követelni.</p>
					<p>Az ezredesnek senki sem mert ellentmondani, olyasmi nem történt vele soha;
                        még Noszty Pál sem cselekedte volna meg, de most kénytelen volt vele, mert ő
                        körülbelül sejtette, hogy milyen magyarázatot adhatna Tóth, ha
                        kényszerítenék - ennélfogva úgy vélte, hogy teljesen csatlakoznék a János
                        úr helyesen és finoman kidomborított nézetéhez, ha Tóth Mihály már egyszer
                        tényleg igent mondott volna, de ahogy neki Izrael most Pesten átutaztában
                        elmondta a tényállást, azt csak Tóthné csevegte, hogy ura nem tett kifogást,
                        ők azonban Tóthnak csupán egy kijelentését tekinthetik mondottnak, amit a
                        Feri megbízottja, Kopereczky előtt személyesen tett, s ez az, hogy nem adja
                        a lányát, ezért pedig nem lehet felelősségre vonni.</p>
					<p>Leviczky haragosan rángatta bozontos szemöldjeit, és noha Noszty igen
                        tapintatos formában cáfolta, a rokonok mindamellett azt hitték, hogy
                        legalábbis megeszi.</p>
					<p>Morgott is, mikor bevégezte, de nem ette meg. A párbaj pedig elmaradt.</p>
					<p>Hanem azért még hetekig, hónapokig folytak az efölötti eszmecserék a
                        férfirokonok közt, míg az asszonyok leginkább amiatt szidták Ferit, hogy a
                        gyűrűket itthon csináltatta, s így a kezdőbetűkből a bolond is kitalálhatja,
                        kit akart menyasszonyául; nincs hát semmi mentség, előbb-utóbb köztudomásra
                        jut a kosár. S az a szégyen, az a rettenetes szégyen! Ha a gyűrűkkel nem
                        történik ez a könnyelműség - el lehetett volna titkolni vagy tagadni, de így
                        mindennek vége.</p>
					<p>- Az utcán se merek többet mutatkozni - nyafogott a kis grófné
                        (Rágányosné).</p>
					<p>Csak a tatár hercegnő nem vesztette el a szívét.</p>
					<p>- Ej, hátha még nem ez az utolsó stáció ebben a dologban.</p>
					<p>Kétkedő mosolyok voltak a felelet. Feri csak a fejét horgasztotta le és
                        sóhajtott.</p>
					<p>- No, ugyan mit nevettek? Hát a színdarabokban nem mindig ilyen az első
                        felvonás, pedig a harmadikban okvetlenül összekerülnek a párok. </p>
					<p>- De iszen elhegedülte azt Szent Dávid, kedves húgom - bömbölt közbe a
                        dzsidásezredes.</p>
					<p>- Vagy ki tudja, kedves János bátyám? Láttam már én olyan tulipánt is, mely a
                        fűrészpor alól nőtt ki.</p>
					<p>Homlódyné célozgatásait üres, Ferit vigasztaló szóbeszédnek vették az
                        atyafiak, csak az egy Vilma nem adta fel teljesen a reményt, s egy ilyen
                        alkalommal odasimult Máli nénihez.</p>
					<p>- Igazán van valami terve?</p>
					<p>- Tervem? Az még nincs. Hanem úgy a sötétségből dereng egy kis kiindulási
                        pont.</p>
					<p>- Ugyan súgja meg - rimánkodott a főispánné.</p>
					<p>Homlódyné súgott valamit, mire Vilma elnevette magát, és egy kicsit el is
                        pirult.</p>
					<p>- Ó, gonosz, gonosz nénike... Hanem hát ezzel nem sokra megyünk. Ez nem terv,
                        ez csak egy óhajtás.</p>
					<p>- Kicsiny téglákból épülnek a nagy házak.</p>
					<p>Épülnek bizony, de nem fundus nélkül. Vége van ennek a dolognak. A kis és
                        nagy rókák, akik valamiképp szerepeltek benne, mind megegyeztek abban, hogy
                        nincs mit keresgélni többé. A sok róka közül csak egynek volt belőle haszna,
                        annak, amelyik a Horka-erdőben ezen a réven megmenekült. Ámbár még annak se,
                        mert a puska úgysem volt megtöltve.</p>
					<p>Homlódyné azonban mégse pihent, mert noha minden elcsendesedett, s az
                        atyafiak napirendre látszottak térni, éles megfigyelő észrevehetett volna
                        bizonyos különösségeket; hogy ő nem szüntette meg az érintkezést Tóthékkal,
                        sőt, egyre melegebb barátságba ereszkedett. Majd minden héten ott volt
                        náluk, ők viszont átjártak Voglányba. Az is észlelhető volt, kivált
                        későbben, hogy Vilma, Homlódyné és Feri valami titkot rejtegetnek, néha
                        egyetértőleg összenéznek, azonfelül sokat tanácskoznak zárt ajtóknál. De
                        hát kit érdekelt már ez! Ha tervelnek, hát mulassanak. Ártatlan dolog már a
                        Máli néni minden praktikája. De mindegy. Hiszen a pók se azért szövi az ő
                        vásznát, hogy kereskedésben eladja, szövi a maga gyönyörűségére, és ha tízet
                        leütnek is a hálóiból a porolókefével, a pók meg nem unja, szövi a
                        tizenegyediket. </p>
					<p>Hogy azonban lehetett valami egészséges mag a Máli néni terveiben, arra is
                        volt jel, a Noszty Feri gyors kiépülése kedélybetegségéből. Nemcsak
                        összeszedte magát, de reménykedni kezdett. (Ez már nyilván a Homlódyné
                        életelixírje.) Egy napon kijelentette, hogy unja magát Vilmánál, elmegy
                        Pestre, vevőt keresni jachtjára. Szóval már pénz kell neki. Tehát
                        meggyógyult. Mehet.</p>
					<p>Csak egy levelet hagyott Bontóváron, Kopereczky számára, melyben arra kéri,
                        hogy helyezze át egy más járásba, ami meg is történt, mihelyt Kopereczky
                        hazajött Karlsbadból, áttette a megye éjszaki részébe, az ottani szolgabírót
                        helyettesítvén árvaszéki elnöknek; a főispán tapintatosnak találta Feri
                        kérését, mert nem járhat ezek után Rekettyésre, Feri pedig a hitelezői
                        zaklatása elől menekült oda; a voglányi szolgabíróság teendőivel
                        ideiglenesen Malinka Kornélt bízta meg.</p>
					<p>Mindez úgy látszott, mintha magától történnék, a világ elhelyezkedik a benne
                        levő súlyok szerint, holott ez úgy volt kicsinálva, billentyűk és kerekek
                        hozattak észrevétlen módon mozgásba, bizonyos cél kedvéért. A főispánék
                        Krapecen töltötték a szeptembert és októbert, a kis Kopereczky már járni
                        tanult az elhanyagolt parkban, Tóthék a Somlyó hegyen szüreteltek, s csak
                        november elején jöttek haza; Feri az új járásban tartózkodott, és csak
                        levelekben érintkezett Homlódynéval és Vilmával - de éppen ezek a levelek
                        árulói annak, hogy ami történt, abban nagyrészt az ő kezük van.</p>
					<p>November 3-ikán beszakadt a privogyeci kőszénbánya, s valami harmincöt
                        munkást eltemetett. Erre a szerencsétlenségre (nota bene nem állítom, hogy a
                        bányát is Homlódyné döntötte volna be) hazajött a főispáni család, Homlódyné
                        meghívta ebédre Klementy szerkesztőt, és kifőzte vele, hogy a
                        szerencsétlenül jártak családjai javára valami nagy dolgot kell csinálni.
                        Ebben a hazaérkezett főispánné is bevonatott, s elhatározták, hogy egy nagy
                        bált adnak, pompás élőképpel.</p>
					<p>Egy erdélyi fejedelemről, a jámbor Apafi Mihályról maradt fenn a mese, hogy a
                        fejedelemséget egy órára átengedte a feleségének, Bornemissza Annának. Hogy
                        mit csinált ez egyetlen óra alatt, nem jegyezte fel a krónika. Tehát nem
                        tudjuk. Bizonyára ő maga sem tudta. Mert hisz bizonyosan valami egyebet
                        szándékozott csinálni, mint a nadrágban járó fejedelmek. Pedig éppen azt
                        csinált, amit ők. Adókat. De sokkal nagyobbakat, mint ők.</p>
					<p>Az egyórai uralmat ugyanis lefestette egy jó piktor. A szép kép elterjedt a
                        magyar házaknál, és most, mikor már a fejedelemasszony kétszáz év óta porlad
                        sírjában, mégis keményen adóztatja nemcsak Erdélyt, hanem a szomszéd nagy
                        Magyarországot is (amely nem volt az övé addig az egy óráig sem), mert
                        általános divat lett az egyórai uralmát személyesíteni élőképekben, s a
                        közönség tódult és fizetett - míg a tableau vivant-okat ki nem szorították más divatok.</p>
					<p>A választás itt is a népszerű “egyórai uralom”-ra esett. Kijelöltettek az
                        alkalmas személyek, amennyire lehetett, az előkelő világból, kivételt csak
                        az egy Tóth Mari képezett, aki egy fiatal palotahölgyet fog ábrázolni.</p>
					<p>Az elnökséget a főispánné vállalta, ki személyesen kérte fel az egyes
                        szereplőket, minélfogva Rekettyésen is látogatást tett Homlódynéval, és
                        felszólította Mari kisasszonyt a közreműködésre, mondván, hogy ő fogja
                        ábrázolni az erdélyi udvar legszebb hölgyét. Bizony pedig ehhez nemigen volt
                        most alkalmas a szegény Mari. A nyaka sovány volt, az arca színtelen, a
                        szemei alatt kék karikák (a sok sírástól - gondolta a főispánné, és érezni
                        kezdte, hogy ő most Istennek tetsző dologban jár). </p>
					<p>Tóthné igen köszönte a nagy szerencsét, hogy az ő leányára gondoltak, igen
                        hálás azért is, hogy a méltóságos báróné szegény házukhoz megalázta magát.
                        Marinak szükséges volna egy kis szórakozás, mint a fűnek a harmat nagy
                        szárazságban, nem is lenne egyetlen szava se, ha az Isten meg nem látogatta
                        volna (ugyanis köszvény volt a Tóthné lábaiban, és nem bírt megmozdulni a
                        karosszékből), hanem így nincs, aki Marival bejárjon a próbákra, mert
                        Mihálynak is hosszabb időre el kell utaznia Trencsénbe, miután még most
                        sincsen rendben a hagyatéki ügy, Isten nyugosztalja Velkovics sógort, értett
                        egy várost igazgatni, látott talán a messze századokba előre, de a saját
                        zsebébe nem látott.</p>
					<p>- Mindez ne aggassza, kedves Tóthném - vette át a szót a tatár hercegnő -,
                        mindössze egy-két értekezlet lesz a toalettek dolgában, majd egy-két próba,
                        ha a kosztümök elkészülnek, s én akkor mindannyiszor eljövök, elviszem az én
                        lelkem Marimat, és vissza is hozom a mamájához, föltéve, hogy még akkor a
                        mama nem lesz talpon.</p>
					<p>Miután Tóth úrnak sem volt ellenvetése, sőt helyeselte a jótékony célt, Mari
                        véglegesen besoroztatott az egyórai uralomhoz, sőt Tóth Mihály annyira
                        ment, mikor a hölgyek búcsúztak, kihúzott a zsebéből egy ezrest, hogy
                        amennyiben nem találna akkor otthon lenni, ezzel megváltja a belépti
                        jegyet.</p>
					<p>Tóth mintegy háláját akarta jelezni e gavalléros felülfizetéssel. Azt a
                        körülményt, hogy a főispán Nosztyt elhelyezte a járásból, iránta való
                        gyöngédségnek képzelte, s ez igen jólesett neki.</p>
					<p>Volt miről beszélni a megyében, a bányamunkások iránti részvét divattá
                        emelkedett. Boldogok az urak, mert a szegények őket szolgálják, és ha valami
                        bajuk történik, az is egy mulatságra ad alkalmat az uraknak. Mikor a szegény
                        emberek szemeiben megjelennek a fájdalomtól, nyomortól kisajtolt gyöngyök,
                        akkor az úriasszonyok is előszedik a gyöngyeiket - a kazetjeikből. Lázas
                        készülődések folytak, szabók, frájjok, masamódok éjjel-nappal varrták a
                        piperét és jelmezt. Sok babrálás van az ilyeneken. Csak decemberben jutottak
                        annyira, tanácskozások, értekezletek, kanapé-processzusok után, hogy végre
                        huszadikára kitűzhették a főpróbát, mely már kosztümökben, esti világításnál
                        történik meg. Erre már néhány műértő vendéget is meg lehet hívni a főispánné
                        szalonjába.</p>
					<p>Kétségkívül Homlódyné volt a legfürgébb, ki amellett, hogy Tóth Marit
                        gardírozta, behozta az összejövetelekre és hazavitte, valami egyébben is
                        buzgólkodott. Gyakran súgtak-búgtak össze Vilmával, később Malinkát is
                        bevonták valami titokzatos összeesküvésbe. Noszty Feri ritkán jött be a
                        székvárosba, és akkor Rágányoséknál szállt meg. Homlódyné ott kereste fel,
                        nagy tanácskozásba merültek, de ezekről egy szót sem szóltak senkinek.</p>
					<p>Az utóbbi napokban azonban mégis közölni kellett egyet-mást Kopereczkyvel,
                        mert Ferinek pénzre volt szüksége, hogy magát ideig-óráig a hitelezők ádáz
                        rohamaival szemben fenntarthassa.</p>
					<p>Kopereczky végig se akarta hallgatni a tervüket, ijedten dugta be füleit
                        ujjaival.</p>
					<p>- Semmit se akarok tudni. Mosom a kezeimet. Csináljatok, amit akartok. A
                        szívem veletek van, de pénzt tőlem ne kérjetek.</p>
					<p>- Hisz csak kölcsön lenne - kapacitálta Homlódyné. - Mindent visszakapsz
                        Feritől.</p>
					<p>- Kölcsönt hiszen adok, nem ugyan pénzben, hanem ami sokkal többet ér
                        aranynál, gyémántnál...</p>
					<p>- Mi lehet az? - tűnődött Noszty Feri.</p>
					<p>- Odaadom kölcsön egypár napra Bubenyikot. Ha valamely turpisságban jár az
                        ember, Bubenyik megbecsülhetetlen kincs.</p>
					<p>- Hát azt is köszönettel fogadjuk, de egy kis pénzt se sajnálj tőlünk.</p>
					<p>- Ritka furfangos ember - áradozott a főispán - és intelligens. Valaha
                        színész volt, tele van ötletekkel az imposztor. Amire ez ráadja magát, az
                        okvetlenül sikerül.</p>
					<p>- Ej, hogy lehetsz olyan következetlen, kedves Izrael - puhította a tatár
                        hercegnő -, azt mondod, hogy Bubenyikkal sikerül, s mégis megtagadod a
                        pénzbeli támogatást, ami nélkül pedig Bubenyik nem ér semmit. Edd meg a
                        Bubenyikodat. Eszünk magunknak is van.</p>
					<p>- De nem annyi, mint Bubenyiknek.</p>
					<p>Homlódyné ismerte Kopereczkyt, elkezdett vele disputálni, ingerkedni,
                        nevetségessé téve Bubenyik iránti elfogultságát, biztos volt, hogy ezzel
                        feltüzeli, kihívja valamely hősies áldozatra.</p>
					<p>- Mit, ti semmire se taksáljátok őt. Én meg a terveteket nem taksálom
                        semmire. Nem adok rá egy ólompitykét. De ha Bubenyik benne lesz, az mindjárt
                        más, Bubenyikra még rászánok egy kis összeget.</p>
					<p>Így jutottak némi pénzhez és Bubenyikhez, kit Feri még aznap kicserélt
                        Pimpósival, és beavatott a tervbe.</p>
					<p>Nagy figyelemmel hallgatta, hol az egyik fülcimpáját vakarta, hol a másikat;
                        nem tetszett neki.</p>
					<p>- Hiszen ez valóságos gépezet, sok benne a sróf meg a kerék meg a rugó, ha
                        csak az egyik nem jár jól, vége az egésznek. Hanem hát azért megteszünk
                        mindent.</p>
					<p>Tényleg sokfelé ágazott a terv, melynek december 20-ikán kellett eldőlnie.
                        Kegyetlen hideg idő volt e napon, Malinka, ki korán reggel kelt fel,
                        befagyva találta az ablakokat. A reggelinél aggodalmasan említette a
                        főispánné.</p>
					<p>- Félek, hogy a Gyík befagyott az éjjel, s ez mindent elrontana.</p>
					<p>- Attól nem kell tartani - jegyezte meg Malinka. - Annyira be nem fagyhatott,
                        hogy a jég egy kocsit megbírjon. Különben majd meglátom útközben. Ne legyen
                        ideges.</p>
					<p>- Elmegy? - kérdé a főispánné.</p>
					<p>- El kell mennem Voglányba. Hiszen tudja. Odarendeltem az útbiztost. Nem
                        tudom, megbízható ember-e?</p>
					<p>- Föltétlenül. Férjemnek gazdatisztje volt, s most, hogy Krapecet bérbe
                        adtuk, ide helyezte be.</p>
					<p>Malinka úr, ki innen vitte ideiglenesen a szolgabírói teendőket, miután a
                        főispán csibukjából kiszítt egy pipa dohányt, beburkolózván ugyancsak a
                        főispán bundájába, áthajtatott Voglányba.</p>
					<p>Szép fehér világ volt odakünn. Millió gyémánttű csillogott a fákon, s vakító
                        fehér bunda alatt aludott a föld. Minden egyszínű volt, csak a lovak, a
                        kocsis és a Pimpósi szájából kiömlő pára volt szürkébb egy árnyalattal. A
                        Gyík, mely Bontóvár alatt fut el egyenesen Voglányig s csak Voglányon túl
                        kanyarodik be Mezernye felé, mintegy kizárva Rekettyést, Bálingot, Hertyánt
                        és a mellette fekvő pusztákat, nem volt befagyva, hanem javában zajlott,
                        szilaj zúgással nyargalt medrében, s hatalmas jégtáblákat vitt tarajos
                        hátán.</p>
					<p>Voglányban a szolgabírói hivatalba érve, már ott találta az előszobában az
                        útbiztost. Ismerős arcú, gömbölyű öregúr volt, zöld-piros harasztból kötött
                        kendőbe bagyulált nyakkal, csikóbőrrel bélelt bekecsben.</p>
					<p>Malinka rögtön ráismert. Hisz ez Klincsók, a szedresi volt kasznár!</p>
					<p>- Hát végképp otthagyta a sovány ökröket? - kérdezte Malinka kedélyesen.</p>
					<p>- Elváltunk - sóhajtott fel az öreg -, mert birtokocska elment bérletbe, s
                        bérlő engemet nem akarta, pedig az ökröket átvett mindnyáját.</p>
					<p>- Jöjjön be, öregem. Tudja-e, mért rendeltem be?</p>
					<p>- Nem tudok, tekintetes ideiglenes szolgabíró úr.</p>
					<p>- Mondja meg nekem, milyen állapotban van ez idő szerint a rekettyési
                        híd?</p>
					<p>- Híd van jelenleg rendes állapotban.</p>
					<p>- Mikor látta?</p>
					<p>- Mindennap látok őtet.</p>
					<p>- És teljesen jó?</p>
					<p>- A lexebb, legjobb híd egész járásban.</p>
					<p>- Fázik még a keze?</p>
					<p>- Nem fázik az. Csak szerínységből céklaszínű.</p>
					<p>- Melengesse meg egy kicsit a kályhánál. Aztán üljön le az íróasztalhoz, és
                        intézzen hozzám egy jelentést, hogy a rekettyési híd meg van rongálva.</p>
					<p>Klincsók nagy szemeket meresztett.</p>
					<p>- Rosszul engem értenyi tetszett.</p>
					<p>- Ne okoskodjék. Tegye azt, amit rendelek, ez a méltóságos főispán úr akarata
                        is. Mit ért maga a magasabb politikához!</p>
					<p>Klincsók erre kikereste a pápaszemét, leült az íróasztalhoz, és írta a
                        jelentést, hogy rossz a híd, miközben csurgott homlokáról a verejték.
                        Kétszer is megállt, megtörülgette, és fújt egyet:</p>
					<p>- Huj, huj, de meleg ez a prémecske, de nehéz vele koncipiálnyi.</p>
					<p>- Miféle prém az?</p>
					<p>- Kiszló.</p>
					<p>Malinka gondolkozott. Valami nevezetes prém lehet. Sohase hallotta a hírét.
                        Távolról se gyanította, hogy a “kiszló” kis lovat (csikót) jelent.</p>
					<p>Végre elkészült volt a jelentés, Malinka elolvasta, eltette a többi akták
                        közé, aztán kiadta a rendeletet szinte írásban, de megmagyarázta szóval
                        is.</p>
					<p>- Ma este, mihelyt besötétedik, tehát öt-hat órakor, a munkásokkal
                        szétszedeti a rekettyési hidat, úgy, hogy az éjszakán át járhatatlan marad,
                        korán reggel öt-hat óra tájban azonban ismét összerakatja, s egypár új
                        pallódeszkát tesznek bele. Így követeli ezt a közigazgatás érdeke.
                        Megjegyzem, hogy ez estig a legszigorúbb hivatalos titok. Megértette?</p>
					<p>- Holtig tanulja az ember - jegyezte meg alázatosan Klincsók, fejével
                        bólingatva.</p>
					<p>Még egy megbízatása volt Malinkának a főispánnétól; át kellett mennie
                        Rekettyésre, és ha Tóth Mihály otthon lenne, valahogy úgy mesterkedni, hogy
                        hivatalos eljárás címén vagy más ürügy alatt otthon is maradjon a délután
                        folyamán. Át is ment, de Tóth Mihály még nem volt otthon, csak másnapra
                        várták. Hogy férfi legyen a háznál, Igali Menyhért, az öreg kasznár
                        hurcolkodott át ideiglenesen. Becsületes, hű ember volt, hanem parázna
                        szájú, és az a rossz szokása volt, hogy fennhangon gondolkozott. De ha
                        valami kiszaladt a száján, olyan töredelmesen tudta mondani: “grácia a
                        fejemnek”, hogy lehetetlen volt rá haragudni.</p>
					<p>Az asszony már fent sántikált, de bot mellett, s erősen bízott, hogy a
                        jótékonysági nagy bálra már maga viheti be leányát Bontóvárra. Ebéd közben
                        vidám volt a hangulat, míg Bligi, a dog, elő nem jött a csontokra, s
                        rettenetesen kezdte ugatni Malinkát. “Csiba te - riasztgatta Igali -, hát
                        már minden szolgabírót elugat innen valaki?”</p>
					<p>Igali a szájára ütött, hogy “grácia a fejemnek”, de már késő volt, Mari
                        lesütötte a fejét, és a tányérjába bámult. Tóthné szemkarikái
                        megnedvesedtek, s azontúl beállott a kínos csend. Csak a feketekávénál
                        támadt egy kis élénkség, betoppant Homlódyné, s vele üde levegő csapott
                        be.</p>
					<p>- Itt a pandúr! - kiáltá már az ajtóból. - Megyünk!</p>
					<p>- Készen vagyok - jelenté ki Mari, és repesve szaladt kezet csókolni.
                        Szaporábban kopogtak a Tóthné mankói is, amint a jött elé tipegett.</p>
					<p>Csakhogy nem addig az, nem azért van itt Igali bácsi, hogy ne tudná, mi jár
                        egy ilyen útra. Dehogy mennek, dehogy, méltóságos asszonykám, míg én egy kis
                        téglát nem melegíttetek a lábuk alá, tudom én, hogy mi kell az olyan kis
                        lábaknak. Az enyém is olyan volt - hároméves koromban. Bárcsak tyúkszem
                        lehetnék rajta! Grácia a fejemnek.</p>
					<p>Nemcsak téglát, hanem két kis, vízzel megtöltött, forró palackot is tett bele
                        a muffokba a kezeknek, mire a hintóba kászmolódtak.</p>
					<p>- Ma aztán ne nyugtalankodjék, kedves Tóthném, hogy későn hozom haza a
                        báránykámat - kiáltott ki a hintóból Homlódyné -, mert este tartjuk a
                        főpróbát, s utána egy kis vacsora van Vilmánál. Éjfél is elmúlik, mire
                        hazavergődünk.</p>
					<p>- Nem tesz semmit - jegyezte meg Igali. - Holdvilág lesz az éjjel. S én úgyse
                        tudok aludni, ébren várom a kisasszonyt.</p>
					<p>Még egy rövid órát trécselt Malinka Tóthnéval, aztán befogatott és elment. A
                        Gyík hídján túl, a Kurjantó csárdánál szembejöttek Klincsók és emberei;
                        megnyugodva látta, hogy a hivatalos akarat szerint forog odább a világ
                        kereke.</p>
					<p>Mire Bontóvárra ért - kurták most a napok -, este lett; a megyeház udvara
                        tele volt hintókkal, az ablakok kivilágítva véges-végig. Nyilván mind
                        összejöttek már a szereplők, és öltözködnek.</p>
					<p>Néhány meghívott vendég a főispán szobáiban kártyázott, ezeknek csak akkor
                        szabad belépni a nagy szalonba, ha a jelenet már fel lesz állítva, hogy
                        teljes legyen az illúzió.</p>
					<p>Sokáig tartott, míg eligazodtak, de meg kell adni, sikerült. Kopereczky
                        legalább el volt ragadtatva, kezében tartván a festményt, s összehasonlítva
                        az elébe táruló élőképpel, a feleségéhez szaladt, s egy csókot nyomott a
                        szájára. “Pecsét, a másolat hiteléül”, mondá s ezzel konstatálva volt a
                        siker. Ki merne a főispánnak ellentmondani? Malinka keserűen mosolygott.
                        Noszty Feri Marinak intett jóestét, ki remegve, holthalványan bújt a
                        fejedelemasszony bíborpalástja mögé. Egypár udvari dáma édesdeden kacagott
                        valamin, az egyik egy cukorkát hagyított a túlsó sarkon álló fejedelmi
                        apródnak, ő pedig igyekezett azt elkapni.</p>
					<p>Homlódyné, aki az udvarmesternőt ábrázolta, stílszerű zsörtölődéssel fordult
                        feléjük:</p>
					<p>- Asszonyok és leányasszonyok, ne mozogjanak kegyelmetek, mint a kukacok, és
                        ne nevessenek a fejedelemné őnagysága jelenlétében, egyrészt mert nem illik,
                        másrészt mert Csopp fényképész úr magnéziumfény mellett le fog most
                        bennünket venni.</p>
					<p>Hiszen sok kedves volt ebben, ha győzné valaki elmondani. A gyertyákat el
                        kellett oltani előbb. Koromsötétség támadt, Horth Pista elkiáltotta magát:
                        “Szabad a csók!” Egy-két sikoltás hangzott. Vilmát valaki megcsókolta, az ő
                        éles fölszisszenése vált ki legjobban. Azután kigyúlt a magnézium
                        fantasztikus fénye, egyet vagy kettőt kattant a fényképezőgép, és a társaság
                        meg volt örökítve.</p>
					<p>Hogy Vilmával történt valami, csak abból lehet gyanítani, hogy miután a
                        szereplők levetették a jelmezeiket, és megjelentek az ebédlőben, Kopereczky
                        egy bősz leopárd tekintetével fürkészte az embereket, s Vilma elsuhanván
                        Malinka mellett, halkan, szemrehányón mondta: “Micsoda könnyelmű ördög bújt
                        ma magába?” Malinka persze ártatlan képet vágott, és a végén azt hámozta ki
                        Kopereczky, hogy voltaképpen Feri csókolta meg a húgát. Elég csacsi, hogy
                        nem egyebütt kereskedik. </p>
					<p>Kereskedett volna biz ő, de nemigen lehetett, mert sok szem figyelt rá és
                        Marira. A főispánnénak volt annyi tapintata, hogy nem ültette őket egymás
                        mellé. De ha szomszédságában ülnek, sem beszélhettek volna egyebet, mint
                        közömbös dolgokról. Ez pedig a semminél is kínosabb.</p>
					<p>Mindössze egyetlen szempillanat látszott alkalmasnak, mikor a háziasszony
                        feloszlatta az asztalt, és a szétszéledő vendégek nagy összevisszaságban az
                        asztal körül tolongva, egymás egészségére kívánják a vacsorát, gépileg
                        nyújtogatván kezeiket előre, jobbra-balra, hol üres kezet látnak. Hogy
                        történt, hogy nem történt, egyszer csak valami villamosáram-szerűt érzett
                        Mari, s látta elhomályosodó szemekkel, hogy keze a Feriében pihen. Melyik
                        volt forróbb, melyik reszketett jobban, melyik nyúlt a másikhoz előbb, ki
                        tudja? Csak nagyon édes volt az érintés, és az agyvelőtől kezdve az egész
                        testen kéjjel nyilallott végig.</p>
					<p>- Ó, Mari, Mari, hát így kell nekünk szemben állni, ilyen hidegen...</p>
					<p>- Nem én vagyok az oka - susogott leheletszerűen, és lassan, szelíden
                        visszahúzta a kezét.</p>
					<p>- Hol beszélhetnék magával?</p>
					<p>- Énvelem? (Gyermeteg csodálkozással emelte fel a fejét.) Én istenem, hát
                        hol? - mondá dacos vállrándítással, majd leereszté a két karját lankadtan. -
                        Nem mondhatom, nem tudom.</p>
					<p>És ellépett mellőle, hogy elkeverőzhessék a sokaságba.</p>
					<p>A szalonba teát hordtak fel, hármával-négyesével letelepedtek apró
                        asztalokhoz, fecsegtek, tréfálóztak, és úgy elröpült az idő, hogy senki
                        észre se vette, éjfélre járt.</p>
					<p>- Talán mehetnénk; szívecském - figyelmezteté Marit Homlódyné. - Nem valami
                        jól érzem magamat. Majd idehívom Noszty Ferit.</p>
					<p>Mari egy szót sem felelt, mintha megzsibbadt volna a nyelve, hanem a vonagló
                        ajka és a felhúzott szemöldíve egyetlen hangos kérdés volt.</p>
					<p>Homlódyné megsimogatta a fejét. Gyermekeket szokás így megnyugtatni.</p>
					<p>- Noszty hozzánk, Voglányba jön hálásra, Homlódyval van valami dolga, hát meg
                        akarom neki mondani, hogy fogasson, legalább férfi lesz a kíséretünkben, a
                        másik kocsin.</p>
					<p>Ferit könnyű volt megtalálni, átellenben ült egy kuckóban, talán hogy onnan
                        messziről Marit láthassa, de nem soká maradhatott egyedül, a két Krackner
                        baronesz, egyik jobbról, másik balról, valóságos ostrom alá fogta. “Ó, a
                        szemtelenek!” gondolta Mari, és úgy fájt, de úgy fájt a szíve, hogy azt ki
                        sem lehet mondani.</p>
					<p>Homlódyné odainthette volna, de meg volt állapítva a családi jelszó: “semmi
                        tapintatlanság és semmi összeboronálási kísérlet, mely a család méltóságát
                        érinthetné”, inkább ő kelt fel, s ment Ferihez.</p>
					<p>- Fogass be! - mondá halkan.</p>
					<p>Feri eltűnt, s kis idő múlva jelentették, hogy a kocsi előállott.</p>
					<p>Csakhamar lent voltak a kapuboltozat alatt, hol régi buzogányok, dárdák,
                        bőrvedrek lógtak a falakról, s zúzmarás bajuszú fegyveres várta járt
                        egyhangú léptekkel fel s alá. A hölgyek helyet foglaltak a faeton
                            kocsiban, Homlódyné megigazgatta a Mari
                        kékróka bundáját, bebagyulálta nagykendőbe a fejét, hogy csak a szeme
                        látszott, és a fehér homlokából egy csöpp. A Homlódyék inasa felugrott a
                        bakra, s ezzel megindult a kocsi, helyet adva a háttérben álló
                        homokfutónak, melynek a lovai nyugtalanul csattogtatták a patkóikkal a
                        megkopott gránitköveket.</p>
					<p>- Hopp, a tarisznyám! - kiáltá most Bubenyik, s még az istállóba kellett
                        szaladnia a tarisznyáért, amivel egy kis időt és annyi tért vesztettek az
                        előreindult kocsival szemben, hogy bár lóhalálban eresztette meg a négy
                        feketét Feri, mégiscsak túl a városon, a Róth-féle gőzmalomnál érte utol,
                        sőt melléje vágott; odadobván a gyeplőt kocsisának, hirtelen leugrott, s egy
                        iramodással úgyszólván fölhagyította magát a Homlódyné kocsijára. “Ügyes egy
                        fattyú”, csóválta a fejét Bubenyik.</p>
					<p>- Meg vagy te veszve? - támadt rá Homlódyné. - Hogy megijesztettél! Mit
                        akarsz?</p>
					<p>Feri egész nyugodtan leereszkedett az előülésre, és mintha csak egy szomszéd
                        szobából nyitott volna be, egyszerűen felelte:</p>
					<p>- Átjöttem egy kicsit beszélgetni, abban a föltevésben, hogy unatkozni
                        méltóztatnak. </p>
					<p>- No, ugyan jó helyre jöttél. Mari kisasszonynak nem szabad beszélni, mert
                        légcsőhurutot kap, és pedig máris olyan rosszul vagyok, hogy azt se tudom,
                        mit csináljak.</p>
					<p>- Mi baja, Máli néni?</p>
					<p>- Azt hiszem, a gyomorgörcseim kezdődnek... Ó, rettenetes az!</p>
					<p>- Igyék egy kis konyakot.</p>
					<p>- Jaj, ha volna!</p>
					<p>- Van nekem, mindig itt hordom a kis kulacsomat.</p>
					<p>S ezzel kihúzott egy kis befonott üveget a vadászkabátja zsebéből, lecsavarta
                        a dugóját, és odanyújtotta. </p>
					<p>- Az Isten is megáld érte.</p>
					<p>- No lássa, ugye, hogy mégse vagyok fölösleges - majd hozzátette szomorúan -,
                        magának.</p>
					<p>Homlódyné ivott, és csendesen, szótlanul szuszogott egy darabig; Feri odább
                        húzódott egy picinyt, és ha egyet zökkent a kocsi, térde összeért a Mari
                        lábával, kikerülhetetlen volt, bármennyire összehúzódott is szegényke a
                        sarokban; csak az a baj, hogy kevés kátyú volt. (Kár volt ezt az utat olyan
                        nagyon becézni szolgabíró korában.)</p>
					<p>Csikorgó hideg, tiszta idő volt, azokból a szép fehér éjszakákból való, mikor
                        a végtelen fehér szemfedőn, mely a földet takarja, meglátszik, ahol a nyúl
                        lábnyoma kicsipkézte. A hold megolvadt ezüstjében minden a mezőn maradt
                        kóró, garád szélén meredező fűzfa kísértetszámba megy, messze valahol egy
                        bagoly meglepően utánozza csudálatos huhogásával a harangszót, rémletes
                        valami ez a szélcsendes éjben.</p>
					<p>- Jobban van, Máli néni?</p>
					<p>Máli néni nem felelt, csak nyöszörgött.</p>
					<p>- Nem fázik, Mari kisasszony?</p>
					<p>- Köszönöm, csak a lábam érzékeny egy kicsit.</p>
					<p>- Szabad megigazítani a lábzsákot?</p>
					<p>- Ó, nem, nem. Ne nyúlkáljon! Majd csak én... én.</p>
					<p>- Mozgassa, rázogassa egy kicsit a lábát, meglássa, mindjárt nem fázik úgy.
                        Máli néni, úgy látszik, elszundikált. Pedig milyen szép éjszaka volna, csak
                        persze meleg szobából kellene benne gyönyörködni. Mennyi sok szép szikrázó
                        csillag! Mintha cukorporral lenne az égbolt behintve. Vajon melyik a maga
                        csillaga?</p>
					<p>- Ki tudja azt? - sóhajtott fel Mari. - Nekem talán nincs is csillagom. </p>
					<p>- Mindenkinek kell lenni, azt mondják.</p>
					<p>- Mondani mindent lehet.</p>
					<p>- És azt is mondják, hogy ha valaki kitalálja a maga csillagát, mindjárt
                        meghal.</p>
					<p>- Ha hinném, mindjárt találgatnám.</p>
					<p>- Hát válasszon egyet, én is választok, aztán majd megtudjuk, közel
                        vannak-e?</p>
					<p>- Úgyis tudjuk, hogy messze vannak.</p>
					<p>- De legalább eltelik az idő. Ugyan no, válasszon!</p>
					<p>- Jól van, hát választottam.</p>
					<p>- Én is. Melyik a magáé?</p>
					<p>- Maga mondja meg előbb.</p>
					<p>- Látja ott azt a parányi fényt a Göncöl szekere mellett balra?</p>
					<p>- Hiszen ha tudnám, melyik a Göncöl szekere.</p>
					<p>- Jaj nekem! Mindjárt meghalok - nyögött fel Homlódyné, s egész teste
                        vonaglani látszott -, végem van!</p>
					<p>Mari nyugtalanul mozdult meg.</p>
					<p>- Mije fáj, édes tante? - kérdezte Feri.</p>
					<p>- A görcs, a görcs - lihegte Homlódyné, - azt hiszem, meghalok. Rettenetes,
                        ahogy fáj!</p>
					<p>- Szent Isten, mit csináljunk? - tördelte kezeit Mari kétségbeesve.</p>
					<p>- Nem kíván valamit, kedves néni? Szóljon, kérem, mit tegyünk?</p>
					<p>De Homlódyné egy szót se felelt, csak jajgatott, nyöszörgött, s rövid
                        lélegzeteket szedett.</p>
					<p>- Gomboljátok föl a ruhámat - hörögte végre ziháló mellel.</p>
					<p>Feri azonnal szorgoskodni kezdett, de Mari megfogta a karját, s erőszakosan
                        elrántotta.</p>
					<p>- Mit gondol, az Isten szerelméért? A ruhát fölnyitni ebben a hidegben! Nem
                        engedem. Hiszen biztos volna a tüdőgyulladás.</p>
					<p>- Azt gondoltam, hogy talán a míder szorítja...</p>
					<p>A Homlódyné inasa hátrafordult.</p>
					<p>- Ilyenkor melegített zabzacskókat raknak, megkövetem alássan, a méltóságos
                        asszony gyomrára. Az szokott használni. Itt van nem messze egy juhászlak a
                        pusztán, talán oda kellene hajtatni, és a párnák közé tenni.</p>
					<p>- Ej, hisz már Voglány sincs messze. Csak hajtson a kocsis - rendelte
                        Noszty.</p>
					<p>Csakugyan hallatszott már messziről a voglányi kutyák ugatása. Egy égnek
                        meredező nagy, fekete rém feléjük látszott lépegetni - ez a kastély ódon
                        bástyatornya -, csakhogy nem az közeledett, hanem ők, mert a négy ló
                        száguldott, mint a vihar.</p>
					<p>Néhány perc múlva a kastély udvarán voltak. A Feri táltosai előbb odaértek,
                        már ki is voltak fogva. Bubenyik elsőnek szaladt az érkező kocsihoz,
                        megkérdezni, mi történt. Feri és az inas gyöngéden leemelték az úrnőt, mire
                        a kastély cselédjei is előjöttek lámpásokkal. Mari szintén le akart szállni,
                        hogy itt marad ápolni.</p>
					<p>- Nem, nem - ellenkezett a beteg síró hangon. - Szegény mamája, tudom,
                        aggódik. Csak menj, Feri, kísérd haza, és vigyázz, meg ne hűljön. Visszafelé
                        eredj el az orvosért.</p>
					<p>Mari éppen tiltakozni akart, hogy egyedül sem fél elmenni, de ha Nosztynak az
                        orvost kell elhozni, akkor nem lehet semmi szava.</p>
					<p>Hagyta tehát Nosztyt maga mellé ülni, a Homlódy inasa helyére a bakra
                        felugrott Bubenyik, a fogat megfordult az udvaron, és megindult Rekettyés
                        felé. Hiszen egy verébugrás az egész. Mindjárt otthon vagyunk.</p>
					<p>Az idő megenyhült. Egy csomó sötét rongy úszott volt imitt-amott az égen,
                        nyújtotta, húzgálta valami láthatatlan kéz, míg egyetlen sötét fátyollá
                        formálódott.</p>
					<p>- Elnyelte a felhő a csillagainkat - próbálta a beszélgetést megkezdeni
                        Feri.</p>
					<p>- Én úgyse tudnám már, melyiket választottam - szólt Mari.</p>
					<p>- De most mindjárt megeszi a gyertyánkat is.</p>
					<p>És csak emlegetni kellett, hirtelen elbújt a hold is, sötét lett. Amellett
                        csendes, mozdulatlan volt minden. Csak a Gyík morajlott egyre
                        hangosabban.</p>
					<p>Mind a ketten a haragos folyócskát hallgatták, mely mindenütt a kocsijuk
                        mellett futott, mint egy kezes csikó. Különös hangulat vett erőt Marin. Ki
                        hitte volna még csak néhány órával ezelőtt, hogy ők ma éjjel együtt fognak
                        utazni Nosztyval, kettesben, egyedül, úgy, hogy csak a csillagok fogják
                        látni, azok is csak kis ideig, mert a Jóistenke eloltogatja őket, és végül a
                        lámpát is elfújta... Vigyáz-e hát vajon a Jóisten a gardedám nélküli
                        leányokra, s törődik-e azzal, mi illik, mi nem illik?</p>
					<p>Feri próbálta megtörni a csendet; egyszer-másszor fölvetett valamely tárgyat,
                        melynek szálán melegebb beszélgetés fejlődhetnék, de Mari egy kurta igennel
                        vagy nemmel legott elvágta a fonalat; zúzmarás házfedelet bajos
                        gyufaszálakkal meggyújtani.</p>
					<p>Inkább nem erőltette tovább (hiszen lesz még arra idő). Gondolatokba merültek
                        mind a ketten. Bubenyik fütyürészett a bakon, a lovak pedig vígan kocogtak
                        előre, midőn egyszer csak fölkiáltott Mari:</p>
					<p>- Nézzen csak oda!</p>
					<p>S önkéntelenül közelebb húzódott Nosztyhoz, mintha oltalmat keresne nála.
                        Elfelejtette leányvoltát, a kényes helyzetet, amit a véletlen szült, csak
                        azt tudta, hogy ő a gyenge, és Feri az erős.</p>
					<p>- Ott, ott!</p>
					<p>Körülbelül másfél kilométer távolságban élénk tűz lobogott. Eleinte csak szép
                        látvány volt a rézsút lengő szürke fátyol, a füstoszlop, mely alul egy
                        rubinrózsával látszott letűzve lenni, de most már látható lett, hogy emberek
                        rezsegnek a tűz körül, mint a mesékben a zsiványok, mikor az erdőben
                        pecsenyét sütnek.</p>
					<p>- Nem tudom, mi lehet - felelte Feri egyszerűen.</p>
					<p>- Úgy félek, de olyan nagyon félek! - rebegte a leány, és a foga és
                        megvacogott. - Talán zsiványok.</p>
					<p>- Ó, dehogy.</p>
					<p>- Alkalmasint valami erdő felé tévedtünk.</p>
					<p>- Nincs erre sehol erdő.</p>
					<p>- Bizonyosan tudja, hogy jó úton vagyunk?</p>
					<p>- Bizonyosan.</p>
					<p>- Nézze csak, milyen marcona, ijesztő alakok! Ó, istenem, istenem! Megölnek
                        minket.</p>
					<p>- Ne féljen semmit, míg engem lát.</p>
					<p>- Mondja csak, erős maga?</p>
					<p>- Nincsen olyan legény, akitől én megijedjek, de ha magát kell védelmeznem,
                        akkor tíznek se nézek oda.</p>
					<p>Nem felelt, valami imádságot mormogott.</p>
					<p>E pillanatban egy durva hang kiáltá:</p>
					<p>- Megállj! Egy tapodtat se tovább!</p>
					<p>- Jézus Mária! - sikoltott Mari, s kis erszénykéjét kezdte keresni ruhája
                        zsebében.</p>
					<p>- No, mi az? - kérdé Noszty.</p>
					<p>- A híd fel van szedve, nem lehet átmenni.</p>
					<p>A kocsi megállt, minthogy nem is mehetett tovább, mert egy korlátfa volt
                        odaállítva. A tűz mellől két ember a kocsihoz jött fáklyákkal, s immár nem
                        oldalt, de elöl lett látható sötétzöld habjaival a folyó, mely itt fordul be
                        a mezernyei völgybe. Dobogója fel volt szedve, csak a váza állt ott, a
                        keret, az oldalak és a cölöpök.</p>
					<p>Feri leugrott a kocsiról, megvizsgálta a hidat, s beszélt a fáklyásokkal,
                        aztán Marihoz intézte a szavait:</p>
					<p>- Nagy bajban vagyunk, a hidat javítják, nem mehetünk át. Hát mármost mit
                        csináljunk? A híd csak holnap délelőtt lenne járható.</p>
					<p>- Nem tudom -, tagolta Mari reszketve. A fáklyafény az arcára verődött. Olyan
                        fehér volt, mint a halotté.</p>
					<p>Feri visszaült a kocsiba.</p>
					<p>- Mezernyére! - mondá a kocsisnak eltökélten.</p>
					<p>A fogat megfordult, és áttért a réteket átszelő dűlőútra.</p>
					<p>- Hova megyünk? - kérdezte a leány elhalón. - Mi lesz velem?</p>
					<p>- Mezernyére megyünk.</p>
					<p>- Én haza akarok menni - felelte egyszerre erőteljesen, makrancosan legyintve
                        egyet a muffjával a levegőben.</p>
					<p>- De ha nem lehet, mert nem tudunk röpülni. Hiszen láthatta!</p>
					<p>- Én akkor kiugrom a kocsiból, megyek a világnak - fakadt ki akaratosan, s
                        kászmálódni kezdett, az egyik lábát kihúzta a lábzsákból.</p>
					<p>- Mari - könyörgött Noszty érzelgősen, megfogván a karját -, hallgasson
                        meg!</p>
					<p>- Nem, nem! - és kirántotta a karját.</p>
					<p>- Csináljon aztán, amit akar, de kérem, hallgasson meg előbb.</p>
					<p>- No, hát beszéljen.</p>
					<p>- Mezernyére azért viszem, mert ön már bágyadt, és Mezernye van
                        legközelebb.</p>
					<p>- És mit csinál velem Mezernyén?</p>
					<p>- Hiszen éppen azt akarom mondani. Mezernyén ön otthon lesz. Ott van Pázmár
                        doktor, ott van az édesapjának a szanatóriuma, abban van neki rendes
                        szobája, ágya, Pázmár doktor hamarjában befűtteti, és ön nyugodtan
                        eltöltheti az éjszaka hátralevő részét, úgyse sok van már belőle, s reggelre
                        megcsinálják a hidat, szépen hazamehet. Szóval maga ott meghál a saját apja
                        fedele alatt, én pedig elviszem Pázmárt Máli nénihez, ahogy rám bízta.</p>
					<p>Ez a magyarázat némileg megnyugtatta Marit, visszaült csendesen a
                        helyére.</p>
					<p>- Nos, meg van nyugtatva? - kérdé szelíden Feri.</p>
					<p>- Bocsássa meg, ha valami különöset gondoltam, de lássa, szegény kis
                        agyvelőmet úgy megzavarják a dolgok, hogy azt kellett hinnem, amit az apám
                        mondott...</p>
					<p>- Énrólam?</p>
					<p>Csak a fejével bólintott szomorúan.</p>
					<p>- Mit mondott?</p>
					<p>- Azt, hogy maga nem becsületes ember, és sohase lehet az én férjem.</p>
					<p>De ezzel aztán el is tört a mécses, sírni kezdett.</p>
					<p>Feri megrázkódott, és egy szót se szólt többet. Feje a mellére hanyatlott, s
                        egy percig arra gondolt, hátha ő ugrana le a kocsiról, s elindulna úgy a
                        világnak, hogy soha a hírét se hallanák.</p>
					<p>Egy bolyongó éji madár neki akart repülni a kocsilámpa világosságának, de
                        mert a lámpát odább vitte a rohanó négy ló, az irányt tévesztett bagoly Feri
                        fejének szállt, s horzsolva szétterjesztett szárnyaival a kalapját,
                        kísértetiesen vijjogta: Kuvik, kuvik.</p>
				</div>
			</div>
			<div>
				<head>HUSZONNEGYEDIK FEJEZET</head>
				<div>
					<head>A botrány</head>
					<p>Éjfél után két óra tájban zörgette fel a Szt. Sebestyénnel átellenben lakó
                        Pázmár orvost Bubenyik, hogy jöjjön azonnal, Tóth kisasszony várja künn és
                        méltóságos Noszty Ferenc úr, hozza el a kulcsot is a Tóth úr szobájától,
                        mert a kisasszony itt fog hálni az apja szobájában (a rekettyési hídon nem
                        lehet átmenni), aztán hozza a bundáját, botosát is, mert át kell mennie
                        Voglányba, Homlódyné méltóságos asszony megbetegedett.</p>
					<p>Míg egymás után belebújt a ruháiba, addig lassanként az eseményeket és
                        azoknak okait is összekapkodta a doktor, úgyhogy teljesen informálva
                        csoszogott el botosaiban a kocsihoz.</p>
					<p>- Jöjjön, jöjjön, kedves kisasszony. No, semmi az. Itt jó helyen van. A saját
                        házában van. De ki látott valaha ilyen esetet! A tarka Zebedeusát ennek a
                        vármegyének! Hát nem tudják nappal megcsináltatni azt a hidat? Hiszen
                        mindjárt befűtök én. Nem a vármegyének, ámbár annak se ártana, de a
                        szobában. Ugye, nagyon össze van törve? Hogyne, hogyne. Ez az Apafi mindig
                        részeges ember volt, de még most is bajokat csinál. Úgy? Hát az élőképek
                        főpróbája volt? A tarka Zebedeusát azoknak az élőképeknek. És hát mi baja a
                        Homlódynénak? Görcsök? Úgy kell neki, mert olyan, mint a kéneső, mindig
                        jár-kel és felfázik. Itt most a lépcsők következnek, kisasszony. Csak tessék
                        énrám támaszkodni. Hopp, itt vagyunk. A szolgabíró úr már ismeri ezt a
                        helyet. Ő is hált már itt néhányszor.</p>
					<p>Kinyitotta az ajtót, és gyertyát gyújtott. Egész barátságos szoba volt. A
                        fogason az öreg Tóthnak a kabátjai lógtak. Az íróasztalon könyvek,
                        Jósikától, Keménytől, Jókaitól, egy házisapka, amit harmadéve karácsonyra
                        Mari kötött az apjának, ugyancsak egy törülközőtartó a mosdóasztalnál, az is
                        az ő hímzése - hiszen itt ő valóban otthon van. A bal szögletben hófehér ágy
                        kínálkozott fekhelyül, az ajtó mellett egy vaskályha terpeszkedett, még a
                        gyújtó is oda volt készítve.</p>
					<p>- Hajoljon le, Bubenyik, gyújtsa meg.</p>
					<p>A száraz fa mindjárt tüzet fogott, s csakhamar elkezdett pattogni, szikrázni,
                        majd perelni és dohogni. A lángok eleinte sziszegve nyalták a fahasábokat,
                        nyújtózkodva, mint valami kék giliszták, míg a folytonos előnyomulásban
                        végre erőt vettek rajtok, s ropogva, diadalmas zúgással tomboltak a
                        kályhában. A doktor ezalatt meggyújtotta a szamovár alatt is a szeszt,
                        Marinak teát főzve; nyájas és vidám lett a szoba, Mari egy kicsit magához
                        jött, és még mosolygott is. Mikor pedig Noszty megsürgette a doktort, hogy
                        jöjjön már, mert Máli tante türelmetlenül várja Voglányban, Mari is
                        tuszkolta, hogy csak menjen, menjen, ő egészen jól érzi itt magát.</p>
					<p>A doktor kivette a kulcsot kívülről, és belülről tolta be a zárba,
                        figyelmeztette, hogy kétszer fordítsa meg.</p>
					<p>- Ha pedig valamire szükség lesz, itt a csengettyűzsinór, húzza meg, az
                        ápolónők, akik lent vannak a betegeknél, azonnal feljönnek. Majd külön is
                        utasítom most őket.</p>
					<p>- Köszönöm szépen, de nincs szükségem semmire, kivévén nyugalomra.</p>
					<p>- Hát csak pihenje ki magát, kedves kisasszony. Reggel majd magam viszem el a
                        mamájának.</p>
					<p>Mikor elmentek, Mari Nosztynak is kezet nyújtott.</p>
					<p>- Nem haragszik rám? - szólt, és hamar elfordította a fejét.</p>
					<p>- Dehogy - felelte Feri egyszerűen, s aztán elmentek. Mari még hallgatta a
                        lépteiket az emeleti folyosón, kip-kop, kip-kop, ezek a Feri ritmikus
                        lépései, zsop-zsop, ezek a doktor botosai, drob-drob, ezek a Bubenyik nagy
                        talpai. Még azt is hallotta, mikor a kocsi elindult.</p>
					<p>Hirtelen vetkeződni kezdett, az ágy szélére ült, megoldotta felső szoknyáját,
                        s kilépett belőle, kikapcsolta galambszín mellénykéjét, ekkor jutott eszébe,
                        hogy nincsen hálóréklije. Gépiesen nyomogatta össze a míderkapcsokat, s
                        lehullt a páncél, mint mikor a mákvirág kihasad a burkából. Lehet-e igézőbb
                        valami? A cipellőket is lehúzta, s egyenként leejtette a padlóra. Kip,
                        koppant az egyik, kip, koppant a másik, mintha azoknak a most elhangzott
                        lépteknek felelgetnének.</p>
					<p>Elhangzottak, és talán sohase fogja hallani többé. Úgy elfacsarodott a szíve,
                        hogy sírva borult az ágyra, s addig sírdogált, míg elaludt.</p>
					<p>A gyertya égve maradt az asztalon, egy piciny piros rózsa nőtt ki a
                        kanócából, egy molylepke keringett, táncolt körülötte eszeveszetten, egy
                        prücsök pedig hegedült neki hozzá valahol a falban.</p>
					<p>A doktor az egész úton szundikált, Voglányban a kastély udvarán felköltötte
                        Noszty, bekísérte a Máli tante lakosztályába, és átadta egy komornának, míg
                        ő maga úgy, ahogy jött, visszasurrant az udvarra, ahol már befogva várta a
                        saját kocsija. Felültek Bubenyikkal, és köd előttük, köd utánuk, Mezernyére
                        hajtattak.</p>
					<p>- A toronyszobában világosság van - figyelmeztette ideiglenes gazdáját
                        Bubenyik, mikor a Szt. Sebestyén elé értek.</p>
					<p>- Már mindegy - felelte Noszty. - Benne vagyunk.</p>
					<p>Megállították a kocsit a kórház északi részénél, Bubenyik nyakába
                        kanyarította táskáját, s gyalog lépegettek a homlokzathoz, a parkosított
                        részen keresztül.</p>
					<p>Valami nyitott filagória volt oldalt, ahol a betegek nyáron üldögélni
                        szoktak. Bubenyik ide vonta be Ferit.</p>
					<p>- Itt majd elkészítem a méltóságos urat, hogy még az édesanyja se ismerne
                        rá.</p>
					<p>A táskából kihúzott Bubenyik egy ősz parókát meg egy álszakállt.</p>
					<p>- No, adja ide a fejét, olyan pátriárka lesz mindjárt, hogy a Sebestyén-beli
                        anyókák azt hiszik, Aeskulap apó véteti fel
                        magát betegnek.</p>
					<p>Nemhiába volt színész valamikor Bubenyik, egy perc alatt átalakította Nosztyt
                        öregembernek, parókát húzott fejére, álszakállt ragasztott az állára, egy
                        ócska köpenyeget terített rá, s tetejébe vállára akasztotta, ahonnan ez mind
                        előkerült, a tarisznyát.</p>
					<p>- Rendben van. Mármost csak tartsa magát egy kicsinyt görbén, és tessék
                        megmondani, hol várjuk reggel?</p>
					<p>- A vendéglőben.</p>
					<p>Bubenyik visszament a kocsihoz, Noszty pedig előrejött a Szent Sebestyén
                        bejáratához, s meghúzta az ajtófélfán lógó fogantyút, mire éles hangon
                        szólalt meg a harang odabent.</p>
					<p>Kisvártatva kulcs nyikorgott az ajtóban, s egy köpcös asszony dugta ki a
                        fejét, melyen fehér bodros főkötő pipeskedett, félrehibbanva és meggyűrve.
                        Kezében lámpást tartott, mely csak gyér fényt vetett a jöttre.</p>
					<p>- No, mi az? Mit akar?</p>
					<p>- Beteg vagyok, kérem magamat fölvétetni a kórházba.</p>
					<p>- Miféle szerzet? - kérdezte az asszony bizalmatlanul.</p>
					<p>- Vándor óracsináló vagyok.</p>
					<p>- Nem erre a vidékre való, ugye?</p>
					<p>- Tóth úrék óráit igazítottam Rekettyésen.</p>
					<p>Erre megenyhült egy kicsit az asszony, és így szólt:</p>
					<p>- Hát mi baja?</p>
					<p>- Szédülök - nyöszörögte -, azt hiszem, mindjárt összerogyok.</p>
					<p>- De hol csavarog ilyen késő éjjel, hiszen mindjárt rorátéra fognak
                        harangozni?</p>
					<p>- Lassan vánszorogtam az úton, és minthogy ismerem Pázmár doktor urat...</p>
					<p>Ettől még jobban megenyhült az asszony szigorú arca, s most már valamivel
                        nagyobb nyílást hagyott az ajtón, még csak az utolsó próba volt hátra.</p>
					<p>- Hajoljon idébb, és leheljen rám.</p>
					<p>Noszty, nehogy a lámpafénynél meglássa valahogy fehér fogait, óvatosságból
                        olyan közelről lehelt rá, hogy az ajkait érinté, csóknak is beillett,
                        csakhogy éppen nem cuppant.</p>
					<p>- No, nézd a vén kutyát! - kiáltott fel az asszony, hirtelen elrántva a
                        fejét. - Még mit nem akar!</p>
					<p>De minthogy se bor-, se pálinkaszagot nem érzett rajta, most már kitárta az
                        ajtót előtte.</p>
					<p>- Jöjjön be hát, és pihenjen le, jó öreg. Reggel majd megvizsgálja a doktor
                        úr.</p>
					<p>Ezzel elvezette a folyosón át a közterembe. Feri ismerte itt már a járást, s
                        arra kérte az ápolónőt, hogy az ő ágyát messzebb jelölje ki, mert nem tudna
                        pihenni, ha a betegek nyöszörgését közelről hallaná, s egyenest a
                        csigalépcső melletti ágyhoz tartott, mely hátul volt egy alkóvszerű
                        szögletben.</p>
					<p>Az ápolónő ráhagyta, s miután az új beteg kijelentette, hogy semmire nincs
                        szüksége, elcsoszogott lámpájával a terem előrészébe, hol egy nehéz beteg
                        mellett virrasztott. Útközben sorra nézegette az elfoglalt ágyakat, figyelte
                        az alvókat és betakargatta, aztán leült egy karosszékbe az egyik ágynál, a
                        lámpát letette a padlóra maga mellé, hogy a fény ne bántsa az alvókat, egy
                        kanál orvosságot adott be egy fél könyökére emelkedő fehér alaknak, egy
                        másik üvegből maga vett be valamit, de aligha orvosságot, s lassan-lassan
                        bóbiskolni kezdett, fehér főkötős feje lazán mozgott, mintha madzagon lógna
                        le a nyakáról, s valami játszi szellő ingatná ide-oda.</p>
					<p>Noszty csak erre az elcsendesedésre várt, melyet elvétve zavartak sóhajok,
                        szuszogások és nyöszörgések, gyorsan lerángatta álhaját, szakállát és a
                        táskába gyömöszölte, lehúzta cipőit, és a hóna alá fogva, lábujjhegyen a
                        csigalépcsőig osont, fölment nesztelenül, kikereste a zsebéből a kulcsot,
                        melyet egykor Tóth Mihálytól kapott használatba, nagy óvatosan megfordította
                        a mennyezeten levő zárban, mire lassan-lassan fölemelte a csapóajtót, hogy
                        zörejt ne okozzon, s most már csak egy lépés - bent volt Tóth Mari
                        szobájában.</p>
					<p>Meghökkent, mint a szentségtörő, aki egy templomba lép rabolni. Egyet lépett
                        előre, s a lépte neszétől megrémült. Zsibbadni, merevedni érezte lábait. Úgy
                        rémlett neki, mintha szellemek suhognának láthatatlan pallosokkal az ágy
                        körül, ahonnan csendes, szabályos pihegés hallik.</p>
					<p>Minden úgy volt még, mint mikor az álom betapasztotta szemeit, a szép,
                        szomorú szemeket. A gyertya égett, de már a legvége sercegett a gyertyatartó
                        üregében, a tücsök még mindig hegedült, hanem a víg, bohó táncos, a
                        molylepke, már halva volt; a lángokba vágódott és megégett. A kis cipők ott
                        hevertek az ágy mellett. A rezedaszín szoknya, meg a galambszürke blúz
                        hanyagul a székre dobva, az utóbbi még szinte az élő test formáit mutatta a
                        vállaknál és a mellnél, ahol be nem huppant és - csak remegve mert odanézni
                        Noszty - a fehér párnákba besüppedve a Mari feje pihent, koszorúba font
                        kalászszín hajával. Ajkai körül amorettek játszottak. Nyakának édes vonalai
                        minden lélegzetvételnél mozogtak, alakultak s mozogni látszott velök egy kis
                        szentkép, mely keskeny, fekete bársonypántlikán lógott a nyakán, mint a
                        csöngettyű a bárányén.</p>
					<p>Noszty szíve hangosan vert. Hallotta a mélységes csöndben, s ez olyan bántó
                        volt, mintha még valaki volna itt rajta kívül.</p>
					<p>Bizonytalan kilátásokkal szorongatták különböző érzések; a megszorult ember
                        cinizmusa, a moral insanity kaotikus
                        zagyvaléka, mely lényének alapját képezte, a nemesember fölszedett lovagias
                        allűrjei, a szerelmes gyöngédsége, a kéjenc gyönyörszomja mintegy birokra
                        keltek a könnyelmű úrfi lelkében. Volt mozzanat, melyben a megbánás
                        kerekedett felül, legjobb, ha visszaoson csendesen, de egy tekintet azokra a
                        formás cipőkre s az álmában gyöngéden kipirult kedves arcra, megint meglökte
                        az ördög: hát mindezt itthagyja másnak, mikor már majdnem az övé volt? Nem,
                        nem. Törjön szét a világ, szakadjon rá minden kárhozat, de meg nem hátrál.
                        Hiszen nem akar semmi becstelent, csak a csatát akarja megnyerni, melyet
                        neki a végzet üzent.</p>
					<p>Határozott, sőt dacos léptekkel közeledett az ágyhoz. Ekkor pillantotta meg a
                        szoba falán végighúzódó csöngettyűzsinórt, kivette kését, és kettévágta. Az
                        ágy mellett állva, megcsapta az a bódító illat, mely a női testből kiárad,
                        szédült és reszketett a vágytól minden porcikája, érezte, hogy nem bír többé
                        magával, és nem tehet mást, mint átkapja azt a bűbájos, titokzatos
                        szépségekkel teljes alakot, a karjaiba szorítja, álmát, haragját
                        lecsókolja.</p>
					<p>De mit mondanának majd ehhez azok a tiszta, égi szemek, melyek most a pillák
                        selyemrojtjai alatt vannak elrejtve? Mit mondanak, ha majd megnyílnak? Jaj,
                        azok a szemek!</p>
					<p>És Noszty nem karolta át, amint akarta, hanem ahelyett letérdelt az ágy
                        melletti szőnyegre, s gyöngéden megérinté a párnán nyugvó kis kezet.</p>
					<p>- Mari! - szólt halkan.</p>
					<p>Erre a hangra feltekintett félébren, félálomban, meglátta Nosztyt, valami
                        mosolyféle suhant át az ajka bal szögletében, aztán újra lecsukta nyugodtan
                        a szemeit. Azt hitte, álmában látja Nosztyt. S ez jólesett neki.</p>
					<p>- Itt vagyok. Én vagyok - ismételgette Noszty hangosabban, s kezébe vette a
                        kezét.</p>
					<p>Mint a megriasztott madár, ahogy a szárnyát idegen érintésre szétcsapja,
                        elhárítólag emelte fel a karjait, s egy velőtrázó sikoltással bújt a paplan
                        alá az álla hegyéig.</p>
					<p>A rémületé volt az első mozdulata, a szeméremé a második.</p>
					<p>Feri bűnbánó hangon beszélt hozzá:</p>
					<p>- Bocsássa meg, ó, bocsássa meg, hogy idejöttem! Ne haragudjék, édes Mari.
                        Nem akarok semmi rosszat. Csak azért vagyok itt, hogy meghallgasson, és
                        igazat adjon nekem.</p>
					<p>Az pedig egy szót se felelt. Ajkai mozogtak, látszott, hogy beszélni akar, de
                        nem tud, mintha megnémult volna. Finom orrcimpái remegtek, homlokán a
                        rettenet verejtéke gyöngyözött. Majd végre hangos sírásba tört ki. Noszty
                        pedig csak egyre ismételgette, hogy ne haragudjék, és ne féljen tőle, mert ő
                        nem akar tőle semmi rosszat.</p>
					<p>A könnyek igazi fegyverei a gyengébb nemnek; Feri elgyengült, Mari
                        megedződött általuk.</p>
					<p>- Távozzék innen! - kiáltá váratlanul, élesen, s almavirágszín karját
                        végighúzva a szemén, végigkente rajta a könnyeket. - Ha ebben a pillanatban
                        nem megy, föllármázom a kórházat!</p>
					<p>És keze a zsinór felé nyúlt.</p>
					<p>- Hasztalan - felelte Noszty -, a zsinórt elvágtam.</p>
					<p>- Becstelen! - sziszegte a leány megvető hangon. - Nem félek magától. Én
                        amerikai leány vagyok. Velem nem olyan könnyű elbánni.</p>
					<p>Erre a bátor hangra Feri úgyszólván összetört.</p>
					<p>- Ó, Mari, ne legyen olyan kegyetlen - esengett -, ne ítéljen olyan keményen!
                        Hibás lehetek, de nem becstelen. A módok és az eszközök, amelyekhez nyúltam,
                        talán kifogásolhatók, de a cél...</p>
					<p>E pillanatban nagyot lobbant a gyertya utolsó lángja, s egy szörcsenéssel
                        kialudt, homály támadt a szobában.</p>
					<p>Mari felhasználta ezt, a paplan alatt az ágy lábához csúszott, fürgén, mint a
                        gyík, ott hirtelen átvetette magát az ágy deszkáján, s egy iramodással az
                        ablakpárkányon termett.</p>
					<p>Noszty csak az alsószoknyák sustorgását hallotta, aztán valami fehéret látott
                        megvillanni a sötétben, csak akkor vette észre, hogy voltaképpen mi történt,
                        mikor onnan fenyegette meg: - Ha ön nem megy, én megyek. Leugrom innen - s
                        ezzel csavarni kezdte az ablak kilincsét.</p>
					<p>Noszty ijedten fordult meg. </p>
					<p>- Mari, Mari, az Isten szerelméért, megálljon! Térjen vissza az ágyba, és
                        hallgasson meg. Ha ön elküld, miután meghallgatott, esküszöm az élő Istenre,
                        távozom a szobából.</p>
					<p>- Hát jól van, beszéljen - mondá, s egykedvűen lógázta a lábait a párkányon
                        ülve. Már egy csöppet se félt, érezte, hogy ő van felül.</p>
					<p>- Jöjjön vissza, kérem, mert ott megfázik. Az a halál ott!</p>
					<p>- Távozzék az ágytól, távozzék a kályhához, akkor visszamegyek. És esküdjön
                        meg, hogy nem közeleg az ágyhoz, esküdjék meg az anyja sírjára, mert az
                        anyját talán szerette.</p>
					<p>- Szerettem, és esküszöm az ő sírjára, hogy mindenben engedelmeskedni fogok
                        magának.</p>
					<p>- Úgy? Akkor jól van. (Most már szinte tetszett a dolog Marinak.)
                        Mindenekelőtt hunyja be a szemét, és forduljon el.</p>
					<p>- Ha elfordulok, akkor minek hunyjam be a szememet, ha pedig behunyom a
                        szememet, minek forduljak el?</p>
					<p>- Csak semmi okoskodás.</p>
					<p>Noszty a kályhához ment, amit azzal konstatált, hogy fölemelte a
                        piszkálóvasat, és felturkálta benne a parazsat a hamu alól. Azalatt Mari
                        visszasuhant az ágyába. </p>
					<p>- Hát mármost, mondja meg, hogy jutott ide, és mit akar?</p>
					<p>- Engem a szerelem hozott ide, az olthatatlan, a zablát, fegyelmet és
                        akadályt megvető, mindent összetipró, lázas szerelem.</p>
					<p>- Ne mondja! - szólt közbe Mari nyújtott, gúnyolódó hangon. - Ó, szegény
                        ember!</p>
					<p>- Képzelje magát helyzetembe. Megszerettem egy leánykát, egyszerű sorsú
                        gyermeket, önt, Mari, mikor még azt hittem, komorna. Ő volt az életem,
                        kerestem mindenfelé, ábrándoztam felőle, s íme sorsunk összehoz, kisül, hogy
                        ideálom dúsgazdag kisasszony, ön, Mari. Mindjárt éreztem akkor, hogy
                        szerencsétlenség ért. Vissza akartam vonulni, de ön bátorított, s végül,
                        hiszen tudja, ebben az alakban is majdnem kalászba szökött már a
                        boldogságom, mikor az ön apja megjelent, és a sógorom előtt kijelentette,
                        hogy mindennek vége szakadt. Képzelheti azt a bánatot. Egy összetört
                        szerelem is megölhet egy embert, de két összetört szerelem egyszerre, ez már
                        nem a halálba kergeti, hanem messzebb, a pokolba. Hányszor kiáltottam fel az
                        Istenhez gyötrelmemben: Isten, Isten, minek tetted azt? Legalább hagytad
                        volna meg Klárit. Az is elég lett volna nekem, hogy keressem, hogy gondoljak
                        rá, tudjam, hogy megvan valahol, de mért tetted nekem a világot
                        egészenüressé?</p>
					<p>A dallamos, behízelgő hang megrezegtette a Mari lelkét, egy szót se felelt,
                        csak sóhajtott: hiszen ő sem bánná, ha megvolna a vadász valahol...</p>
					<p>- Hát mármost mitévő legyek - folytatá Feri keserűen, miközben leült a
                        fáskosárra -, vártam, hogy talán jelt ad, csak egy parányi jelt, és küzdeni
                        fogok, ahogy a közönséges életben küzdenek az akadályokkal, és diadalra
                        viszik szerelmüket igen sokan. De maga úgy tett, mintha soha semmi se
                        történt volna köztünk. Maga, úgy látszik, azokhoz a virágokhoz tartozik,
                        amelyeket mindennap más-más vízbe kell tenni, hogy éljenek. Maga engem
                        sohasem szeretett. </p>
					<p>Mari nyugtalanul mozdult meg a párnák közt.</p>
					<p>- Az nem igaz.</p>
					<p>- Egy jégcsap nem lehet hidegebb, mint amilyen ma irántam volt.</p>
					<p>Mari észre se vette, hogy megint fordult a kocka, támadóból védekező
                        lett.</p>
					<p>- Ne gondoljon rosszat felőlem. Nem magához vagyok én kegyetlen, de én
                        magamhoz. Megparancsoltam a szívemnek, hogy: “ne mozogj”, megparancsoltam
                        a szememnek: “ne árulkodj!”, és magának, úgy látszik, hogy szót fogadtak,
                        de én tudom, hogy nem egészen. Magamat kell elszoktatnom a reménytől,
                        apámnak a kijelentése után, hogy ön nem becsületes ember, és sohasem lehet
                        az én férjem.</p>
					<p>- És megmondta az apja a bűnömet?</p>
					<p>- Igen, mondott valamit, talán nem az egészet, úgy sejtem, nem az egészet, de
                        eleget.</p>
					<p>- Tehát ön is elítél, Mari? - fakadt ki Noszty, és olyan tompa volt a hangja,
                        mintha a föld alól jönne. - Értem, hogy az apja ilyen, de hogy egy szerelmes
                        leány szerelmét gyökerestül fújja el az első szél, az mégis lehangoló, sivár
                        dolog. Hiszen nem öltem embert. Igaz, hogy bűnös vagyok, meggyónom őszintén,
                        de hány fiatalember keveredik ilyesmibe, akiből később derék ember lesz. A
                        helyzet, a szorultság, az éhség viszi rá.</p>
					<p>- Hogyan, az éhség is? - csodálkozott Mari.</p>
					<p>- Sokszor az is. Beismerem, megtörtént velem, de soha nyilvánosságra nem
                        jutott, nincs is semmi bizonyíték rá, és végre megfizettem.</p>
					<p>- Mit beszél? Megfizette?</p>
					<p>- Természetesen.</p>
					<p>- És aztán?</p>
					<p>- Széttéptem.</p>
					<p>- De hát miről beszél maga?</p>
					<p>- A váltóról.</p>
					<p>- Nem értem. </p>
					<p>- Hát iszen tudja, aláírtam az ezredesem nevét, mert pénzre volt szükségem,
                        ezért kellett elhagynom az ezredet, s ezért hagyott el most maga is.</p>
					<p>- Nem, én erről semmit se hallottam - tiltakozott.</p>
					<p>- Pedig csak ez az egy fiatalkori botlásom van.</p>
					<p>- Hiszen ha csak ez volna - szólt Mari fitymáló hangon.</p>
					<p>- Mondom, hogy ez.</p>
					<p>- Ugyan menjen! Maga engem még e nehéz pillanatban is bolonddá akar tenni.
                        Mit bánom én, hogy mit firkált maga alá, mit nem firkált, de másról van itt
                        szó, tisztelt úr.</p>
					<p>- Ugyan miről?</p>
					<p>- Én azt hittem, hogy az unokatestvéremről, Velkovics Rozáliáról
                        beszélünk.</p>
					<p>- Hiszen ha csak az volna! - sóhajtott fel Noszty.</p>
					<p>- Micsoda, maga azt oly csekélybe veszi, hogy egy leánynak megzavarja a
                        fejét, házasságot ígér, s ugyanekkor egy más vidéken egy másik leány iránt
                        tetteti a nagy, az észbontó, hogy is mondta csak az imént - a lázas
                        szerelmet.</p>
					<p>Noszty nevetett.</p>
					<p>- Nem volt az szerelem; nem volt az soha komoly dolog, legyeskedtem
                        körülötte, megvallom, ahogy minden fiatalember megteszi, de mindez csak a
                        felületen volt.</p>
					<p>- Apám nem így adta elő.</p>
					<p>- Apja nemes lelkű ember, s a hibámat színezte ki, ha ugyan hibának
                        nevezhető, hogy a bűnömet ne kelljen említenie. Ő azt hitte, maga előtt ez
                        is eléggé elrettentő.</p>
					<p>- Inkább, mint a másik. Hát azt állítja, hogy nem igaz? Hogy nem szereti
                        Rozálit? </p>
					<p>- Nem.</p>
					<p>- Pedig ő... de mit is beszélek csak? Hát igazán nem tetszett?</p>
					<p>- Azt nem állítom, hiszen sok leány tetszett már nekem, de szeretni csak
                        egyet tudtam, s az maga, Mari. Mikor a Somlyó hegyen a négyesre
                        foglalkoztunk, ott láttam Velkovics Rózát is, ott beszélgetett magával, ha
                        olyan nagyon tetszett volna, ott volt előttem, de éppen azért mentem el,
                        mert untam a vele való találkozást.</p>
					<p>Ez igaz volt. Róza csakugyan ott volt akkor a hegyen. Ez az argumentum nagy
                        csörömpöléssel esett be a mérlegserpenyőbe Feri javára.</p>
					<p>Mari egy szót sem felelt, gondolataiba merült. Olyanba tűnt neki, mintha egy
                        nagy követ hempergetett volna el Noszty a szívéről, s ez most meglágyult,
                        hej, mert nem is ő (a szív) volt kemény, hanem a kő, mely rajta feküdt.
                        Tehát látta Rózát a hegyen, és mégsem állott szóba vele. A kővel együtt
                        megmozdult a moh, amely benőtte, a Mari lelkiismerete is. Hátha szigorúan
                        ítélték meg a szegény Ferit? Bizony nem volt szép tőle (Maritól), hogy olyan
                        gyorsan alávetette magát az apja akaratának. “Hátha csakugyan lelketlen
                        teremtés vagyok?” - vádolta önmagát, s holmi hősies, lázadozó érzések
                        kezdtek a felszínre tolakodni.</p>
					<p>Eközben egyre világosabb lett a szoba, semmi kétség, virrad odakünn, éles
                        kakaskukorékolások hangzottak fel a szomszédságban levő udvarokról, a
                        leeresztett zsalukon át világosszürke sávok ereszkedtek be a szobába, s a
                        bútorok és apró tárgyak visszaöltözködtek velök az igazi formájukba.</p>
					<p>- Jó, jó - felelte Mari nagy sokára -, de ebből még mindig nem tudom, mint
                        jött be ide és minek? Azt állítja, becsületes szándéka van... Hát mit
                        akar?</p>
					<p>- Megmondom röviden. Kompromittálni akarom.</p>
					<p>- Hisz ez gyalázat! - tört ki Mari, s hangjában a harag és fölháborodás érce
                        csengett.</p>
					<p>- Nem, mert ez a szerelem kétségbeesett küzdelme.</p>
					<p>- Szép szerelem! - kacagott fel a leány keserűen.</p>
					<p>- Az utolsó fegyverem, kényszerítettek hozzányúlni, mert csak ez az egy
                        reményem van, hogy hozzám adja az apja, ha előbb kompromittálom.</p>
					<p>- Azt hiszi?</p>
					<p>- Meg vagyok róla győződve. Igenis, bevallom, hogy ez mind azért történt.
                        Azért hoztam ebbe a toronyszobába, mert kulcsom volt tőle a csapóajtóhoz,
                        melyet egy alkalommal édesapja ajánlott fel használatra, beteg aggastyánnak
                        átidomítva magamat, idejöttem a kórházba, fölvétettem magamat, és lopva,
                        titkon onnan osontam fel, hogy itt a lábaihoz borulva kérjem tettemért
                        bocsánatát. Ó, Mari, édes Mari, itt vagyok most, és várom, ítéljen el, ha
                        van hozzá szíve, ítéljen el, amiért olyan nagyon szerettem, hogy mindent
                        mertem érte!</p>
					<p>Mari hevesen fordítá el fejét a falnak, mert azon a helyen, ahol most feküdt,
                        hirtelen nedves lett a vánkos.</p>
					<p>- Megbocsátok önnek - szólt zihálva, szaggatottan -, nem neheztelek, higgye
                        meg, hogy én is... de ne beszéljünk erről, váljunk el szépen, én senkinek se
                        fogom megmondani... (előtörő könnyek elnyomták a hangját, sipogóvá lett),
                        ami itt történt, soha, soha, de most távozzék... távozzék, kérem, nagyon
                        kérem... parancsolom.</p>
					<p>- Jól van - mondta ünnepélyes pátosszal Noszty -, megyek, Mari, ha elküld,
                        megesküdtem, hogy elhagyom szobáját, ha követeli, hát elhagyom, de a
                        szobájával a világot is. Künn az ajtónál lövöm főbe magamat (kihúzta
                        táskájából a revolverét), s csak az a kérésem van, ha a lövést hallja,
                        mondjon egy miatyánkot, hogy elszálló lelkem a maga imájába fogóddzék.</p>
					<p>Mari nem bírta többé magát visszatartani, hangosan fölsírt, s a jóságnak ez a
                        szent zsolozsmája betölté a kis szobát, látta könnyein keresztül is a
                        megvillanó revolvercsövet Noszty kezében, ki az ajtóhoz lépve, rátette kezét
                        a kilincsre.</p>
					<p>- Ne, ne! - kiáltá ágyában felülve, és a karjait önkéntelenül kinyújtotta,
                        mintha erőszakkal vissza akarná tartani velük. - Ne menjen még! Nem menjen
                        még... Ne menjen sehogy sem!</p>
					<p>- Mari! Édes boldogságom! - olvadozott Noszty. - Hát nem küld el?</p>
					<p>- Nem, nem küldöm el. - (Sóhajtva hozzátette:) - Hátha az Isten is így
                        akarja. Nincs erőm magát elküldeni. Nincs, nincs. Isten legyen hozzám
                        kegyelmes. Ő tudja, miért nem adott nekem több erőt.</p>
					<p>Kezeit összetette mellén, és úgy látszik, most rebegte el azt az imát, amit
                        Noszty kívánt tőle.</p>
					<p>- Engedje meg, hogy odamehessek, hálám jeléül a kezét megcsókolni.</p>
					<p>- Egy tapodtat se. Ott kell veszteg maradnia - mondá a leány szigorúan, és
                        most már, miután átesett az elhatározáson, egész nyugodtan. - Mondja csak,
                        nem fázik?</p>
					<p>- De fázom. Hűvös van.</p>
					<p>- Akkor hát rakjon tüzet a kályhába. Aztán beszéljük meg a dolgokat. Hisz már
                        reggel van.</p>
					<p>Feri ügyes volt, nemsokára vidám tűz lobogott a kályhában; a
                        rubintszikrácskák ott duhajkodtak, játszadoztak a rostélyajtó előtt, s ki
                        is ugráltak a pajkosabbak a lyikacsokon. Feri oldalt ült, a lábait
                        melengetve, s olyan csinosnak látszott Mari előtt, mint még egyszer sem,
                        amint bágyadt arcára, összecsapzott, rendetlen hajára valóságos fénylő
                        glóriákat vetettek a lángok.</p>
					<p>- Hát igazán szeret? - kérdezte önkéntelen, vagyis csak gondolta, maga
                        restellte legjobban, mikor az felelt rá, miből kisült, hogy hangosan
                        mondta:</p>
					<p>- Lehet-e az még kérdés ezek után? De hát maga szeret-e?</p>
					<p>- Egy kicsit - suttogta szemérmesen.</p>
					<p>- És lesz-e a feleségem?</p>
					<p>- Ha az apám engedi.</p>
					<p>- Most már engedi, nyugodt lehet.</p>
					<p>Egy darabig elhallgattak, a tűzbe merengtek.</p>
					<p>- Tudja, mit mondok? - törte meg a csendet Mari. - Én is szeretnék a tűzhöz
                        menni. Ott aztán leülök maga mellé, és beszélgetünk. Hanem előbb forduljon a
                        falnak, fel akarok öltözni. Jó lesz?</p>
					<p>- Isten ments! - ellenkezett Noszty.</p>
					<p>- Szeretném tudni, miért?</p>
					<p>- Mert sokat ér, hogy akik ide jönnek, így együtt találnak minket, de még
                        többet ér az, hogy maga ne legyen felöltözve.</p>
					<p>- Rettenetes - szólt Mari megborzongva. - Szegény apám! Mára várjuk haza.</p>
					<p>- Mert lássa, a botrány lényege már megtörtént, azt már a víz se mossa el, a
                        benzin se veszi ki, csak egy szer: a házasság. És a botrány akkor is
                        bevégzett lenne, ha engem csakugyan elküldött volna. Tudja a történteket az
                        inasom, aki idáig kísért, megtudja az ápolónő, aki keresni fogja most
                        betegei között az öreg vándorló órást, és sehol sem találja, rájön Pázmár
                        doktor, kitalálja Homlódyné, mert nem aludtam Voglányban, s ez úton
                        elterjed, mint a futótűz, megyeszerte. Szóval: a botrány már megtörtént, és
                        most csak az van hátra, hogy minél több hasznot húzhassunk belőle ügyünkre
                        nézve.</p>
					<p>- Igaza lehet - hagyta rá Mari elgondolkozva. Aztán a nagy szomorúságból
                        egyszerre felkacagott. - Mit? Beteg órásnak adta ki magát? De hogy jut
                        ilyesmi az eszébe? </p>
					<p>- Tudtam, hogy akkor bebocsát, mert sok rozoga óra van a Szent Sebestyénben,
                        s arra számít, hogy majd megreparálom.</p>
					<p>S ezen aztán vidáman nevetgéltek mind a ketten.</p>
					<p>De csakhamar elszontyolodtak egyszerre, s jéggé fagyott a vér, kivált a Mari
                        ereiben. Kopogás hallatszott az ajtón.</p>
					<p>- Mari kisasszony - csendült meg kívül egy hang.</p>
					<p>- Bátorság, kedves Marim - suttogta Noszty biztatón, miközben kezdte levetni
                        a kabátját. - Kérdezze meg, hogy ki az?</p>
					<p>- Nincs hangom - dadogta a leány reszketve. - Mit csinál?</p>
					<p>- Levetem a kabátomat, hogy stílszerű legyen a látvány.</p>
					<p>- Mari kisasszony! Mari kisasszony! - hangzott künn újból.</p>
					<p>- Kérdezze meg, ki az!</p>
					<p>- Ki az? - kérdé most Mari erősebben, de rekedten.</p>
					<p>- Én, Pázmár doktor - hangzott vidáman. - Jó reggelt kívánok. Itt vannak
                        magácskáért Rekettyésről. Nyissa ki az ajtót!</p>
					<p>Noszty megfordította a kulcsot a zárban kétszer, és egy rántással feltárta az
                        ajtót.</p>
					<p>A doktor, Igali kasznár és az angol társalkodónő léptek be, azaz ott az
                        ajtóban gyökeredzett meg a lábuk a meglepetéstől. Mari az ágyban feküdt,
                        Feri pedig visszaült egy székbe, és nagy egykedvűséggel kezdte a cipőit
                        felhúzogatni.</p>
					<p>A Miss fölsikoltott a borzalmas shocking láttára, s elájult. Pázmár doktor
                        fogta át, különben összeesett volna, Pázmár maga is a szemeit dörzsölte. A
                        tarka Zebedeusát, hát nem álom ez? Hiszen én a szolgabíró uramat Voglányban
                        hagytam. No, ez szép história. - S nagy zavarában a saját feje helyett ebben
                        a nehéz helyzetben szórakozottságból a karjai közt tartott Miss fejét kezdte
                        vakarni - amiről az azt hitte, hogy valami modern gyógyítási mód, és
                        szemlátomást éledezett. Csak a kasznár rendült meg egész lelkében, s olyan
                        keshedt, fakó lett az arca, mint egy halotté. Odament az ágyhoz, s
                        úgyszólván felordított, mint egy megsebzett vadállat:</p>
					<p>- Ó, édes kisasszonykám, mi történt itt, mi történt?!</p>
					<p>Mari szelíden nézett rá az ártatlan, tiszta szemeivel. Nem bujkált azokban
                        semmi bűn. </p>
					<p>- Semmi más nem történt, kedves Igali bácsi - szólt nyájasan, szokott
                        csacsogásával -, mint hogy én most már kompromittálva vagyok.</p>
					<p>Az öregúr szemeit elöntötte a vér, keze ökölbe szorult. Megfordult, rettentő
                        tekintete Nosztyt kereste, de Noszty már akkor nem volt ott. Lassanként
                        egyenesedett ki görcsösen összeszorult ökle, miközben remegő ajakkal
                        suttogta: - Grácia a fejemnek.</p>
				</div>
			</div>
			<div>
				<head>HUSZONÖTÖDIK FEJEZET</head>
				<div>
					<head>Disputa</head>
					<p>Zách Klárának ama bizonyos esete óta nem volt olyan nagy szenzáció Bontó
                        vármegyében, mint a Szent Sebestyén-beli éjszaka. Sőt, ez még különb
                        csemege, mert a régiből csak az egyik fél idevaló (Bontóvár földesura a
                        Rágányosok előtt Zách Félix volt), de most mind a két fél helyi
                        nevezetesség. No, már hallatlan, mik történnek! Nem állhat már sokáig a
                        világ. Korhadt már ennek minden küllője, kereke. Ki gondolta volna arról az
                        angyalképű leányról! Milyen naiv volt, mintha kettőig se tudna olvasni! Ó,
                        Jézuskám, Jézuskám, de nagyot hibáztál, hogy megváltottad ennek a világnak a
                        bűneit! Hadd veszett volna el mindenestül!</p>
					<p>Gyorsan, mint villámlás, úgy futotta be a vármegyét a pikáns hír. Mezernyén,
                        Bontóváron, a falusi kúriákon csak erről beszéltek. Poharak és kávéscsészék
                        között és mindenütt, ahol ketten-hárman találkoztak. Kiszivárogtak a
                        részletek is mind-mind, okos emberek, leleményes eszű asszonyok
                        összeállították különböző alakba és formába, ahogy az építőkockákat szokták
                        a gyerekek, szétszedik, összerakják, s ki-ki a saját fantáziája szerint épít
                        belőlük.</p>
					<p>Onnan kezdődik, hogy Tóth Mari nem jött haza éjjelre a főispánéktól, ahol
                        palotahölgy volt az erdélyi udvarnál. Sokan irigyelték is érte. Ki hitte
                        volna, hogy az udvarból egyenest a chambre séparée-ba kerül. (Szegény Zách Klára is az udvarnál járt rosszul.) Hát
                        várta Tóthné otthon, s miután nem jött a leány, nagy nyugtalanságában utána
                        küldte hajnalban hintón az angol társalkodónőjét és Igali uramat, a
                        kasznárt. Eljutnak a Gyíkig, hát uramfia, a híd el van rontva, azt mondják,
                        nem lehet átkelni. Mit csináljanak? Nosza, hamar valahonnan egy csónakot.
                        Átkelnek a zajló folyamon, s egyenest Voglányba tartanak gyalog.
                        Képzelhetni a szegény, vérhányós Misst abban a hóban, könnyű cipőben, nehéz
                        bundával a fonnyadt vállain. Bezörgetnek Voglányba: hol a kisasszony?
                        Szerencsére ott van a doktor (mert a tatár princessz beteg), az
                        felvilágosítja őket, hogy a kisasszony jó helyen van, a Szent Sebestyénben,
                        az apja toronyszobájában, az éjjel oda szállásolták el a fiatal
                        Nosztyval, befűtöttek a szobájában, aztán átjöttek ide, hát nincs, hála
                        istennek, semmi baja, most bizonyosan jóízűen alszik.</p>
					<p>Így jutottak aztán a Homlódyék kocsiján a doktorral együtt a Sebestyénbe,
                        ahol a zörgetésre kinyílván az ajtó, előtárult a nevezetes jelenet. </p>
					<p>De persze két eleje van ennek s két vége, mint a kiflinek, amit Tóth uram
                        sütött valamikor. Onnan is kezdődhetik (s úgy is adják elő némelyek), hogy
                        Homlódynénak kellett volna Marit hazavinnie, hanem Homlódyné útközben beteg
                        lett (hiszi egyébiránt a piszi), s éppen Voglány közelében harapott bele a
                        gyomorgörcs, úgyhogy Homlódyné természetesen kiszállott, és azt mondta a
                        kocsijukban ülő Nosztynak: “kísérd haza Marit”, és haza is kísérte volna a
                        nemes gentleman, ha lehetett volna; de a Gyíkon a híd természetesen el volt
                        rontva, csodálatos, milyen véletlenek játszanak közbe az élet drámáiban, a
                        szolgabíró, Malinka úr éppen aznap rendelte el a híd megcsinálását (bár
                        véletlenül nem volt semmi baja), s az útbiztos föl is szedette éjjelre.
                        (Gyönyörű kis eset ez: a szolgabíró mint hajtó az Ámor vadászataiban.) No,
                        most aztán kezében volt a madárka, s vitte Mezernyére, mint a macska a
                        zsákmányát... úgy lesz azonban valahogy, hogy a pintyőke se csipogott valami
                        nagyon.</p>
					<p>Micsoda gazdag kincsesbánya nyílt meg ez esettel a rágalmazó, fürkésző,
                        oknyomozó, következtető, boncoló és egybekapcsoló emlék előtt.
                        Pletyka-smaragdok, topázok és sűrű tüzű opálok hasadoztak ki az egyes
                        homályos szögletekből. Mikor már kicsodálkozták magukat azon, amit tudtak,
                        azt kezdték feszegetni, amit még nem tudtak. Az szinte még érdekesebb.</p>
					<p>- Hát mért nem vette el feleségül, hisz elég gazdag?</p>
					<p>- Mert talán nem adták hozzá.</p>
					<p>- Hiszen éppen az a megfoghatatlan: miért nem adták?</p>
					<p>- Vagy talán ő, Noszty, nem akarta elvenni - vélték mások -, mert hisz
                        jószántából helyeztette át magát a járásból. Ez arra mutat.</p>
					<p>- Ej, ha nem kellett neki a leány, akkor nem csinálja meg a mezernyei
                        botrányt.</p>
					<p>- Hm. Az is igaz.</p>
					<p>Ezer meg ezer kérdés merült fel. Vajon hogy jutott hát a Mari szobájába? Meg
                        lehet ebbe bolondulni! A leánynak kellett őt beereszteni. Vagy volt talán
                        egy másik kulcsa is! De ha egy másik kulcs volt, akkor előre készült. És ha
                        előre készült, akkor aztán a híd elromlása is előre kicsinált dolog,
                        valamint Homlódyné megbetegedése - ami ahhoz is ürügy, hogy a doktort
                        eltávolítják Mezernyéről. Sőt ebben az esetben világos, hogy Homlódyné
                        tudott a merényletről és Malinka hasonlóan. No, ha pedig Malinka tudott,
                        akkor a főispánné is tudott. Ezt Findzsa asszony állította, aki még
                        hozzátette azt is: “Mert amit az egyik tud, azt a másik is tudja, de amit én
                        tudok felőlük, azt még eddig senki sem tudja.”</p>
					<p>Hopp, milyen új perspektíva megint! Ha a család tudott róla, hisz akkor az
                        nem egy futó pásztoróra kedvéért történt, ez ki van zárva, ezért nem mentek
                        volna bele ilyen rút cselekedetbe, itt nagy, főbenjáró okoknak kell
                        meglapulva lenniök valahol alul, valahol mélyen az esemény mögött, azért
                        tehát csak ásni, ásni, egyre ásni, míg a bánya mélyéből kihozatnak.</p>
					<p>Addig is azonban a kívülről jövő apróságokat és értesüléseket is szorgalmasan
                        fölcsipegették, hogy Noszty Ferenc még akkor reggel egyenest a járásba
                        vonult, mint a menekülő bűnös, sehol meg nem állva, csak éppen tíz percig
                        Bontóváron, ameddig a Kék Golyó-nál megreggelizett, ahol Klementy
                        szerkesztővel beszélgetett (mert az az imposztor is mindenütt kivirít),
                        továbbá, hogy Tóth Mihály aznap jött haza valami hosszabb útról, és amióta
                        megtudta Igalitól a történteket, senkihez se szól, senkit látni nem akar,
                        bezárkózott a szobájába, ül az esztergánál, és hajtja-hajtja a kereket
                        éjjel-nappal, az ételt is csak úgy az ajtón teszik be neki egy kis
                        asztalkán, de csak annyit eszik, mint egy kanári, vagy annyit se.</p>
					<p>Hogy ím annyit súgtak-búgtak mindenütt, immár a Klementy lapja sem
                        hallgathatott, s megjelent a Csavaros ésszel kifundált szerelmi kaland címen
                        az egész esemény leírása nemes diszkrécióval, csak a kezdőbetűkkel jelezve a
                        szereplőket, és némi tapintatos körülírással, hogy “amint Mezernyéről írják
                        lapunknak”. N. F. úr, egyik szeretve tisztelt országgyűlési képviselőnk fia,
                        ki a megyénél is jelentékeny állást foglal el, egy idő óta élénken udvarolt
                        T. M. kisasszonynak, egy Amerikában saját ernyedetlen szorgalmával nagy
                        vagyont szerzett, előkelő polgár és nagybirtokos szép leányának stb.</p>
					<p>A terjengős közleményt nem annyira a tények előadása tette nevezetessé,
                        hiszen a tényeket már mindenki ismerte, inkább a mártás okozott feltűnést.
                        És volt abban tendencia is elrejtve, amely többé-kevésbé a Noszty malmára
                        hajtotta a vizet (nem volna csoda, ha kisülne, hogy ő maga sugalmazta). Az
                        szaladt ki a tollból, hogy a T. család régebben észrevette, sőt ápolta a
                        fiatalok közt szövődő gyöngéd viszonyt, abban a hitben, hogy Hymen
                        rózsaláncához fog vezetni, úgy, hogy a sajnálatos eset is egyike azoknak a
                        felfricskázásoknak, melyekben a modern kor egyik legsivárabb nyavalyája, a
                        fölfelé való kapaszkodás részesül olykor a nemezis részéről, mivelhogy (és
                        most már nemcsak balra sújt, hanem jobbra is sújt a fényes és igazságos
                        toll) a nagyralátó dzsentri úrfi laza, kaszinói erkölcseivel csak a rózsa
                        letépésére gondolt. Végezetül egy kicsit megpiszkálta Malinka h. szolgabírót
                        is, írván, hogy hírlik (s ő csak fenntartással közli), miszerint a
                        szolgabíró azért rontatta volna le a rekettyési hidat azon éjjelen, hogy
                        nagyúri kollégáját ibolyafaló “stikli”-jében segítse, de ez majdnem
                        hihetetlenül hangzik. Egyébiránt: juventus ventus - fejezi be egy bölcsnek nyugalmával -, Boccaccio óta mindig
                        történtek effélék, s mint ilyen esetben többnyire, most is különféle
                        következmények várhatók.</p>
					<p>No, ebben igaza volt Klementy úrnak. Az első következmény az lett, hogy Igali
                        uram, aki hízott kocákat hajtott be Bontóvárra eladni, azon melegiben
                        találkozott vele a sörházban, s egy bikacsekkel úgy elverte a közleményért,
                        hogy hordágyon kellett hazavinni, s két lesütött szemű apáca borogatta egész
                        éjjel.</p>
					<p>A másik következmény a Malinka Kornél h. szolgabíró nyilatkozata, ki légből
                        kapott, aljas koholmánynak nevezi azt a hírlelést, s csatolja a hó 19-ikéről
                        kelt jelentését Klincsók György megyei útbiztosnak, mely a híd megrongált
                        voltáról szól. Őt tehát hivatalos akta fedi. Az pedig, hogy a híd
                        megcsinálását már mindjárt 19-ikén rendeli el, és azt akkor éjjel nyomban
                        foganatosítják, nem képezhet ellene komoly vádat. Azért gáncsolni a
                        vármegyét, hogy valamit gyorsan csináltat, lehet ugyan - de még eddig
                        sohasem történt.</p>
					<p>Kis dolog ez különben. Ha valami feldől vagy összeomlik, és az ott egerésző
                        kotnyeles macskának bennszorul a lába vagy a farka, vigye patvar. A fő
                        figyelem Rekettyés felé fordult. Mit fog csinálni ezek után Tóth Mihály? Mi
                        lesz a szegény kis Mariból? Ez az érdekes.</p>
					<p>Csakhogy éppen erről nem volt szabad beszélni Rekettyésen. Szomorú karácsony
                        köszöntött be. Némán járt-kelt a háznép, mintha hatott lenne a háznál, és
                        maga a halott is köztük járna. Élő kísértetek ezek. Kapuk, ajtók bezárva.
                        Még a betlehemeseket sem eresztették be, mint egyébkor. Ne mondja senki,
                        hogy leszállt az angyal. Ne hazudjék. Elszállt az angyal. Krisztus se
                        született. Vagy ha született, minek született? Nem nagy látszatja van, hogy
                        itt tanított.</p>
					<p>Negyed-ötödnapra, karácsony másodünnepén, végre kijött a gazda, mint a medve
                        a barlangjából, az ünneplője volt rajta, befogatott, s átment a bálingi
                        kastélyba, gróf Topsichhoz. Ott éppen vendégek voltak, Tóth Mihálynak jó
                        ismerősei: Palojtay és a víg Podwolski gróf.</p>
					<p>Topsich gróf nagyra nézte Tóth Mihályt, hideg eszű, józan embernek tartotta,
                        most pedig kétszeresen megbecsülte, tudván a csapást, ami érte.</p>
					<p>- Hozta isten, hozta isten a tekintetes urat - sietett eleibe kezet
                        szorítani.</p>
					<p>Podwolski fel volt villanyozva. Nevezetesebb ember nem is jöhetett volná
                        Bálingra ez idő szerint, még ha Bismarck lenne is. Podwolski szenvedélyesen
                        szerette a pletykát. Csak a Palojtay becsületes arcán tükröződött mély
                        részvét; ő nem bírta eltitkolni, igaz barátja volt a Tóth családnak.</p>
					<p>- Nem jár nekem az a cím, méltóságos uram, nincs diplomám - szabadkozott Tóth
                        Mihály -, nemesember se vagyok, szóval semmi se vagyok, sőt most már
                        kevesebb vagyok a semminél is.</p>
					<p>- Ej, nem kell azt olyan nagyon szívére venni - vágott közbe Podwolski gróf
                        rögtön, in medias res akarván bocsátkozni -,
                        hiszen magunk is voltunk fiatalok, kutya mája, sőt, ami engem illet...</p>
					<p>A házigazda a kabátját rántotta meg a csacska öregnek, ami azt jelentette,
                        hogy nem jó irányba van a rúd fordítva.</p>
					<p>- Ugyan, ne hallgasson rá, kedves szomszéd, hanem üljön le nálunk, és mit
                        hozzak: szivart vagy csibukot? Ugyan, ne hallgasson rá.</p>
					<p>- Köszönöm, de inkább szivart kérek.</p>
					<p>- Tudja-e, hogy igen szép öntől, amiért meglátogatott, valahára, hogy
                        meglátogatott.</p>
					<p>- Dologban jöttem, méltóságos uram.</p>
					<p>- No ugyan? - kérdé a gróf várakozó kíváncsisággal. - Akarja talán, hogy
                        négyszemközt beszéljünk, négyszemközt?</p>
					<p>- Sohase volt titkolnivalóm, úgy öregedtem meg.</p>
					<p>- Szép szokás - méltányolta Topsich -, bárcsak az egész emberiség ilyen
                        átlátszó volna... az egész emberiség.</p>
					<p>- Ugyan, hagyd el - csacsogott Podwolski -, mire valók volnának akkor a
                        vizsgálóbírák és a fürkésző detektívek?</p>
					<p>- Ne zavartassa magát, kedves szomszéd, ne zavartassa...</p>
					<p>- Hát biz én azért jöttem, méltóságos uram - kezdte Tóth Mihály, elsimítva
                        szürke haját a homlokáról -, hogy mint közvetlen szomszédnak, felajánljam a
                        rekettyési birtokomat megvételre, nagyon olcsón adnám.</p>
					<p>Már ezt Palojtay se állhatta szó nélkül:</p>
					<p>- Micsoda? Csak nem akarod komolyan eladni?</p>
					<p>- De - felelte Tóth Mihály eltökélten.</p>
					<p>- És miért?</p>
					<p>- Mert el akarok erről a vidékről költözködni. Hiszen nem szükséges bővebben
                        magyarázni okaimat.</p>
					<p>Topsich a fejével bólintott, hogy nem szükséges. Azután másodszor is
                        biccentett egy kisebbet, mert hozzá volt szokva a véleményét ismételni.</p>
					<p>- Hm - felelte aztán egy kis szünet múltán, mialatt Palojtay idegesen járt
                        fel s alá -, az eset kétségkívül felette kellemetlen. Sajnálom, úgyszólván
                        meg vagyok rendülve... Nekem is vannak leányaim, s az ember nem tudja,
                        milyen gazembernek neveli... micsoda gazembernek. Minélfogva, ha egy hű
                        barátra, őszinte tanácsadóra van szüksége, itt vagyok, hic sum (ezzel
                        megragadta, és melegen rázta meg a Tóth kezét); de ha a vételről van szó,
                        hát nem vagyok itt két okból. Először, mert nincs pénzem, másodszor, mert
                        nincs lelkem hozzá, hogy elősegítsem távozását erről a vidékről, amelynek ön
                        valóságos atyja és jóltevője. S pénzt még talán kapnék valahol, de lelket
                        nem kérhetek a zsidótól... lelket nem kérhetek.</p>
					<p>- Mert az nincs neki - jegyezte meg Palojtay.</p>
					<p>Tóth Mihály nem bírta eltitkolni a csalódás kedvetlenségét.</p>
					<p>- Pedig azt reméltem - hebegte zavartan.</p>
					<p>- Nono, csak nem kell ilyenekbe reménykedni. Aludni kell rá egy kicsit, és
                        nem hirtelen határozni. Vannak dolgok, amelyek csak bizonyos távolságból
                        láthatók tisztán. Tegyen le az efféle tervekről. Ami megtörtént, megtörtént,
                        nagyobb dolgok is estek már. El kell őket igazítani, punktum. És nem
                        kétségbeesni. Okosan kell eligazítani, és megmenteni, amit lehet - néha azt
                        is, amit nem lehet. Ha nem vagyok indiszkrét, úgyis in camera charitatis
                        vagyunk: tett már ön ebben a famózus ügyben valamit?</p>
					<p>- Nem. Semmit.</p>
					<p>- Hogyan? Ön semmit se tett? Hallod, Palojtay, ő semmit se tett eddig. Mit
                        szólsz ehhez, Podwolski? Teringette, hisz ez nem jól van... Hallod-e,
                        Palojtay?</p>
					<p>- Hát mit tehetnék? - kérdezte Tóth Mihály szenvtelen arccal, a vállait
                        vonogatva.</p>
					<p>- Felelősségre kell vonni a tacskót - mondá dühösen Palojtay.</p>
					<p>- Felelősségre? - felelte bánatos mosollyal Tóth. - Gondolkoztam már erről.
                        De arra az eredményre jutottam, hogy ha én lövöm le, akkor engem becsuknak,
                        s ez megint csak az én családomnak baj, ha pedig ő lő meg engem, az is csak
                        az én családomnak baj és szomorúság.</p>
					<p>Podwolski egy széken himbálta magát, s egyre hunyorgatott a másik grófra,
                        mintha mondaná: “igazi filisztergondolkozás”, hangosan pedig jóakaratúlag
                        jegyzé meg, egy hősnek a leereszkedő allűrjeivel:</p>
					<p>- Nem kell ám a fegyvertől félni, az ebugatta. Nem harap az, csak elsül.</p>
					<p>- Nem félek tőle, gróf úr, higgye meg - mentegetőzött Tóth.</p>
					<p>- Hiszem, lelkem; hanem volt-e már párbaja?</p>
					<p>- Az is volt már.</p>
					<p>- Igazán?</p>
					<p>Topsich gróf közbeszólt:</p>
					<p>- Ej, persze. Hisz Rágányos arcán az a nagy vágás tőle való. Én voltam e
                        párbajnál a Rágányos segédje.</p>
					<p>- Sapristi, gratulálok! - ugrott fel Podwolski. - Hallottam erről valamit.
                        Ugye, Párizsban?</p>
					<p>- Igen, Párizsban - vallotta ki Tóth Mihály röstelkezve.</p>
					<p>- Miért nem szóltál te nekem soha erről? - csodálkozott Palojtay.</p>
					<p>- Mert sohase volt szó róla.</p>
					<p>- Sapristi, sapristi! - toporzékolt Podwolski. - Hisz ez valami. Az ördögbe
                        is, ennek örülök. Tudja mit, Tóth úr, legyünk ezentúl pertu. Hozass fel egy
                        kis konyakot, János, hadd igyuk meg a brúdert ezzel a vadállattal. </p>
					<p>- Ne okoskodjál most, Podwolski - mond a gazda -, csengess az inasnak, vagy
                        keresd meg magadnak a konyakosüvegeket, ott vannak az ebédlőben, de hagyj
                        most bennünket beszélni. Ne okoskodjál, Podwolski.</p>
					<p>És Podwolski nem is okoskodott tovább, hanem csendesen, észrevétlenül kiosont
                        megkeresni a vidámító folyadékokat.</p>
					<p>- Hol is hagytuk el? - folytatá a gróf. - Igen, tudom már. Azt mondja ön,
                        rossz, ha önt lövik le, rossz, ha ön lövi le őt, nos, megengedem, a
                        praktikus eredmény sehogy se kielégítő, ön pedig a praktikus eredmények
                        embere. Azt azonban elfelejtette, hogy a felelősségre vonás úgy is
                        csöppenhet, hogy Noszty kényszerítve lesz elvenni a leányát... úgy is
                        csöppenhet.</p>
					<p>- Köszönöm szépen - szólt megvető mozdulattal Tóth Mihály. - Ez a becsöppenés
                        már megvan. (S ezzel egy levelet húzott ki a zsebéből.) Noszty úr már
                        tegnapelőtt írta ezt a levelet, melyben bocsánatot kér, s újból megkéri a
                        leányom kezét.</p>
					<p>- Bravó! - kiáltá Topsich.</p>
					<p>- Hisz akkor minden reparálva van - visszhangozta megelégedetten
                        Palojtay.</p>
					<p>- Mért volna reparálva? - csodálkozott Tóth.</p>
					<p>- Mert nevet ad a leányodnak, jóvá teszi a dolgot.</p>
					<p>- De ha én nem adom a leányt.</p>
					<p>- Csak nem bolondultál meg, hogy oda ne add?</p>
					<p>- No, azt csak nem teszi? - erősködött Topsich is.</p>
					<p>- De megteszem, mert nem bolondultam meg - mondta sziklaszilárdan Tóth
                        Mihály.</p>
					<p>A két derék úr nekirohant erre, mint két hörcsög, egyik is, a másik is a
                        fülébe beszélt, hogy két kézzel kell kapni az ajánlaton, nem is szabad rajta
                        gondolkozni, már azért sem, mert nincs választék, csak ez, vagy semmi.
                        Példákat hoztak fel, hogy így ment férjhez Vinkóczy Erzsi is Somolyaihoz,
                        Szuhai Matild egy pesti fiskálishoz, Komáromy Eszter Sós Pálhoz, pedig
                        micsoda kevély kisasszony volt - de már ennek ez a módja. Az emberek
                        lassanként elfelejtik, aztán végre is csak abba a matrikulába kerülnek, ahová amúgy is jutottak
                        volna.</p>
					<p>- Csakhogy én amúgy sem adtam oda, mikor először megkérte - vélekedett Tóth
                        úr.</p>
					<p>- És miért nem? - kérdék egyszerre.</p>
					<p>- Mert gyenge jellemű, mihaszna embernek véltem ismerni.</p>
					<p>- Akkor talán igazad volt - mondá Palojtay elgondolkozva -, esetleg én is azt
                        tanácsoltam volna, de most oda kell adni.</p>
					<p>- Föltétlenül - bizonyítá a gróf.</p>
					<p>- Ej, ej, méltóságos uram, hogyan beszélhet úgy egy olyan nagyon okos ember,
                        mint méltóságod, hogy most odaadhatom, hát most már talán derekabb ember
                        lett az úrfi, mióta ezt a gyalázatot elkövette?</p>
					<p>Topsich elmosolyodott az apai elfogultságon, Palojtay ellenben dühös
                        lett.</p>
					<p>- Nem az úrfi lett derekabb, hanem a leányodban támadt hiba, hát nem akarod
                        érteni? Hiszen nekem kedvencem, úgy szeretem, mintha az enyém lenne, fáj a
                        szívem, mikor kimondom, de ne csaljuk magunkat, a leány vásári portéka, és
                        most már kevesebbet ér, mint azelőtt. Lám, a csikónak is, ha karóba ugrik,
                        ugye, mindjárt leszalad az ára?</p>
					<p>- A leány nem oka. Valóságosan tőrbe lett csalva, válogatott gaz módon.</p>
					<p>- A csikó se oka, de az mindegy, hiba van benne, punktum.</p>
					<p>- Ah, milyen nézetek ezek - szörnyülködött Tóth Mihály, és izzadni kezdett az
                        üstöke -, az ember szinte kételkedni kezd, vajon az emberek szoktak-e
                        gondolkozni! Van, mondjuk, egy gazember, aki elrabolja gyermekünknek a
                        becsületét, s akkor utána kell futnunk (már teszerinted, Palojtay), hogy
                        vigye el a leányt is, meg a hozományát is, és ezt te reparációnak nevezed, a
                        gróf úr pedig mentésnek mondta (hogy mentsük, amit lehet). Hogyan? Hát
                        mentés ez? Hát reparáció ez? Lássuk csak sorba. Eddig, ugye, tönkrement a
                        leány becsülete, de még megvan a fiatalsága, szépsége, hozománya. A gazember
                        elviszi azt is. Apránként tönkreteszi a szépségét, rosszul bánik vele, mert
                        hisz gazember, talán veri is, mert gonosz, a pénzét elpocsékolja, mert lump,
                        s mikor semmije sincs, s szépsége eltűnt, pénze elfogyott, teste roncs,
                        akkor elhajítja, ha ugyan már hamarabb nem hagyta cserben, valamely
                        tulajdonság eltűnésénél, mert lehet, hogy már a pénze elköltése után
                        lerázza, ami aránylag szerencse. Hát ez az a reparáció, amit olyan erősen
                        védelmezett Palojtay? Csinos kis hülyeség ez, hallod (Tóth Mihály egészen
                        kipirult, és a gyűlölet zöld fényét lövellték a szemei e fejtegetés közben).
                        Egészen ehhez a korhadt, öreg Európához való, ahol, mikor a francia
                        császárné terhes lett, és fölvette a krinolint, az Istentől szép termettel
                        megáldott nők is elrútították a termetüket, és azt hitték, hogy ennek így
                        kell lenni. No, ha én szép, karcsú nő lettem volna, én fel nem húzom a
                        krinolint, annyit mondhatok. És ezt a krinolint se húzom fel, amit az apákra
                        szabtak, akárhogy kinevet is engem a méltóságos gróf úr. Reparáció! Gyönyörű
                        dolog. Az ember családi otthonába betör egy rabló, ellopja az
                        ezüstkanalakat, nosza, szaladjunk utána: megálljon, tolvaj úr, tessék
                        visszatérni, és elvinni a villákat és a késeket is, mivel hogy az egy
                        garnitúra. Nos tehát, Noszty Ferenc úr is kéri ebben a levélben az egész
                        garnitúrát, hahaha.</p>
					<p>A gróf nyugodtan tette le csibukját.</p>
					<p>- És én mégis azt mondom, oda kell adni... mégis azt mondom.</p>
					<p>- Az én érvelésem után?</p>
					<p>- Az ön érvelésében vannak egészséges gondolatok, de van egy gyenge oldala
                        is. S azt mondja az angol, minden lánc csak olyan erős, mint annak a
                        leggyengébb láncszeme... azt mondja az angol. A hasonlatáról, a kanalakkal,
                        nem is szólok, kedves Tóth, mert nagyon sántít. Hogy az elrabolt kanalak
                        után oda nem dobja a tulajdonos a tolvajnak a késeket és villákat, az
                        bizonyos. Mert a kések, kanalak a saját használatunkra való tárgyak, míg
                        ellenben a leányaink... nem akarom kiegészíteni a mondatot... a leányaink
                        nem a tulajdonaink, a szó szoros értelmében, azokat idegeneknek neveljük,
                        idegeneknek kell odaadni, ami mindig lutri. De mi volt az? Mintha
                        sikoltoznának valahol... mintha sikoltoznának.</p>
					<p>- Asszonyi hang - jegyezte meg Palojtay. - Pszt! A szobaleányok
                        hancúroznak.</p>
					<p>Elhallgattak, figyeltek. Valahol az ebédlő felől hallatszott még egy
                        sikoltás, s aztán csendes lett minden.</p>
					<p>- De jól van - folytatá Topsich, annyira belemelegedve a vitába, hogy az
                        ilyen apró incidensek fel nem tartóztathatták -, kapcsoljuk ki a hasonlatot,
                        és maradjunk a vita főanyagánál. Majd mindjárt megokolom én, miért kell a
                        leányt odaadni ilyen esetben... miért kell odaadni. Azt már megmondta
                        Palojtay, hogy az ilyen kompromittált szegény teremtésnek nagyban leszáll az
                        értéke a leányvásáron, nagyban leszáll. Leszáll pedig a világ valamennyi
                        házasulandó férfiával szemben, kivévén ezt az egyet, aki őt csúfságba
                        hozta... kivévén azt az egyet. Csak ez veheti át még a régi értékben... Nem
                        hülyeség ez, kedves Tóth úr. Van benne bizonyos magasabb etika és
                        célszerűség is.</p>
					<p>E pillanatban nyitott be a belső szobákból Podwolski.</p>
					<p>- No, megtaláltad a konyakot?</p>
					<p>- Meg, de...</p>
					<p>- Szent isten, mi történt veled? </p>
					<p>Podwolskinak az egész arca össze volt karmolva, néhol lehámlott a bőr, néhol
                        kiserkent a vér, mintha valami herőcevágó karika szaladt volna végig a
                        képén.</p>
					<p>- Mert hogy rövidlátó vagyok - nyöszörgött -, beleütöttem keresés közben a
                        fejemet az almárium üvegajtajába.</p>
					<p>- Aha - nevetett Palojtay -, csakugyan hallottuk a szegény üvegajtót, amint
                        elsikoltotta magát!</p>
					<p>- Hagyjatok, kérlek, békét az ilyen ízetlen viccekkel! - tiltakozott
                        szánalmas savanyúsággal, ami roppant ellentétben állott örökké mosolygós,
                        virágos kedvével.</p>
					<p>- Nem addig, vén lator, míg színt nem vallasz - piszkálta tovább is Palojtay
                        -, hogy Tinka volt‑e, vagy Málcsi?</p>
					<p>- Ki látott már olyat - dohogott az orrán keresztül, mely szintén meg volt
                        karcolva -, tigriseket alkalmazni szobacicáknak?</p>
					<p>- Eredj a pokolba - bosszankodott a háziúr -, minduntalan kizavarod az embert
                        a mederből, éppen akkor tereled el a figyelmünket, mikor már sarokba
                        szorítottam ezt a makacs urat... egészen a sarokba.</p>
					<p>Tóth Mihály a fejét rázta.</p>
					<p>- Nem gondolnám.</p>
					<p>- A matézisnek engednie kell, kedves Tóth.</p>
					<p>- Annak én engedek is, mert az nagy úr.</p>
					<p>- No, az pedig olyan, mint a matézis, amit én mondtam.</p>
					<p>- Hiszen valamennyit én is elismerek belőle - felelte az ő nyugodt,
                        meggondolt modorában -, azt, hogy a leány értéke alászáll ilyenkor minden
                        házasulandó előtt, kivéve azt, aki kompromittálta. Ez vas. Ez úgy van. De
                        hogy állunk a reparálás kérdésében? Hát igenis, reparálás volna, ha a
                        kompromittáló egyén megfelelő parti volt a leány számára már azelőtt is. De
                        hátha nem volt megfelelő, mert a leány nagyobb értékű kérőkre tartott
                        igényt? Hiszen akkor mégiscsak devalválva van, ha hozzámegy. A méltóságod
                        fejtegetése tehát, bocsánatot kérek, mégse matézis. Ott logikus csak, ahol a
                        leány a régi igényei szerint is nyer, vagy nem veszít azzal, ha meggyalázója
                        oltárhoz viszi, de ez ritkán történik, mert a megfelelő házasulandó, ha
                        akarja, megkapja rendes úton...</p>
					<p>- A skatulyáival együtt - kottyant bele Podwolski.</p>
					<p>- A gyakorlatban majdnem kizárólag olyan csábítja el, aki másképp meg sem
                        kaphatná. Mit ér mármost az az állítás, hogy a leány az illető kezén még a
                        régi érték? Hiszen már abban mutatkozik, hogy nem a régi érték, mert
                        hozzáment.</p>
					<p>- Quantum caput originale! (Milyen eredeti fej) - mondá Palojtay latinul,
                        hogy csak Topsich értse, ki idegesen rezgette a lábát, mint mindig, ha
                        valamire nem talált hirtelen argumentumot.</p>
					<p>- De lehetnek olyan esetek is - érvelt Tóth Mihály -, hogy a leány
                        értékcsökkenése még sincs arányban a hozományvadász értéktelenségével.</p>
					<p>- Nem értem - szakítá félbe Palojtay.</p>
					<p>- Képzeljük el, hogy a két nembeli házasulandók értéke súlyokkal jelöltetik
                        meg, hogy a legkívánatosabb menyasszony például egy métermázsa...</p>
					<p>- Sapristi!</p>
					<p>- Már megint zavarsz bennünket, Podwolski, megint zavarsz.</p>
					<p>- Bocsánatot kérek - mentegetőzött Tóth úr -, ha valami nevetségeset mondtam.
                        Elismerem, nem mindig találom el a legszerencsésebb kifejezést. Hát jelezzük
                        inkább számokkal az értékeket. A legértékesebb házasulandó feleket mondjuk
                        száznak. A száz után jönnek a kilencvenkilencek és a kilencvennyolcak és
                        így lejjebb-lejjebb a kisebb értékűek, egészen a kettőig, egyig, ahol már az
                        emberiség ocsúja van. No, mármost tegyük föl, hogy az én leányom a hatvanas
                        számon állt az eset előtt. Következésképp őt is a hatvanas kérő illette
                        volna meg egy úgynevezett egyenlő házasság esetén, s valóban mi, szülők, a
                        Hatvanat vártuk a Hatvanhoz. S íme, közbejön a Tíz (ennyire mérlegelem
                        Noszty urat, de annyi sincs), közbejön, és kompromittálja Hatvanat. A
                        Hatvan veszít emiatt értékben, leszáll harmincra, de a Tíz nem emelkedik
                        azért, ezentúl is csak Tíz marad, és sohasem képezheti a Harmincnak a felét.
                        A méltóságos úr és Palojtay barátom azonban mégis azt a tanácsot adják, hogy
                        a Noszty ajánlatát el kell fogadni.</p>
					<p>- Lárifári! - csapott le most már rá Podwolski gróf. - Mit akarsz te? Ámbár
                        nem ittuk még meg a brúdert, de mindegy. Előlegezem neked. Micsoda bolond
                        okoskodások ezek, se füle, se farka! Ezt így csinálják, barátocskám, egész
                        Európában, a világ eleje óta. Ne akarj okosabb lenni, mint őseink. Mindig
                        úgy volt. És okosan volt. Kivált mikor még Monte-Carlót föl nem fedezte
                        Kolumbus Kristóf. Mikor még a kártyát föl nem találta Sorel Ágnes. Hát mi az
                        ördögöt csinált volna akkor az elszegényedett nemesember, hol
                        regresszálhatta volna magát, ha az efféle szerencsejáték se lett volna?
                        Elkezdett udvarolni egy módos leánynak, s ez volt az a blatt, amin a
                        szerencséjét kipróbálta; ha nem adták hozzá, kompromittálta, akkor aztán
                        hozzáadták. Neked persze nem tetszik. De nem is csodálkozom. Az én
                        praxisomban sem fordult elő, hogy valaki megsimogatta volna azt a kutyát,
                        amelyik megharapta. Mindamellett a kutya mégis kutya, és jó, hogy van. Ne is
                        vergődj hát a kis szárnyacskáiddal, add meg magad, ilyen a szokás, és
                        punktum.</p>
					<p>- Szokás, de rossz szokás - felelte Tóth. - Hiúságokra, külsőségekre
                        fektetett gyakorlása a szülői kötelességnek, a gyermek jövőjének
                        előkészítésében. Ábrahám fiát akarta megölni áldozatul. Akkor az volt a
                        szokás. Ma már becsuknák érte Ábrahámot. Holott ő legalább az Istennek akart
                        áldozni, de az olyan szülék, aminőt belőlem szándékoznak faragni az urak, a
                        közvélemény, vagy jobban mondva a pletyka szájának betapasztása miatt dobják
                        oda gyermeküket egy gazembernek, akinél biztos elzüllés éri. Ezzel a korhadt
                        elvi tétellel már egyszer végezni kell, és újat kezdeni, mert ez minden
                        logika ellen való.</p>
					<p>- Pedig az egész dzsentri így csinálja, brúder - erősködött Podwolski.</p>
					<p>- A logika nem törődik a dzsentrivel.</p>
					<p>- De az arisztokrácia is azt teszi.</p>
					<p>- A logika fölötte áll az arisztokráciának is.</p>
					<p>- Azt már tagadom - fortyant fel Podwolski, s tekintetével a másik grófhoz
                        fordult segítségért. - Hát nincs igazam?</p>
					<p>- Ebben nincs - felelte mosolyogva Topsich -, és abban se volt, hogy Kolumbus
                        Kristóf fedezte volna fel Monte-Carlót.</p>
					<p>- Olyasvalamit olvastam pedig a fickóról.</p>
					<p>Így folyt ez a disputa szakadatlan, egész a vacsora idejéig, melyre Tóth
                        Mihályt is marasztották, még a grófnő is előjött, hogy nem ereszti, de Tóth
                        úr a grófnőnek is kosarat adott.</p>
					<p>- Nem vagyok én grófi asztalhoz való ember - mondá, szerényen lehajtva fejét,
                        s csak úgy dőlt a gőg minden szavából.</p>
					<p>Befogatott... hazament.</p>
				</div>
			</div>
			<div>
				<head>HUSZONHATODIK FEJEZET</head>
				<div>
					<head>A regény véget ér</head>
					<p>Haza iszen csak hazamegy az ember, de hova lett az otthona? Hol van a régi,
                        nyájas fészek? A családi lámpa szétveti derült fényét a falak között, a kis
                        Mari felkúszik az ölébe, körülcirógatja: hol jártál, apókám? Az anyjuk
                        elbeszéli az otthon történteket, bizalmas szót váltanak erről-arról,
                        miközben elálmosodnak, és csak az óra ketyegi az ő örökös tiktakjait a
                        nyugodalmas csendben.</p>
					<p>De hol van ez mind? Pokollá változott a Paradicsom. Az asszony elvonul a
                        kuckóba, és sír mindenütt, ahol nem látják. Mari egy hervadó liliom
                        benyomását teszi. Sugár alakja meg van törve. Megrezzen minden ajtónyitásra,
                        mintha üldöznék. Összerázkódik apjának tekintete előtt, mintha a hóhérját
                        látná. Mindenki kerüli a másikat. És ez a közös boldogtalanság átragad még
                        az oktalan állatokra is. Bligi nem csóválja a farkát (hihetőleg egypár rúgás
                        hajtotta bizonyos passzív rezisztenciába), a kanári nem énekel (nem kapott
                        cukrot napok óta, talán vizet sem), a tyúkok se gyülekeznek a tekintetes
                        asszony körül, ha az ambituson mutatkozik. S ehhez a hangulathoz talál a
                        külső természet.</p>
					<p>Jégcsapok lógnak le az ereszről, s ha megenyhül az idő, elkezdenek csepegni;
                        a házfedél is folytonosan könnyezik, a szél dudorász a kéményekben. Az adja
                        a könnyeket a síráshoz, ez a hangot, és összeütik csonttá fagyott gallyaikat
                        odakünn a fák: ezek adják hozzá a tapsot. Valami végtelenül sivár, kínos
                        boldogtalanság terpeszkedik el, és lenyom, összetapos mindent.</p>
					<p>Nem, ezt nem lehet sokáig kitartani. Még eddig szóba nem hozta Tóth Mihály az
                        esetet, de amikor a bálingi kastélyból visszatért, Klári szobaleány által
                        behívatta feleségét és Marit szobájába.</p>
					<p>Halotthalványan jöttek be, örülve, hogy íme, megmozdul a jég, és mégis
                        szepegve, hogy mi lesz; Tóth Mihály helyet csinált a rendetlen szobában a
                        feleségének, leseperve a székről a tajtékdarabokat, Marit állva hagyta.</p>
					<p>- Mária - mondá, a leányához intézve szavait, és az erős férfinak reszketett
                        a hangja, és melle úgy járt, mint egy fújtató -, nem akarok arról a dologról
                        beszélni, érted-e, sohase akarok róla beszélni, hát csak arra felelj, amit
                        kérdezek, se többre, se kevesebbre.</p>
					<p>Mari a fejével bólintott.</p>
					<p>- Szereted azt az embert?</p>
					<p>- Szeretem.</p>
					<p>- És azt hiszed, ő is szeret téged?</p>
					<p>- Azt hiszem.</p>
					<p>- Miből hiszed? Semmit se titkolj el. Úgy beszélj, Mária, mintha az Istennek
                        felelnél most.</p>
					<p>Mari érezte a pillanat jelentőségét, és elbeszélte a somlyói esetet,
                        ismeretségét a vadásszal, aki előtt ő magát szobaleánynak adta ki, majd
                        ismét találkozását Palojtayéknél.</p>
					<p>Tóthné a kezeit csapta össze.</p>
					<p>- Miket beszélsz, te gyermek! Ó, te álnok baziliszkuszkígyó, aki még az én
                        árgusszemeimet is ki tudtad játszani! Pedig mindjárt észrevettem, hogy az
                        egyik arany hajtűdet elhagytad valahol. Hát most tudom már, hogy ott ráztad
                        ki. Pedig tizenöt forint volt darabja. Pesten vettük, annál a vörös orrú
                        ékszerésznél a Váci utcában, akinek a felesége aznap megszökött... Mondták
                        is, kivel. Nem emlékszel rá?</p>
					<p>Ez a kérdés Tóth Mihálynak szólt, de az csak ránézett szigorúan, az összevont
                        szúrós szemöldjei alól, mire elhalt ajkain a szó.</p>
					<p>Pillanatig kínos csönd állott be. Tóth Mihály behunyta a szemeit, mintha maga
                        elé idézné az elbeszélt somlyói jelenetet, s nézelődne benne a saját
                        tekintetével.</p>
					<p>- Egyre felelj nekem, Mária - szólt aztán jéghidegen. - Hozzámennél?</p>
					<p>- Hozzá, ha megkérne.</p>
					<p>- Már megkért. Levelet írt.</p>
					<p>- Valahára! - sóhajtott Tóthné, s Mari arcát gyönge pír vonta be, de csak
                        átfutón, mint a késpengét a lehelet.</p>
					<p>- És hozzámennél - kérdé rikácsoló, zordon hangon - akkor is, ha kisülne,
                        hogy ez mind csak komédia volt, kicsinált dolog a hozományod
                        elkaparintására?</p>
					<p>Mari megreszketett, mint a nyárfalevél, az esztergakerékbe kellett
                        fogódznia.</p>
					<p>- Nem mennék hozzá - rebegte csendesen, elhalón, összetörve.</p>
					<p>- Elmehetsz, édes leányom - mondá az apa szelíden, szinte megkönnyebbülve, és
                        az ajtóra mutatott.</p>
					<p>- Én is menjek? - kérdé Tóthné.</p>
					<p>- Nem, te még maradj, Krisztina...</p>
					<p>Mari eltávozása után a feleségéhez fordult.</p>
					<p>- Arra akarlak kérni, Krisztina, szoktasd hozzá Marit apródonként, hogy ő nem
                        lehet a Noszty neje; kímélni kell a gyermeket, egyszerre talán erősen
                        érintené elhatározásom, de apródonként hozzászokik.</p>
					<p>- Mit beszélsz? Hiszen megkérte.</p>
					<p>- Megkérte, de nem adom.</p>
					<p>- Mihály, Mihály, gondolj az Istenre! Gondold meg, mit cselekszel a
                        rettenetes makacsságoddal. A leányod még talán kibírja, de én nem bírom ki
                        ezt a gyalázatot. Nem merek emberek szeme elé menni. Én nem bírom ki,
                        Mihály.</p>
					<p>- De mondtam már neked, hogy Noszty váltót hamisított Stromm ezredes
                        nevére.</p>
					<p>- Nem bánom én, akármit csinált is. Itt nem Nosztyról van szó, hanem rólunk
                        és leányunkról, ámbátor olyan rokonságba bekerülni maga is egy nagy ternó, Mihály... Tekintsd a kisírt arcomat,
                        tekintsd a meggyötört lelkemet, ne hagyj, kérlek, bennünket ebben a
                        gyalázatban!</p>
					<p>- Nem segíthetek, Krisztina. Nem tudok olyan gonosz, kegyetlen lenni, hogy
                        odahajítsam leányomat a gazembernek, mikor tudom, hogy úgyis ellöki magától,
                        ha a hozományát elkölti, és visszajön fonnyadtan, talán nyomorékká téve,
                        mert arra is fogadok, hogy verni fogja. Ne kívánj tőlem ilyet, Krisztina,
                        csupán azért, mert az ilyen eseteknek ez a szokásos eligazítása. Krisztina,
                        kedves öreg feleségem - kiáltott fel -, bízzál bennem!</p>
					<p>Közelebb húzta székét hozzá, s hosszan kifejtette nézeteit. Kiszínezte a
                        Noszty léha lelkületét, könnyelmű jellemét; gyanakszom, mondá, hogy nem is
                        szereti Marit, hanem rendkívül ügyes módon hálót vont körüle, de ennek még
                        utána kell járni. - Felölelte az egész kérdést s megvilágította. Mari még
                        boldog lehet. Elveheti valami szegény, derék fiú. Legrosszabb esetben nem
                        megy férjhez, és akkor is nyugodt életet folytathat. “Semmit se viszünk
                        előle a másvilágra.” De a Noszty-féle házasságból nem háramolhat semmi jó,
                        rettenetes zátonyok, viharok, szerencsétlenségek, talán nyomor,
                        kétségbeesés várnak reá. Mindezt szépen okadatolta, valószínűvé tette, s
                        mikor már azt hitte, hogy meggyőzte az asszonyt, az egyszerre felugrott
                        mérgesen.</p>
					<p>- Elbizakodol a saját eszedben. De vannak náladnál okosabb emberek is. Itt
                        volt ma a tiszteletes úr, mialatt oda voltál, bölcs ember, jártas a világ
                        folyásában, s azt mondta: “Vadmacska harapását vadmacska nyálával kell
                        gyógyítani.” Nosztyval kell összeboronálni Marinkat. Igali a te embered,
                        becsületes, hű lélek, s ő is azt vallja: Fedél alá kell a megázott portékát
                        tenni, s a fedél: a főkötő. Az mindent betakar. És ne légy vak, Mihály, ne
                        légy vak! Vedd figyelembe az előnyöket is. Azt a kevély, nagyúri rokonságot,
                        a Horthokat, a Homlódyakat, mikor majd Mihály-napkor egész rajban húznak a
                        fogataikon Rekettyésre, elöl a Mari sógora, a főispán...</p>
					<p>- Krisztina - förmedt rá Tóth Mihály haragosan -, ha ilyen szamárságokat
                        beszélsz, elmehetsz te is lefeküdni!</p>
					<p>- Mihály-napkor már ezek a mostan ellett kis malackáim jókorácskák lesznek,
                        és...</p>
					<p>- Szűnj meg, kérlek.</p>
					<p>Tóthné szellemi egyénisége hasonlatos volt valamely edényhez, melyen bizonyos
                        ponton repedésnek vagy nyílásnak kell lennie, s ehhez jutva a beszélgetési
                        anyag, szétömlik, s egy mellékvonalon elfoly.</p>
					<p>- Azért se! - pattant fel és csípőre rakta kezeit. - A te neved az én nevem
                        is, forgósteremtette (és a szemei szikráztak), a te becsületed az én
                        becsületem is! Olvastad az újságban, hogy mi kapaszkodtunk a nagyurak után,
                        de azok nem vettek fel a szekerükre... Mintha mi kínáltuk volna fel a
                        leányunkat Nosztynak. Ez áll rólunk az újságban. Hát lehet azt úgy hagyni,
                        Tóth Mihály úr?</p>
					<p>- Nem lehet - felelte Tóth Mihály, és olyan színű lett, mint a kakastaraj. -
                        Engem is bosszant, legközelebb megíratom azzal a tolvaj Klementyvel úgy,
                        amint volt. Az a legkisebb. Klementy jó pénzért még az igazat is képes
                        megírni. Teljesen romlott ember.</p>
					<p>- Hiszen jó, jó, édes uram - szólt most már szelíden (ó, mennyi változatosság
                        van ezekben az asszonyokban!), s hozzásimult, vállára tette a kezét -, de az
                        emberek vagy hisznek a lapnak, s ha hisznek, őtőlük függ, hogy az első
                        közleménynek hisznek-e, vagy a másodiknak. Lásd, mennyivel szebb lenne
                        másképpen cáfolni meg ezt a dolgot. Hogy azok a kevély, peckes urak, azok a
                        felfújt dámák a nagy piperéikkel idegyűljenek egy napon a mi kúriánkra, s
                        lássák végigvonulni a falukon a népek, akik kiszaladnak a csengős fogatok
                        zajára a kapuik elé vagy a kiskertjeikbe, s mondogassák egymásnak: Hova
                        mennek? Hát lakodalomra Rekettyésre. Tóth Marit veszi feleségül Noszty
                        Ferenc. Ez volna nekünk az elégtétel meg a Marinak. És mondok neked még
                        valamit, édes öregem. Ha már olyan nagyon ki nem állhatod azt a szegény
                        Ferit, hát ne adjuk ki a leányt a házból, csak esküdjenek meg, adjon neki
                        nevet, aztán menjen Isten hírével, és ha megjavul valaha, elnyeri a
                        kegyedet, kiállja a próbaéveket becsülettel, jöjjön vissza, vagy maradjon el
                        örökre, ha neked úgy fog tetszeni, vetsz neki egypár ezer forintot - szóval
                        mindent megcsinálhatsz, hanem most esküdjenek meg. Azt azonban előre
                        kikötöm, hogy a Miss ezzel az alkalommal nem ül asztalnál, mert emlékszel a
                        Homlódyné sárga ruhájára, amelyikben egyszer nálunk volt...</p>
					<p>- Nem, nem emlékszem, Krisztina, és ne is bántsd most a sárga ruhát, ez a te
                        előadásod nagyon megfogott engem. Eredj most lefeküdni, Krisztina. Nekem
                        ezen gondolkoznom kell. Nem gondoltam volna, Krisztina, hogy valami
                        megingathatna. Azt hittem, már mindent megrágtam. Pedig hát ez még itt van.
                        Majd megmondom neked azután, mit határoztam.</p>
					<p>Két napig, két éjjel berregett megint az eszterga: ennek a zúgása mellett
                        szokott gondolkozni Tóth Mihály.</p>
					<p>Harmadnap azután behívta az asszonyt mindjárt reggel.</p>
					<p>- A dologból nem lehet semmi - mondá. - Meghánytam, megvetettem minden
                        oldalról, de nem lehet. Lehetne, ha mi örökké élnénk. Minthogy azonban ez
                        nem valószínű, hát nem lehet. Utálom a nevet, mely leányomé lenne, de ezt
                        még lenyelném. Világosan látom azonban a jövendőt, hogy ez az úr élne és
                        visszaélne a férji jogaival, pumpolná a szegény asszonyt, s halálunk után
                        elszedné mindenét. Mari jószívű teremtés, a nevet, melyet visel, tisztítaná,
                        mentené minduntalan, s vitetnék feltartóztathatatlanul, vitetnék a hínár
                        felé. Azért hát nyugodj meg, Krisztina... Jól tudom, hogy tegnap is
                        Voglányban jártál, és a voglányi asszony megtöltött téged, de a dologból nem
                        lesz semmi.</p>
					<p>- Utolsó szavad ez?</p>
					<p>- A legutolsó. A te hiúságodért nem áldozom fel leányomat.</p>
					<p>Tóthné e naptól kezdve nem sírdogált többé, száraz szemmel járt-kelt a
                        lakásban, de ha valaki figyelte volna, ez szinte aggasztóbb volt, mint mikor
                        még sírt, mert a szemekben valami különös, merev, jéghideg kifejezés ült. A
                        hangja is megváltozott, nem volt meg se a katonás, parancsoló árnyalata
                        többé, se a rendes köznapi szürkesége. Lassan, vontatva, édeskésen beszélt,
                        mintha egyenként kóstolgatná a szavakat, amellett nem evett, és lehetőleg
                        kerülte Tóthot. Tett-vett, foglalkozott, de az is olybá tűnt fel, mintha
                        készülődnék valahova. A fehérneműit átrakta az egyik szekrényből a másikba,
                        levelesfiókjait felturkálta, némely papírokat elégetett, másokat különböző
                        színű szalagokkal megjelölve csomagolt el. A ruháit, wiklereit is
                        előszedegette, egyikre-másikra megjegyzéseket és rendelkezéseket tett. Ez
                        legyen Kláráé, ez a Borcsa szolgálóé, ő szereti a kéket. Ezt a néhány vég
                        vásznat osszátok fel a béresek között, hogy ha már egyszer nem lennék. Mert
                        sohase tudhassa az ember, mikor hívják. El ne felejtsétek, amit mondtam. A
                        mentémnek a gombjait küldjétek majd el a tiszteletes asszonynak, mert neki
                        nagyon tetszettek. Aztán, hogy úgy legyen, a szavaim szerint. Mert én előre
                        megmondom, hogy kísérteni fogok.</p>
					<p>Mindezt nem vették ugyan szentírásnak, de mégis feltűnt a cselédeknek. Tóth
                        Mihály ellenben csak azt látta, hogy az asszony már nem sírdogál. No, hála
                        istennek. Most még ugyan neheztel rá, az látszik, de nem baj, csak hadd
                        fújja ki magát. És hát a végén minden a rendes kerékvágásba ugrik. Jó az
                        Isten, jót ad.</p>
					<p>Hogy kitérjen az otthon komor hangulata elől, egész nap a határban kódorgott
                        puskájával. Az emberek rosszaságát a szegény nyulaknak kellett
                        megkeserülniök a bőrükkel. Ilyenkor aztán, ha a határ túlsó végén érte a
                        dél, haza se ment, hanem Mezernyén ebédelt meg a fogadóban Pázmár doktor
                        társaságában, aki egy nap azt a váratlan kérdést intézte hozzá: </p>
					<p>- Mit csinálnak otthon a patkányok?</p>
					<p>- Miféle patkányok? - kérdezte Tóth.</p>
					<p>- Azt hallom, hogy a tekintetes úrék háza tele van velök.</p>
					<p>- Nincs nálunk egy fia se.</p>
					<p>- Hm - morgott a doktor elgondolkozva -, elég baj, hogy nincs.</p>
					<p>- Maga ma humoros kedvében van, Pázmár, alkalmasint meg akar nevettetni, de
                        félek, ez most alig sikerül.</p>
					<p>- Én meg attól félek, hogy meg fogom ríkatni.</p>
					<p>- Nono.</p>
					<p>- A tekintetes asszony tegnapelőtt itt járt nálam, és erőnek erejével mérget
                        kért tőlem.</p>
					<p>- Az én feleségem? - kérdé Tóth elhalaványodva.</p>
					<p>- Igen, ő. Mondhatom, mindjárt gyanús volt. Arca sárga, mint a viasz, a
                        szemei tétován járnak. Kérdezem tőle, mire kell a méreg. A patkányokat
                        említette, de a dúlt tekintetéből, zavarából azt véltem kiolvasni, hogy
                        másra gondol.</p>
					<p>- Ó, istenem, de csak nem adott neki?</p>
					<p>- Természetesen nem adtam, de azért tessék vigyázni, mert az asszonyok
                        furfangosak az ilyesmi megszerzésében.</p>
					<p>Hát iszen nem is kellett több Tóth Mihálynak, fölkelt, és rohant haza, meg se
                        állott sehol, csak a felesége színe előtt.</p>
					<p>- Krisztina - szólítá meg szelíden -, eljöttem neked megmondani, hogy másképp
                        határoztam.</p>
					<p>Tóthné csodálkozással emelte rá a tekintetét; a hang Tóth Mihályé - de Tóth
                        Mihály nem szokott másképp határozni. Ez megfoghatatlan.</p>
					<p>- Nem voltam igazságos - folytatá Tóth úr.</p>
					<p>Tóthné letette a kezéből az imakönyvet, amelyből olvasott, de semmit se
                        felelt; még mindig kételkedett.</p>
					<p>- Hibás szempontból ítéltem meg a teendőket, mintha Mari kizárólag az enyém
                        lenne, pedig csak a fele az enyém, a másik fele a tied.</p>
					<p>- No, látod! - mondá az asszony, és behunyta a szemeit.</p>
					<p>- Elhatároztam, Krisztina, hogy a kettőnk akarata teljesedjék, félig a tied,
                        félig az enyém. Ez az osztó igazság. Még ma megírom Nosztynak, hogy megkapja
                        a leányunkat.</p>
					<p>Tóthné kinyitotta a szemét; de már nem az előbbi szemek voltak, a tétovák, a
                        szárazak, szakadt belőlük a könny (tudott már megint sírni), s a könny alatt
                        valahol ott lappangott a mosoly.</p>
					<p>- Ó, Mihály, édes uram, bocsáss meg - rebegte elérzékenyedve, csendes
                        zokogásban -, köszönöm neked, hogy visszahívtál!</p>
					<p>Tóth Mihály nem kérdezte, hogy honnan hívta vissza. Értette, és az ő szíve is
                        elfacsarodott a gondolatra, hogy már ő útban volt.</p>
					<p>Szobájába vonult, megírta a levelet Noszty Ferencnek, melyben röviden,
                        szárazon értesíti a házasságba való beleegyezéséről. Sehol egy szemrehányó
                        szó, sehol egy frázis. Kéri, hogy Bontóváron találkozzanak az esküvő
                        határideje és egyebek megbeszélése végett. A történtek után még korai volna
                        egy rekettyési találkozás. Kímélni kell még a nők megrendült idegzetét.</p>
					<p>Egyúttal másik levelet is írt Pápára t. c. Brozik Dániel vendéglős úrnak.
                        Húsz akó bor ajándékot ígér neki, ha a szolgaszemélyzet s esetleg más
                        beavatottak meghallgatásával megbízható adatokat nyomoz ki a harmadévi
                        somlyói szüreten megfordult vadászról, akit akkor Patkónak hittek, és a
                        Griffben volt szállva.</p>
					<p>Nosztytól gyorsan megjött a válasz, utána csakhamar találkoztak Bontóváron,
                        jelen volt Kopereczky báró is, kitűzték az esküvőt virágvasárnapra, s ezzel
                        ennek is elvetették a gondját.</p>
					<p>Kopereczky egyéb fontos részleteket is szeretett volna szóvá tenni, de
                        minthogy nagy volt a feszesség, nemigen látszott kívánatosnak. (Még nem elég
                        száraz a tapló, még nem fogna.) Különben is kijelentette Tóth úr: “Ami a
                        többit illeti, hagyjuk az esküvő utánra.” Tehát virágvasárnap délután négy
                        órakor a mezernyei templomban.</p>
					<p>- Talán legjobb volna, tekintettel a tekintendőkre - vélte Noszty -, csendben
                        tartani az esküvőt.</p>
					<p>- Ellenkezőleg - szólott Tóth Mihály -, a feleségem a legnagyobb pompát
                        akarja. Tudják, milyenek az asszonyok!</p>
					<p>- Hát legyen pompa - hagyta rá a főispán. - Én veszem a kezembe, én leszek a
                        násznagy is.</p>
					<p>Egyszeribe híre száguldott a megyében az érdekes esküvőnek. Hát mégis! No, ez
                        derék. Hja, azé a kalács, aki először beleharapott. Szem nem látta, fül nem
                        hallotta pompa lesz - mondják - az esküvőn. A pékné kívánta úgy. Ó jaj,
                        minek köhög a légy, mikor tüdeje nincsen! S a kevély családok készséggel
                        hasra fekszenek az aranyborjú előtt.</p>
					<p>Tényleg újra megkezdődtek a családi értekezletek, melyek a nagymérvű
                        előkészületekkel foglalkoztak. Egyes részletek szivárogtak ki innen-onnan.
                        Hogy a Homlódy fiúk Mátyás-kori apródoknak lesznek öltözve; az egyik a
                        menyasszony uszályát viszi, a másik a vőlegény kardját fogja tartani, mikor
                        az oltárnál lecsatolja. Még nagyobb parádé készül a nyoszolyólányokkal: a
                        Horth, az Ilvánczy kisasszonyok, a Leviczky bakfisok, mind különböző
                        századbeli ruhákat kapnak, ami elbűvölő látványt nyújthat. (Lesz mit leírni
                        Klementynek.) A főispánné magyar díszbe öltözik, s pillangós főkötőjén
                        állítólag rajta lesz a legendás fekete gyöngyökből az utolsó legnagyobb
                        kettő. Amint a tavasz elkezdődött, az első langyos napok elbűvölő
                        szürkeségében megkezdődött a lázas szabás-varrás, felpróbálás, megbírálás,
                        átigazítás, az ezzel járó lótás-futás. Bontóvár minden szabója és varrónője
                        munkába fogott, s dolgozni fognak addig, míg a fűz az első barkáját ki nem
                        ereszti. Másrészről viszont az hallatszott, hogy az amerikánus százezer
                        forintot vett ki a takarékpénztári tőkéjéből, s mikor a pénztárnok azt
                        kérdezte, hogy talán birtokot vesz, azt felelte: “Dehogy, egy kis fehérneműt
                        rendelt a feleségem a leánykának, azt kell kifizetni.” Szentséges ég! Hány
                        alsószoknyája lehet annak?</p>
					<p>Még jóval a tavasz előtt megjött Rekettyésre a Brozik Dániel levele is. Igen
                        köszöni, írja, a húsz akó bort, mely Isten akaratából vagyon, mivelhogy
                        szent karácsony éjszakáján megálmodta, miszerint kétszer szüretelt egy
                        esztendőben. Nos, tehát ez az első szüretje. Itt küldi érte, amennyit
                        sikerült kinyomozni az illető fiatal vadászról, ki Fitos János néven írta be
                        magát a vendégkönyvbe, ámbár sehogy se volt olyan, mintha Jánosnak hívnák.
                        Mivel már azóta sok víz elfolyt a Dunán, nem sokat lehet megtudni, de a
                        béresem, aki a hordókat vitte a tekintetes úr szőlőjébe, emlékezett, hogy
                        nevezett Fitos János akkor déltájt, mikor a Findura szőlőjében az
                        iparosmulatság volt, vele ment ki a hegyre, azaz a kocsi mellett bandukolt,
                        kérdezett tőle egyet-mást, egyszer bele is lőtt egy sólyomba, de nem
                        találta, és sehol se maradt el tőlük, csak a tekintetes úr szőlőjénél,
                        amikor is leheverészett a kápolna mellett, mintha várna valakit vagy
                        leselkedne valakire. Béresem ott látta őt feküdni a fűben, mialatt a présház
                        előtt lerakta a hordókat, akkor aztán elment a béres, és nem látta
                        többet.</p>
					<p>- Mindjárt gondoltam - dörmögte Tóth -, a zsivány kétségkívül Marira
                        leselkedett, s nyomon követte őt, mikor elcserélt ruhában a Findura
                        szőlőjébe tartott.</p>
					<p>A levél további részében Fitos János megrovási kalandja foglaltatott a
                        Findura szőlőjében való magatartása tekintetében, magának Brozik Dánielnek
                        tapasztalatai nyomán, hogy a vadász közönséges fráter lehetett. (Ez az én
                        véleményem, hangsúlyozza Brozik a levélben), mert a korpához hajlott. Noha
                        saját leányaimnak mutattam be, mégis valami szolgálóhoz csapott, annál tolta
                        a szelet, aki bár csinos volt, de mégiscsak szolgáló volt.</p>
					<p>Ez a rész már nem érdekelte Tóth Mihályt, átszaladt rajta, sőt abbahagyta,
                        megérezte talán valami telepátia útján, hogy van valami jobb is, és
                        átsiklott szeme a levélpapír alján egy “utóiratra”:</p>
					<p>“Mikor Fitos János a következő nap elhagyta a szobáját, és elutazott, Tinka
                        leányom, akit érdekelt a vadász (mert meg kell hagyni, csinos ábrázata
                        vala), az otthagyott papirosok közt, mert egész este írt, egy levéltöredéket
                        talált, amit megkezdett, de el nem küldött, mert talán nem volt vele
                        megelégedve. A bohó leány, tetszik tudni, milyenek a leányok (hiszen a
                        tekintetes úrnak is van), eltette azt a pár sort, mert gyűjtött afféle
                        szamárságokat, hervadt lóheréket és szegfűket, hát én most ide mellékelem,
                        hátha valami hasznát vehetné, ámbár nem tudható, kinek és hova szólt, és
                        ámbár egy gyalázatos ráfogás foglaltatik benne, amely ellen én protestálok.
                        ”</p>
					<p>Elnyűtt, elsárgult papiros hullt ki a levélből, Tóth Mihály rögtön felismerte
                        Noszty betűit. Tényleg egy levél kezdete volt, mely szóról szóra így
                        hangzott:</p>
					<p>Kedves Máli tante!</p>
					<p>Sietve vetem e sorokat papírra egy poloskás pápai vendéglőben. Tervünk
                        nemcsak sikerült, hanem jobban megy, mintsem álmodhattuk volna. Csak a
                        kulcslyukon akartam bekukucskálni, s íme, bent vagyok a szobában. Nemcsak
                        megláttam Marit, hanem táncoltam is vele, mégpedig anélkül, hogy tudnám ki,
                        vagy hogy ő tudná, ki vagyok. Mesébe való epizód ez, nem is tudom, hol
                        kezdjem, mert tekintve...</p>
					<p>Eddig tartott a levél, de éppen elég volt Tóthnak; diadalmasan tette le
                        pápaszemét, mint ahogy egy csatából megtérő hadvezér köti le a kardját, s
                        még az okuláré üvegén is visszamaradt valami abból a ragyogásból, ami a
                        szemeiből kisugárzott.</p>
					<p>- Aha! Hát megfogtalak, jómadár! Itt vagy már a lépemen. No, ez megéri a húsz
                        akót!</p>
					<p>Megelégedetten zárta be fiókjába a sárgult levéltöredéket, mely Máli tanténak
                        szólt, míg a Broziktól valót tárcájába tette.</p>
					<p>Ettől kezdve megint a régi ember lett, kedélyes, nyugodt és elégedett. De
                        leginkább feltűnt mindenkinek az az újabb szokása, hogy a legkomolyabb
                        beszélgetés közben egyszer csak minden ok nélkül egy-egy édes mosoly jelent
                        meg az ajkszögleteiben. Különösen Igali előtt volt ez rejtélyes. Csak a
                        poétákon látni ilyet, kiknek pusztán a földi hüvelyük vagyon köztünk, de az
                        eszük valahol a Holdban jár, s ha ott valami kedveset lát, idetelegrafál a
                        szájuknak meg a homlokuknak, az egyikre varázsolván mosolyt, a másikra
                        ábrándos ködöt; jóravaló, okos ember azonban nem nevet, ha valami nevetőset
                        nem hall vagy lát, csak abban az esetben, ha nagyon tele van töltve valamely
                        furfanggal, úgy hogy hébe-hóba elcsöppen belőle.</p>
					<p>Künn a gazdaságban gyakran veszi ezt észre Igali, s találgatja magában, mi
                        lehet. Mindeneket meghányván, egyszer csak, amint szótlanul egymás mellett
                        mennének a csikóiskola felé, ekképpen véli eltalálni: Ez az én bolond gazdám
                        alighanem annak a lakodalomnak örül, pedig ugyan nincs minek. - S ezzel
                        mennek, megkerülve a pajtákat, át a kocsisházak udvarán, egyik se szól egy
                        kukkot sem, csak mikor a három topolynál ráteszi Tóth uram a nagy tenyerét
                        az Igali vállára:</p>
					<p>- Tévedsz, öreg, nem a lakodalomnak örülök én úgy, hanem valami egyébnek.</p>
					<p>Se holt, se eleven nem lett erre Igali uram.</p>
					<p>- Ej no, hm. Csak nem beszéltem megint hangosan? (És ijedte csapott a
                        szájára.)</p>
					<p>- De bizony hangosan beszéltél, bomolj meg. Hát örülök, mondom, mert okom van
                        rá. Tudom, te is örülnél, ha egy beteg leányod volna, és olyan gyógyszert
                        kapnál valahonnan, amitől az jobban lesz.</p>
					<p>- Csak ne legyen drasztikus.</p>
					<p>- Olyan is van, de enyhébb is. Ha a gyengébbik nem használ, elővesszük az
                        erősebbet.</p>
					<p>Azóta aztán a különös gyógyszer foglalkoztatta az Igali uram kíváncsiságát.
                        Találgatta esténként a feleségével, aki ugyancsak nagy pletyka asszony volt
                        s rendkívül kombináló talentum, de semmit sem bírtak kisütni, pedig
                        nyilvánvaló, hogy valami nagy dolog lappang a takaró alatt.</p>
					<p>Jött-ment az idő; elment a hó, megjöttek a vizek; felzúgtak az erdők, és
                        öltözködni kezdtek; kijöttek a rögök alól a napfényre sütkérezni az “istenke
                        tehénkéi”, ahogy az együgyű nép azokat az apró, piros, hosszúkás bogarakat
                        nevezi, melyek a tavaszt bejelentik. A pacsirta ott fenn a megenyhült légben
                        elkezdte csattogtatni a tavaszi himnuszt, amelynek hallatára kieresztette
                        rügyeit a cseresznyefa és a barack, s egyszer csak topp, eléugrott a várva
                        várt virágvasárnap is.</p>
					<p>És ahogy Tóthné asszony annak idején elképzelte az elbűvölő tavaszi napon,
                        melynek mámorító verőfénye egész nap szólongatta a növényeket: “kijöhettek
                        már a virágjaitokkal”, kora délután megindultak Bontóvár felől a Rekettyésre
                        vezető úton a szebbnél szebb úri fogatok. Szent Isten, micsoda lovakat
                        láthatott itt az ember! Hogy jöttek táncolva, kényesen, hányva-vetve a
                        nyakukat, villogó-csillogó szerszámokban. Elöl Noszty Ferkó jött a négyesen,
                        a feketéken, kék-vörös selyem pántlikarózsák a lovak fején kétoldalt. Nem ő
                        maga hajtott, hátul ült most az apja mellett, drága vitézi öltözetben, vörös
                        bársonymentében, medvebőr kalpagban, melyről fehér kócsagtoll lengett (hej,
                        de szép király lenne belőle!), ámbátor az öreg se festett rosszul,
                        gránátszín csurapéjában, fekete
                        kalpagjából pedig akkora vörös leffentyű lógott le, hogy tán ezer forintot
                        is megadhatna érte valami gazdag bontóvári kofa, ha megvehetné nyelvnek.
                        Azután a főispán következett a négy óriás lovával, az anyaföld is megremegni
                        látszott a patkók csattogása alatt. A főispán mellett a neje ült tengerszín
                        bársonymentében, és annak a csatja smaragdok, rubinok; piros, zöld sávokkal
                        festették át a rajtuk nyalakodó napsugarakat. Pillangós magyar főkötőt
                        viselt a méltóságos asszony, apró aranypikkelyek úgy reszkettek, úgy
                        fénylettek rajta, mint a szentjánosbogarak. Valami gyönyörű volt azt látni,
                        hát még a vidám, szép arcot alatta! A főispán térde között tartotta az
                        aranyos kardját, miközben jobbra-balra köszöngetett a falvakon. A szemben
                        ülő Malinka úr ellenben egy virágbokrétával borított pálcát vitt óvatosan.
                        És hol van még a többi! Se hossza, se vége. Rágányosék a címeres batárban. A
                        grófné fején egy akkora strucctoll, mint egy nagy páfrány. Horth úr a négy
                        pej lován, ezüstcsengőkkel, amelyek együtt muzsikát vertek ki, mint a koreai
                        király palotája ereszén az üvegharangok. Négyes pónifogaton jöttek a kis
                        Horth kisasszonyok, a nyoszolyóleányok, egy kis törpe ember volt a
                        kocsisuk, és egy nyolc-tíz éves kölyök ült mellette a bakon inasnak,
                        ezüstpitykés dolmányban, ezüstpaszomántos piros sapkában - olyan édes
                        látvány volt az egész, mintha valahol a liliputiak országában volnának
                        elvarázsolva. De ki győzné mind elszámlálni a ragyogást, a pompát? Azt a sok
                        csipkét, brokátot, a tömérdek bársonyt, drágakövet? A szem is elfáradt,
                        mire a tizedik, tizenkettedik hintó is átszaladt előtte, mint egy tündéri
                        álom. Hiszen csak egy perc, meg se lehetett jól nézni. Sőt a végén már a
                        feje is kóválygott az embernek, s úgy rémlett neki, a tömérdek kápráztató
                        színbe belefáradva, mintha ő maga is egy papagájjá változott volna. Már
                        szinte az ment látványosságszámba, ha valamely egyszerűbb rokon hétköznapi
                        fogata hozott be változatosságot. Klementy szerkesztőt például, aki két
                        rossz gebétől vont nyihóc fiákeren ment, megéljenezték a falvakon, mert a
                        szegénység is mulattató látvány ott, ahol ritkaságszámba megy.</p>
					<p>Minden ablak megnyílt, amerre a hintók elrobogtak. Kandi asszonyfejek
                        jelentek meg a muskátlis virágcserepek mögött, nem egy leány sóhajtott, s
                        elmerengett aztán, hogy vajon mit csinál, miről gondolkozhatik most Tóth
                        Mari?</p>
					<p>Némelyek kiszaladtak az utcára, kiálltak a kapuk elé, s utánabámultak a nagy
                        porfelhőnek, mely a násznép nyomában kerekedett.</p>
					<p>- Hm, sokra vitte dolgát ez a Tóth Mihály - mondogatták. - Pedig azt mondják,
                        pék volt Amerikában. S ihol ni, most már méltóságos asszony lesz a
                        leányából. Megérdemli különben, olyan, mint a galamb. Mit is csinál
                        szegényke a sok páva között!</p>
					<p>A legnagyobb érdeklődés természetesen Rekettyésen nyilvánult. Majd az egész
                        falu künn volt az utcán, sorfalat képezve a Tóth-kúriáig. A férfiak
                        tiszteletteljesen levették a kalapjaikat, míg a násznép átment. A kutyák
                        lefeküdtek lustán a kapuajtók elé, és nem ugattak, hanem csendes
                        filozófiával pislogtak és morogtak. Talán azt morogták, hogy be jó úrnak
                        lenni. Kutya azonban nem sok volt a parasztporták előtt, mert a jobban
                        értesült részük ott portyázott a Tóth-porta épületeinek tömkelegében, ahol
                        különféle pecsenyeszagok javították meg a levegőt, s bűbájos sercegések
                        hangja izgatta finom hallószerveiket.</p>
					<p>Tóth Mihály az ambituson fedetlen fővel fogadta az egyszerre bezúdult előkelő
                        urakat, finnyás hölgyeket. “Isten hozta nálunk, isten hozta.” Azok megrázták
                        a kezeit, megölelték, kedves bátyámuramnak vagy öcsémnek szólították, az
                        asszonyok közül a nyájasabbak még csókot is cuppantottak a szépen beretvált,
                        ráncos képére. A kedves asszonynéni után tudakozódtak, aki bent a nagy
                        szobában a pecsenyékkel, frissítőkkel fejedelmileg megrakott asztalok körül
                        foglalatoskodott, s egyik ölelő rokoni karból a másikba jutott, a kis
                        tatár hercegek pláne kezet csókoltak. “Ó, édes gyönyörűségek, ne fárasszátok
                        magatokat.” Csupa mosoly, csupa vidámság, csupa cukor volt minden: a
                        kinyitott szobákat, vagy hatot, zsúfolásig megtöltötték, a nagy tolongásban
                        szinte elvesztették egymást az együvé tartozók. Kopereczky a feleségét
                        kereste, s panaszkodott, hogy a menyasszonyt még nem látta.</p>
					<p>- Pedig azt most volna jó látni - felelte Horth.</p>
					<p>- Miért?</p>
					<p>- Mert bizonyosan most öltözködik.</p>
					<p>Klementy a büféasztalhoz telepedett. A tatár hercegnő Noszty Ferivel ütődött
                        össze.</p>
					<p>- Egzekúció! - kiáltá. - Hol az egy mázsa
                        bonbon?</p>
					<p>- Megnyerte, Máli néni, megnyerte - raccsolta ragyogó arccal. - De mégis az a
                        sorja, hogy előbb én jussak a cukromhoz.</p>
					<p>- Ahhoz már nem sok idő kell.</p>
					<p>Feri kihúzta az óráját és sóhajtott:</p>
					<p>- Ó, jaj, még egy egész negyedóra!</p>
					<p>Klementy, aki kibékülési koccintásra hívja föl a büfé körül szorgoskodó
                        Igalit, bizalmasan súgja a fülébe, Ferire célozva:</p>
					<p>- Még nem is övé a rekettyési uradalom, és máris raccsol.</p>
					<p>Igali a fejét csóválja, s elvegyülvén a vendégek között, hangosan
                        gondolkozik:</p>
					<p>- Az esze tisztul tán Tóthnak, hogy ezt az imposztort is meghívta.</p>
					<p>- Tessék, tessék, uraim, hölgyeim - tipeg-topog fürgén, újdonatúj
                        cinóberszínű selyemruhájában Tóthné -, egy kis frissítőt. Ugyan kérem,
                        falatozzanak egy kicsit. A kocsi kirázta már az ebédet. Tessék, kérem
                        alássan. Vagy lesz vacsora, vagy nem lesz. Igen örülök, hogy szegény házamat
                        megtisztelték. Nagy szerencse az ránk nézve. Ne adjanak, kérem, kosarat. Ha
                        tudnák, milyen szívesen látom. Ó, istenem, istenem. Itt van ez az őzecske,
                        fiatal, puha, mint a vaj, az uram lőtte. Az meg ott vaddisznó. Alul van a
                        soványabbja. Jaj, hiszen a lelkemet is odaadnám.</p>
					<p>Ilyen szíves kínálgatások között egyszer csak úgy elgurult valahová a jó
                        asszonyság, mint ahogy egy gyűrű szokott elgurulni; nem látta többé senki.
                        Egyik-másik kereste. De aztán magától is rájöttek, hogy bizonyosan Marit
                        öltözteti most. A menyasszonnyal mindenféle bajok vannak ilyenkor. Elájul,
                        akaratos, szeszélyeskedik, valami elromlik a toaletten, egy kapocs lepattan
                        valahonnan, a cipő nem akar felmenni. Nosza, hamar egy kis rizsport kell
                        beleönteni. Szaladj, fiam, Klári, keresd meg valahol.</p>
					<p>Noszty Feri egyre türelmetlenebb lett. Az óra már el is hagyta a négyes
                        számot, és még mindig nincs itt. A násznép is kezd türelmetlen lenni. Az
                        egyik rész kíváncsi, a másik része már szeretne átesni rajta. A párok
                        igazodnak, milyen sorrendben mennek majd a templomba. Kopereczky megunta
                        tartani a nászbotot, az öreg Rágányos már tarokkhoz szeretne ülni (kár az
                        időért), a Boccaccio-jelmezekbe bújtatott Homlódy fiúk minduntalan
                        birkózásba kapnak, félős, hogy kárt tesznek az apródi ruhában, mielőtt a
                        parádén átesnének. Klementy már minden toalettet följegyzett, csak a
                        menyasszonyé van hátra. Az bizonyosan Worthtól való, s ritkított garmonddal
                        lesz szedendő. Az asszonyok a százezer forintos kelengyét szerették volna
                        látni és megbírálni, de senki se volt, aki megmutassa, s akitől kérdezték,
                        mind azt mondta, hogy nem tudja, hol van. A Leviczky kifent bajusza idegesen
                        rángatózik. Noszty Pál unatkozva csórikálja markában a három gutaütés ellen
                        való gesztenyéjét - szóval mindenki türelmetlen. “Ejnye, de sokáig öltözik.”
                        De legtürelmetlenebb a vőlegény. Váltig kérdezgeti a fel s alá szaladgáló
                        inasoktól, szobaleányoktól, akit házbelit előtalál, mennyire van már a
                        kisasszony, de csak vállat vontak, hogy nem tudják, s olyan ostobán óvatos
                        arcot vágtak (kivált a fehérnépje, melynek az arcán jobban meglátszik a
                        zavar), mintha valami nagy turpisság iránt vallatná őket a csendbiztos.</p>
					<p>- Ha nem tudod, eredj, fiam, Klára, kérdezd meg. Mondd meg, hogy siessen a
                        kisasszony, hogy már nagyon várjuk.</p>
					<p>Fiam Klára, ment, de többé vissza nem került. Ejnye, ez mégis furcsa! Feri
                        bosszankodni kezdett.</p>
					<p>- Hopp, Julcsa lelkem, tedd le csak hamar azokat a tányérokat, keresd meg
                        Mari kisasszonyt, s gyere jelenteni, mi van vele, hogy még fel nem öltözött.
                        De itt legyen az egyik lábad!</p>
					<p>Lelkem Julcsa is eltűnt, és ő se került vissza többé.</p>
					<p>Az óra pedig elütötte az egynegyed ötöt, azután megint olyan nyugodtan
                        ketyegett tovább, mint azelőtt. Feri azonban tűkön állt, s hetykén szólt oda
                        Kopereczkyhez:</p>
					<p>- Majd megnézem én magam.</p>
					<p>Nagy nehezen utat hasított magának az ebédlőben és az ebédlőtől balra eső
                        kisebb szobában a rezgő-mozgó atyafiság közt, miközben díszkardja a lábakba
                        és a szoknyákba akadozott, bomlottul csörömpölvén. A kis szobából egy szűk
                        átjáró vezetett a nők intimebb szobáiba, s ebből egy kis ablak nyílt a ház
                        mögötti gazdasági udvarra.</p>
					<p>Végigment a sikátorszerű átjárón, s a Tóthné szobáján megnyomta a kilincset,
                        de be volt zárva (a Mari leányszobájába pedig csak a Tóthné szobáján át
                        lehetett jutni). Kopogott, de semmi életjel. Megfoghatatlan!</p>
					<p>Nyugtalanul tekingetett szét, mikor egyszerre megpillantotta a kis ablakon
                        keresztül, hogy a gazdasági udvaron, mely csak ebből a kémlelőablakból volt
                        áttekinthető, éppen e pillanatban kászmálódik föl Tóthné egy zárt batárba,
                        mire pattan az ostor, s nyomban megindul a batár.</p>
					<p>Az is feltűnő volt, hogy egy félszer alatt vagy harminc-negyven béres
                        dangubál, és pálinkát iszogat, botokkal, vasvillákkal vannak fölszerelve,
                        mint valami verekedésre készülő tábor.</p>
					<p>Itt valami különös történik! Rossz sejtelem nehezedett rá.</p>
					<p>El, vissza! Embert, asszonyt, tyúkszemet, uszályt nem tekintve, valóságosan
                        átdöfködte magát a násznépnek hagyott három szobán, ment egyenest a balra
                        eső lakosztály felé, melynek a legvégén a Tóth úr esztergaszobája is volt -
                        hátha ott öltöztetik Marit, a könyvtárszoba melletti benyílóban.</p>
					<p>De mikor a harmadik szobába ért, éppen akkor lépett ki a könyvtárszoba
                        ajtaján Tóth Mihály, négy szivardobozt hozva a hóna alatt.</p>
					<p>Be sem várva, míg közelebb jutnak, riadtan és mohón kiáltja eleibe Feri:</p>
					<p>- Hová ment a mama?</p>
					<p>Tóth Mihály rápillantott, az a ravasz, rejtélyes mosoly jelent meg az
                        ajkszögleteiben, melynek értelmét olyan régóta találgatja Igali.</p>
					<p>- A feleségemet tetszik érteni? - felelte Tóth uram csendesen, és olyan
                        nyugodtan, mint egy pátriárka, hogy e nyugalomtól szinte visszaigazodott
                        Feri megfeszült idegzete is. - A feleségem elutazott.</p>
					<p>- Hogy lehet az? - pattant fel Feri azzal a kritikusi fennhéjázással, mint
                        mikor valami szarvashibát lát meg egy konceptusban.</p>
					<p>Tóth úrnak még csak a szempillája se rezdült meg, olyan üres, egyszerű
                        beszélgetésnek találta ezt.</p>
					<p>- Hát úgy lehet, hogy már a kellemesebb részt, kedves vendégeink érkezését
                        átélvezte, mindig vágyott erre, és most, mikor a kellemetlen részek fognak
                        következni, elutazott.</p>
					<p>Ez furcsa felelet volt. S kivált a keserű íz, mely a hangjából kiérzett.
                        Mélységes csend állott be. A zsibongó, beszélgető tömeg, mely a harmadik
                        szobába szorult, egyszerre megnémult. Tóth Mihály pedig ezalatt átadta a
                        szivarládákat az odasiető Igalinak, aztán előrelépett az ajtótól, de nem
                        abban az igénytelen, görnyedt állásban, hanem olyanban, mint egy tigris, aki
                        ugrásra készül.</p>
					<p>- Nem értem - mondta Noszty Feri tompán, s látszott, milyen nehezére esik
                        magát visszatartani valamely élesebb szótól. - Az ilyesmi nem szokás nálunk.
                        És hol van Mari?</p>
					<p>- Mari is elutazott!</p>
					<p>Úgy süvített ez a három szó a levegőben, mint egy kilőtt parittyakő.</p>
					<p>De talált is: Feri megtántorodott.</p>
					<p>- Az nem igaz - hebegte, s olyan vörös lett, mint a skarlát.</p>
					<p>Leírhatatlan zavar támadt. A mindenütt jelenlevő Klementy egy szempillanat
                        alatt megvitte a hírt a szomszéd szobákba, pár szóval megmagyarázva, miről
                        van szó.</p>
					<p>- Teringettét - hápogott az ujjait petyegetve -, a lap alighanem rendkívüli
                        kiadásban fog holnap megjelenni!</p>
					<p>Mindenki ebbe a szobába iparkodott, de a másikba is elhallatszott a Tóth
                        Mihály hangja; most meg már olyan volt, mint a mennydörgés.</p>
					<p>- De bizony elutazott még az éjjel, a Velkovicsné sógornőmmel, és sohase
                        kerül többé erre a vidékre vissza.</p>
					<p>- Mi ez, mi? - kiáltá közbe Kopereczky, és be akart a harmadik szobába
                        furakodni, de lehetetlen volt. Rágányosné az otkolonos üvege után sikított,
                        hogy hozzák hamar. (Az bizony megvan, de valahol Bontóváron.) Homlódyné
                        fölszisszent, mint egy kígyó: “Meg vagyunk gyalázva!”, majd oldalba lökte
                        legyezőjével távolabb álló férjét.</p>
					<p>- No, lássunk most benneteket, akik nadrágot viseltek.</p>
					<p>A Tóth Mihály hangja pedig még csak jobban viharzott, és szinte zúgott, hogy
                        a falak is rengtek belé.</p>
					<p>- Ön, Noszty Ferenc úr, olyan gyalázatosan bánt a leányommal, hogy meg
                        kellett neki szereznem az elégtételt, mely tiszteletre méltó rokonainak
                        megjelenésében nyilvánul. Igen sajnálom, s bocsánatot kérek, hogy ide
                        kellett őket fárasztanom, de legalább attól a szégyentől menekedjék szegény
                        gyermekem, mintha a történtek után a család nem akarta volna fölvenni maga
                        közé. Bizonyára vannak önök közt, uraim, gentlemanek, akik tudják ezt
                        méltányolni. </p>
					<p>Ferinek minden vére arcába tódult, orrcimpái reszkettek, melle zihált, s az
                        utolsó szavakat nem is hallva (már ekkor erőt vett rajta a vadállati düh),
                        Tóth felé rohant.</p>
					<p>- Láttam az udvarban a felállított vasvillás, fütykösös béreseit - kiáltá -,
                        de én nem ijedek meg azoktól!</p>
					<p>- Hja, aki háborúra készül - mosolygott Tóth Mihály ingerkedőn -, táborának
                        is kell lennie, olyannak, amilyennek.</p>
					<p>- Ezt nem hagyjuk annyiban! - ordítá, s kitépte magát az őt visszatartó
                        kezektől. - Ezért leszámolunk, pékmester! Leszámolunk!...</p>
					<p>S vérbe borult szemei vészjóslóan forogván üregeikben, fölemelt ökleivel
                        már-már rávetette magát Tóthra, mikor egyszerre megnyílt a könyvtárszoba
                        ajtaja, s egy magas, délceg katona lépett be, és rászólt éles hangon:</p>
					<p>- Akar ön valamit?</p>
					<p>Noszty Ferenc hátrahőkölt az ismerős hangra, s félénken felpillantott,
                        ahonnan a kérdés jött.</p>
					<p>Stromm ezredes állott a küszöbön összefont karokkal, és ismétlé:</p>
					<p>- Mit akar?</p>
					<p>Noszty karjai lankadtan estek le, s halotti sápadtság borította el arcát.</p>
					<p>- Haza akarok menni, ezredes úr - nyöszörögte szánalmas, megtört hangon.</p>
					<p>Egy negyedóra múlva magányos fogat száguldott a Bontóvár felé vezető úton,
                        utána vagy tízperces hézag jött, s csak akkor következtek megint hosszú
                        sorban a pompás szerszámú négyesek. Amerre mentek, a népek újra kiszaladtak
                        bámulni. De most még jobban bámultak. Ejnye, de rövid lagzi volt Tóthéknál!
                        Hogy lehet ez? És nini: nem is hozzák sehol a menyasszonyt.</p>
					<p>A magányos kocsiban Noszty Ferenc ült. Előbb osont ki az udvarra, előbb
                        fogatott be, mint a rokonok. Röstelkedett előttük. Lehorgasztott fejjel,
                        összeesve ült egy darabig, de a tavaszi napsugár, mely füveket és virágokat
                        hoz a rétnek, új lombokat a fáknak a levetettek helyett, elkezdte őt is
                        nyalogatni, égő sebét gyógyítgatni. S amint egyre távolodott Rekettyéstől,
                        némi enyhítő, vigasztaló gondolatok lopóztak a bénító levertség érzései
                        közé.</p>
					<p>...Hiszen elég nagy a világ. És van benne elég leány. Szebbnél szebbek,
                        édesebbek. A hozományok se vesztek még ki. Ej, csak egészség legyen és egy
                        kis tűrhető kártyajárás.</p>
				</div>
			</div>
			<div>
				<head>Utóhang</head>
				<p>Az erdők elpusztításával elvesztek a bennük lakozó nagy állatok, bölények,
                    medvék. Hiszen természetes valami. Éppúgy elpusztította a folytonos civilizáció
                    és az iskola előnyomulása a babona, a miszticizmus sötét rengetegeit, tehát
                    szükségképpen el kellett tűnniök e kiirtott homályokból a meséknek. A fantázia
                    szívesebben táplálkozik a sejtésből, mint a tudásból. A nagy mesemondók eltűntek
                    tehát a föld színéről, és vissza se fognak térni többé. Dumas, Hugo Victor és
                    Jókai után bezáródik a kapu, és nem valószínű, hogy még valamikor
                    megcsikorduljon sarkaiban.</p>
				<p>Az elbeszélő és a színi irodalom most már a hétköznapi életből meríti tárgyait.
                    De még nem egészen. Még mindig sok nyűgözi a konvencionális sablonokból. A
                    szabályszerű elbeszélő művek (az akadémiai recept szerint írottak), bizonyos
                    unalmat keltenek, mint a szabályosan épített házak. Semmi sem lehet egyhangúbb,
                    látjuk a nagy városokban. Holott a falusi házikók, hol az emberek külön-külön
                    szükséglete és ízlése érvényesül a legegyszerűbb formákban, változatos, kedves
                    képet nyújtanak.</p>
				<p>Csodálatos, hogy az emberiség e tekintetben milyen fiatal még, és mennyire tele
                    van naivsággal. Főleg a színpadi művek közönségénél tapasztalható. - Ott ül a
                    nézőtéren, s látja a darab legelején, milyen rosszul áll az egymást szerető
                    fiatalok dolga, s még csak jobban romlik a második felvonásban: elszorult
                    lélegzettel, remegő aggódással várja a fiatal pár sorsát. Pedig csak a színlapra
                    kell vetni egy tekintetet, s ha az áll ott, hogy “vígjáték”, még az angol bank
                    sem olyan biztos, mint a házasság az utolsó jelenetben.</p>
				<p>Nemde különös, hogy egy az érdeklődés megfeszítésére igyekvő műben előre meg
                    legyen határozva a végkifejlődés. Hát az életből van ez véve? Ó, istenem, az
                    élet nem olyan jóságos, hogy ezt garantálná a fiataloknak! Hiszen a konfliktusok
                    nem volnának konfliktusok, ha muszáj volna jól végződniök... Inkább csak azért
                    lehet ez így, mert a közönség még fiatal, s nem bánja, ha az történik a
                    darabban, amit ő óhajt, hogy történjék. De nem kell-e egyszer ennek is
                    megváltoznia, ha a közönség öregebb lesz?</p>
				<p>Meggyőződésem, hogy úgy a színpadi, mint az elbeszélő témáknak még mindig jobban
                    kell közeledniök az élethez, lehányván azokat a békókat, melyeket az esztétika
                    az öreg témákra azoknak a gyermekkorában rakott.</p>
				<p>E szabályokból némelyek - még a legjobbak, a szinte nélkülözhetetlenek közül is -
                    ártanak a természetességnek, és rontják az illúziót. Még tán a kerekdedség, a
                    frappáns fordulatosság is. Hogy egy rossz hasonlattal éljek (de talán nem is
                    rossz): ha egy ruhának azt az illúziót kell keltenie, hogy élő emberről van
                    lehúzva, azt akkor nagy hiba kivasalni, ámbár különben a kivasalt ruha szebb.
                    Úgy ám, de az élő ember idomait jobban mutatná kivasalatlanul.</p>
				<p>Kétségtelen, hogy az elbeszélés a meséből keletkezett. A “hol volt, hol nem volt”
                    és a “még most is élnek, ha meg nem haltak” két cölöpe közt mozgott. Ez a
                    tartalom lassanként beoltatott megfigyelésekkel és a közönséges hétköznapi
                    viszonyok és élmények fájáról lenyesett gallyakkal. A tündérek helyébe vérből és
                    húsból való emberek állíttattak be, kiket emberi szenvedélyek mozgatnak, s
                    emberi csapások és szerencsék érnek.</p>
				<p>De ha a meséből lett a regény, s levetve gyermekcipőit, amint attól folyton
                    távolodott fejlődésében, éppannyira bizonyos, hogy útja végére még el nem
                    jutott; még most is sok a mesterkéltség benne, s a cselekmény szimmetrikus
                    fölépítésében, az összefutó szálak elrendezésében a csináltság erősen érzik. Az
                    olvasó első tekintetre észreveheti a történet kompozícióján s anyagán is az író
                    kezét és ízlését, holott csak a kidolgozáson és fölfogáson volna szabad
                    éreznie.</p>
				<p>Világos tehát, hogy az elbeszélő irodalom még mindig megy előre. Megy, de
                    hová?</p>
				<p>Én úgy gondolom, hogy a hírlapírói riport felé. Itt fogja valahol megtalálni a
                    tökélyt. De persze éppúgy nemesítse meg a riportot ezután, mint ahogy
                    megnemesítette azelőtt a mesét. Nincs az a becses írói tulajdonság, mely ne
                    érvényesülhetne ebben a rámában is.</p>
				<p>A riport az egyetlen, mely a maga eredeti természetességében folyik.
                    Legközvetlenebb rajzolata a valóságnak, s azonfelül szabad és független a
                    szabályoktól. Valóságos “vadon gyermeke” a lapok roppant betűerdejében. A
                    riporter közli velünk a nyers eseményt, felvonultatja az abban részt vett fő- és
                    mellékalakokat, anélkül hogy kénytelen volna életfolyamatukból többet nyújtani,
                    mint amennyit az esemény megértése kíván. A riporter elmondván az eseményt,
                    éppen azon módon, mint aki szőtte, maga a Végzet, szélnek ereszti az abban
                    szereplő személyzetet, menjen ki-ki a maga útján, más érdekes vagy nem érdekes,
                    de ezzel többé nem összefüggő események elé, holott az elbeszélő írónak (eddig
                    legalább) kötelessége volt ezeket az alakokat mindvégig összetartani, és munkája
                    folyamán vagy végén róluk az olvasónak számot adni, hogy mi lett belőlük
                    azontúl.</p>
				<p>Mesterségünk jövőjére vonatkozó ilyenforma sejtelmek kapcsában tettem meg a
                    kísérletet a fentebbi elbeszéléssel. Úgy képzelem a dolgot, mint rendszerint
                    szokott történni a társaságokban, hogy szó van valamiről, mire egyik is, másik
                    is előhoz egy esetet vagy egy példát, mely bizonyít vagy megvilágít. Nos,
                    mondjuk, hogy a “kicsikart” házasságok némely fajtája van szőnyegen, s a disputa
                    folyamán az én igazaim mellett felhoznám a Noszty fiú esetét Tóth Marival, s
                    mikor a történet bizonyító magvát elmondottam, mintha ezzel be is fejezném, nem
                    törődve a személyek további sorsával. Épp ahogy a vonat beérvén végállomására,
                    megáll, és nem megy tovább, habár maguk az utasok még be nem végezték az
                    útjukat.</p>
				<p>Csakhogy ezzel az újítási vággyal kapcsolatosan előugrik a kétely is. Birkóznak,
                    birkóznak, és nem bírják egymást földhöz vágni. Az újítási vágy nagy
                    hetykeséggel veri a mellét: “Hiszen igazam van”, a kétely ellenben titubálva mérlegeli: Hátha csak a patkót vertem fel
                    megfordítva a Pegazusra, s a lábnyomokat tekintve, magamat is megtéveszt a
                    hátra való menés, mely előre való menésnek látszik?</p>
				<p>Ilyen viszonyok között nem mervén dönteni se ide, se oda, legokosabbnak látszott
                    egy kis barátságos egyezkedést kötni a két birkózó között, vagyis megtenni a
                    kísérletet, de mindjárt azzal az engesztelő szándékkal, hogy a következő
                    könyvemben, ha az Isten erőt és kedvet ad, tovább folytatom Bontó megyei
                    ismerőseink sorsát.</p>
			</div>
		</body>
	</text>
</TEI>