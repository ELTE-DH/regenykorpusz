<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU06691" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Ingovány</title>
				<author ref="viaf:19708135">Bársony István (1855-1928)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">36412</measure>
				<measure unit="pages">81</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Ingovány</title>
					<date>2009-02-04</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/06600/06691"/>
					<respStmt>
						<resp>Original Electronic Edition</resp>
						<name>Kiss András</name>
						<name>Ollé Krisztián</name>
						<name>Varga Mónika</name>
					</respStmt>
				</bibl>
				<bibl type="printSource">
					<title>Ingovány</title>
					<author>Bársony István</author>
					<pubPlace>Budapest</pubPlace>
					<publisher>Singer - Wolfner</publisher>
					<date>1901</date>
					<ref target="https://mek.oszk.hu/05900/05909/"/>
				</bibl>
				<bibl type="firstEdition">
					<title>Ingovány</title>
					<author>Bársony István</author>
					<date>1901</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-27"/>
		</revisionDesc>
	</teiHeader>
	<text>
		<body>
			<div type="chapter">
				<head>Csellő felé</head>
				<p>Délután négy óra volt s a barkácsi vasútállomásra éppen berobogott a
                    személyvonat.</p>
				<p>A rezes orrú kalauz élesen és vontatva kiáltotta: »egy peeerc!« - s aközben egy
                    első osztályú kocsihoz futott, hogy az ajtaját kinyissa.</p>
				<p>Egy nő szállott ki a kocsiból, s mialatt a kalauz, jó borravaló reményében, maga
                    segített leadogatni egy vasúti málházónak a kis bőröndöt és a kalapdobozt:
                    tétovázva tekintett körűl.</p>
				<p>Az állomás mögött egyetlen fogat várt. Négyes a javából. A lovak toporzékoltak a
                    türelmetlenségtől; sallangos szerszámjok vadonat uj volt; a bakon kéklibériás,
                    fehér zsinóros, nyegle kocsis ült s úgy csittította a lovakat, hogy
                    fincoltatásnak is beillett volna.</p>
				<p>A kalauz megkapta borravalóját s a nő kisietett az állomásról.</p>
				<p>- A Sárdyék kocsija ez? - kérdezte odakint a kocsist.</p>
				<p>- Kezét csókolom nagysága, igenis.</p>
				<p>- De ezen nincs hely a nagy ládámnak.</p>
				<p>- Azt majd az igás hozza, csókolom a kezit. Már itt is van, ni.</p>
				<p>Csakugyan, éppen befordult az akáczfák alá két erős muraközi deressel az urasági
                    igás.</p>
				<p>A nő átadta neki a podgyász-levelet s maga könnyedén szállott be a rugalmas
                    kocsiba.</p>
				<p>- Mennyire van ide Csellő? - kérdezte a kocsist.</p>
				<p>- Két órányira; de ha nagysága parancsolja, megjárjuk másfél alatt.</p>
				<p>Fiatal suhanc volt a kocsis; még csak ezután kerülhetett sor alá. Ebben a korban
                    a parasztember még nem zárkózott, mint később elég gyakran. Öntudatlanúl is
                    elárulta a legény, hogy hevíti, sarkantyúzza valami. Ki akart volna tenni
                    magáért, - nyilván, hogy kedvében járjon annak, aki most rá van bízva.</p>
				<p>Az igaz, hogy féltős portéka volt. A mai nap után elmondhatta magáról a
                    kocsis:</p>
				<p>“Én is voltam valaha</p>
				<p> Szép asszonynak kocsisa”...</p>
				<p>Asszony volt-e, leány volt-e, azt kitalálni nehéz lehetett. Különben is mit ért
                    ahhoz a paraszti ember, aki nem tudhatja az úri öltözködés divatját.</p>
				<p>A maga fajtájabelinél könnyű azt megösmerni; asszony nem hordja úgy a haját, mint
                    a leány, másképen is köti be a fejét. Ezek az úrfélék nem adnak arra semmitsem.
                    Kalap-kalap, egyik olyan, mint a másik, csakhogy ki szélesebb karimájú, ki
                    keskenyebb. Punktum.</p>
				<p>Ilyesmiket gondolt magában Gyurka kocsis és várta a parancsot, hogy szabad-e hát
                    kiereszteni a suhogót. Magától még sem merte. Ha megizzad a gyeplős, meg az
                    ostorhegyes, a két remek Gidrán-csikó, abból nagy patália lehet otthon.</p>
				<p>- Nem bánom, siessünk, - mondta a vendég.</p>
				<p>Milyen furcsa a hangja, mint a sárgarigóé, gondolta Gyurka, s nagy feszengéssel
                    egyenesedett ki a bakon. Kieresztette az ostorát, egyet csördített vele,
                    megcsípte a csapóval az ostorhegyes nyakát; arra a négy gyönyörű állat megkapta
                    a kocsit s nekivágott a nagy világnak, mintha meg sem akarna állani, amíg a
                    végére nem ér.</p>
				<p>A nő nem igen szokhatott ehhez, aggodalmasan kérdezte: nem lesz baj? hallja!</p>
				<p>A legény peckesen ült a helyén, egy kicsit visszafordult, úgy felelt, büszke
                    önérzettel: ne tessen félni; én hajtok!</p>
				<p>Nem telt bele két perc s már kint robogott a fogat a síkon, a gyepes réti uton,
                    amely eleinte még porzott ugyan, de hova-tovább beleolvadt a pusztába, s
                    nemsokára már csak a kerékvágás alatt megfonnyadt fű mutatta, hogy merre
                    kígyózik.</p>
				<p>Szeptember eleje volt s a nap jó melegen sütött. De a pusztai szél, meg a gyors
                    hajtás, egészen elvette a nap erejét. A nő kissé kinyitotta a száját, úgy szívta
                    be nagy gyönyörűséggel a mezei levegőt.</p>
				<p>Érdeklődve nézett széjjel az egyhangú és mégis szép tájékon. Azzal a tekintettel
                    jártatta szemét minden irányban, amely elárulta, hogy új neki ez a világ, ez a
                    véget nem érő róna, amelynek csak egy dísze van, de az csudaszép: az a remek
                    zöld, a mi egy-egy jó eső után mindjárt jelentkezik a mezőségen.</p>
				<p>Ez a zöld mindent beborított a tájékon. Jobbról egy ezer holdas legelő terült;
                    rajta itt-ott vadvizes laposok látszottak; arról lehetett megösmerni az ilyen
                    pontokat, hogy a környékükön sokkal sötétebb volt a fű s bíbicek röpködtek
                    fölötte. Ha leszálltak, el is tűntek a pocsogóban, a sima mezőn ellenben
                    csapatosan futkostak, bogarásztak.</p>
				<p>Balról már nem volt a síkság ennyire nyílt, de még zöldebb, még bujább. Arra
                    terült a széki mocsár. Kezdődött alacsony zsombikossal, amely belehajlott a
                    sötét kákába; azután jött a hajlós gyékény s végül a susogó nád. Az pedig úgy
                    folyt egymásba, mint a rengeteg. Ha a szél végigsuhintott rajta: zöld árnyék
                    szaladt át fölötte, bús sóhajtással. Nem tudni az ilyen árnyékról, hol
                    kezdődik; nem látni, hol végződik.</p>
				<p>- Merre van Csellő? - kérdezte a nő.</p>
				<p>A kocsis a legelő felé mutatott, jobboldalt. Arra. - S mindjárt hozzátette:
                    »Amott, a másik oldalon, a nádason túl, látni egy facsoportot, az a tekintetes
                    Zalár úr tanyája.«</p>
				<p>A nő megrezzent. Arca egy pillanatra még pirosabb lett. Eltűnődött. Merengve
                    nézett az égre. Odafent apró, kerek, fehér foltok úsztak; alakra olyanok, mint a
                    tearózsa. Kifodrosodtak, betüremlettek, középütt mintha legsűrűbbek lettek
                    volna. Még a szára is látszott némelyiknek. Még az illatukat is mintha érezni
                    lehetett volna.</p>
				<p>A kocsislegénynek az főtt a fejében, hogy sose látott még ő olyan hajat, mint ezé
                    az új nagyságáé. Szinte meggyúlt, amikor rásütött a nap.</p>
				<p>Lehet, hogy festve volt, de azt a legény honnan sejthette volna? Az igaz, hogy
                    ragyogott, mint az arany. S úgy folyta körül a nő arcát, mintha keret lett
                    volna. Rá volt fésülve a fülére, amelynek csak a cimpájából látszott ki egy
                    piciség. S az egész arc fiatal volt és bájos; de mintha mégis egy vonása
                    húzódott volna el rajta a bágyadtságnak. A szája körül volt valami, ami dacot és
                    zárkozottságot sejtetett. Pedig a szája felséges volt. Íves, piros, finom,
                    kicsike. Nem duzzadt; inkább keskeny; de még a levegőt is csókolta, amint csak
                    egy szóval is megszólalt.</p>
				<p>Széles karimájú, fehér úti kalapját kissé a szemére húzta, úgy nézett - szinte
                    lopva - a Zalár-tanya felé.</p>
				<p>*</p>
				<p>Jóval azelőtt, hogy a Sárdy Tamás kocsija kirobogott a barkácsi állomásról, egy
                    fekete leány sietett végig a csellői legelőn.</p>
				<p>Vörös viganója volt, s hogy könnyebben lépjen, feltűzte a csípejére; így aztán
                    térden felül látszott a lábaszára.</p>
				<p>Ilyen barnára már nem éget a nap, ezzel csak születni lehet. Göndör, borzas haja
                    is olyan volt, mint az éjszaka árnyéka. Keze-lába pedig csak egy csöppség.
                    Kivált a keze úri kisasszonynak is beillett volna. Dolognak ugyan nem volt nyoma
                    rajta.</p>
				<p>Kebléből fehér papiros csücske kandikált ki. Egy levél volt az. Most jött a leány
                    a cégérdi postáról; az volt legközelebb a Zalár-tanyához, oda szólt a levél.</p>
				<p>A fekete leány a szeme elé tette a kezét, úgy nézett végig a rónán. Megakadt a
                    tekintete egy fehér folton. Ott legelt a gulya. A Sárdy Tamás kis gulyája, amely
                    mellett Sámson, a törpe gulyás, szokott gunnyasztani.</p>
				<p>A fekete leány mosolygott s arra vette az útját. Hogy boszankodik majd Sámson
                    megint! vagy tán nem is boszankodik olyan nagyon. Csak úgy mutatja; magában
                    pedig örül. A kis Sámson! a pici Sámson! a szerelmes bolond Sámsonka!</p>
				<p>A cigányleány tudta, kitalálta, hogy bomlik utána az apró gulyás. Melyik nő nem
                    tudja az ilyet? - Olyan ostobának, olyan mulatságosnak találta a kis
                    vakarcsembert. Hogy ő! ... a fekete rózsa, aki után urak vesztek már meg, szíves
                    legyen egy szurtos gulyáshoz! Ő, a Zalár uraság «fekete rózsája»!</p>
				<p>De azért, hogy közeledett a gulyához, megigazgatta a haját; néhány székfűvirágot
                    tépett, azt dugta sötét fürtei közé, összevissza, hogy úgy látszott, mintha kis
                    csillagok jelennének meg az éjszakában.</p>
				<p>Még a viganóját is leeresztette, de csak kurta volt az azért. Derekát riszálva
                    haladt; aki messziről nézte, elkáprázhatott bele s azt gondolhatta: «ni ott,
                    mekkora pipacs! hogy lengeti a szél!» - Mert a vörös viganó alja minden lépésnél
                    oldalt suhant: jobbra-balra, - jobbra-balra,</p>
				<p>A gyepen egy helytt barna pont volt. Ott lopta Sámson a napot. Hanyatt feküdt a
                    szűrén. Talán elnyomta a meleg s aludt. Hogy el lehetne most lopni a
                    makra-pipáját!</p>
				<p>Igen, de ott van Pandúr is, a nagy fehér komondor. Az, a bolond, még a fecskét is
                    megugatja, ha közel jön hozzá. Már kezdi. Már vakog, ámbár nem mutat nagy
                    felháborodást; hisz jó ösmerős jön.</p>
				<p>Sámson egyet hengeredik maga körül s rátámaszkodik a könyökére. Úgy mereszti a
                    szemét.</p>
				<p>- Pandúr nye! Nye! hallatszik a leány hívó hangja. A nagy kutya elhallgat s
                    restül verdesi lompos farkával a gyepet. Menne is, nem is. A gazdájától kér
                    tanácsot.</p>
				<p>Sámson felfortyan. Azt sem tudni miért, hozzá suhint botjával kenyeres pajtásának
                    s csöndesen káromkodik. Pandúr hátracsapja a fülét s nyihogva, szűkölve ugrik
                    el: menti az irháját.</p>
				<p>A leány azalatt egyre közeledett, s amint vagy tíz lépésnyire volt a gulyástól,
                    megállott.</p>
				<p>Minthogy a gulyás hasalt, ő sem maradt állva. Lekuporodott de csak úgy, hogy
                    talpon lehessen mindjárt, ha kell.</p>
				<p>- Jó estét, na! nem látsz? - szólt a gulyáshoz, kötekedve.</p>
				<p>A gulyás nem viszonozta a köszöntést. Komor arccal mondta: - Már megint
                    megjöttél? miért jösz ide? Bántottalak, hogy nem hagysz békemet?</p>
				<p>- Bántanál, ha tudnál, vigyorgott a leány, éles hófehér fogát mutogatva. Meg is
                    ennél.</p>
				<p>A gulyás sunyin nézte. - Jó, jó! dünnyögte halkan, a többit gondolta.</p>
				<p>Egy darabig egyikük sem szólott. A leány úgy guggolt a földön, mint a rebbenős
                    madár; le nem vette szemét a törpe gulyásról. De Sámson csak maradt, elnyúlva,
                    mint aki hozzánőtt a hanthoz.</p>
				<p>- Rosszúl jársz egyszer, meglásd, morogta. De nem volt nagy harag a
                    hangjában.</p>
				<p>- Én csak nem járok teveled sehogysem, meglásd, feleselt a leány.</p>
				<p>- Megfojtalak s beleduglak a nagy zsombékba; soha ott rád nem akadnak.</p>
				<p>- Már mondtam a gazdámnak, hogy rajtad keressen, ha eltalálok veszni. Te vagy a
                    haragosom.</p>
				<p>Sámson kérésre fogta a dolgot. - Hát akkor békíts ki. Békülök ám, gyere.</p>
				<p>Szomjazta a békülést, látszott rajta. Minthogy a leány mosolygott, azt hitte
                    szegény, hogy talán hajt a szóra, - lassan felállott.</p>
				<p>A leány is kiegyenesedett. Úgy tett, mintha szörnyen csodálkoznék. Megnőttél ám,
                    te! Mekkora árnyékod van!</p>
				<p>Ez fájt a törpének. Most már igazán boszús volt. Cselt eszelt ki. - Jön a uraság!
                    - kiáltotta s a leány mögé mutatott. Abban a percben neki is iramodott, hogy
                    megfogja, de elkésett. A leány észrevette s gyors lábbal eredt futásnak.</p>
				<p>Addig kergette a kis gulyás, amíg egészen el nem tikkadt. Amikor már végkép
                    kifogyott a lélekzete, Pandúrt uszította a leányra. Oda is loholt a nagy kutya,
                    de csak azért, hogy játszék, nem hogy kárt tegyen a vörös viganóban.</p>
				<p>A leány egy csöppet sem volt fáradt. Kacagott s nagyokat pattantott az ujjával,
                    csúfolódásképen. - Gyere no! fogj meg no!</p>
				<p>Ment is volna talán a kis gulyás, de nagy morgás támadt a gulya közt, arra csak
                    megfordúlt.</p>
				<p>Hát a nagy kormos bika kocogott errefelé; lihegve, ümmögve, mintha a föld alul,
                    kürtőn keresztül jajgatna elfojtott hangon egy megkötözött titán.</p>
				<p>- De most már szaladj ám, kiáltotta a kis gulyás ijedten, s nagy sietve kapkodta
                    le karikását a nyakáról. Utálja ez a vöröset, tette hozzá magyarázatképen.
                    Filire Pandúr, hej, filire!</p>
				<p>Vagy nagyon vakmerő volt a leány, vagy nagyon megijedt, de biz ő nem mozdult.
                    Pedig jött a bika morogva, hányta maga mögé a port s bojtos farkával nagyokat
                    csápolt.</p>
				<p>Pandúr neki ment s nagy virtussal, hörgő marakodással próbálta visszaszorítani. A
                    kis gulyás, amilyen apró volt, olyan bátran ugrott elibe a feketenyaku nagy
                    baromnak; elkezdte vágni csípős ostorával a szeme táját; úgy járt a karja, mint
                    a motóla. Kurjongatott hozzá veszettül. Itt már ő volt az úr, elemében találta
                    magát talpig.</p>
				<p>Épp’ ekkor robogott arra a csellői négyes fogat az aranyhajú nővel.</p>
				<p>A bikát ez az újabb lárma még bolondabbá tette. Megszegte a nyakát, elbődűlt s
                    apró, dühös bakugrásokkal inalt a közelgő kocsi felé.</p>
				<p>Bizony a legrosszabbkor. Mert ott, egy pár száz lépésnyi vonalon, hepehupás,
                    döcögős volt a rét; amolyan törpe zsombik borította. Az útról letérni nem
                    lehetett, a gyors hajtásban összetört volna a kocsi rugója.</p>
				<p>A hetyke kocsislegény is megsokalta az állapotot.</p>
				<p>- Ne ereszd Sámson! hej! kiabálta. De a bika már túl volt a rubikonon, sokkal
                    gyorsabb is volt a törpe gulyásnál; már nem aprózta, hanem kinyúlt, s bolond
                    nagy szökésekkel, gyilkos nagy szarvát ide-oda fenve az üres levegőben, szaladt,
                    éppen neki a két első lónak.</p>
				<p>Nehéz pillanat volt.</p>
				<p>Ha a lovak megijednek, egyenesen belerohannak balra a lápba, ott megreked a
                    kocsi, összetörik minden.</p>
				<p>Az aranyhajú nő halálsápadt volt; görcsösen fogódzott a legénybe, akinek most nem
                    jutott eszébe egy biztató szó sem.</p>
				<p>A mocsárban egyszerre, minden érthető ok nélkül, ezer meg ezer béka kezdett
                    kotyogni, csacsogni, veszekedni, hogy zúgott bele a környék. Azok is ijedtükben
                    jajgattak tán.</p>
				<p>Ekkor hirtelen megtorpant a bika. Egy vörös folt himbálózott előtte, egy óriás
                    pipacs. A cigányleány, azzal az őrültséggel, ami azt jelentette, hogy nincs
                    tisztában vele, mit cselekszik: magára vonni igyekezett a bestia figyelmét.</p>
				<p>Ott táncolt, pörgött a bika előtt, lebegve, mint a pille. Csudálatos
                    könnyedséggel, villámgyors és mégis bájos mozdulatokkal. Nincs a világnak az a
                    táncosnője, aki ne irigyelte volna.</p>
				<p>A bika meredten nézte, buta tehetetlenséggel bámulta egy darabig. Végre
                    feleszmélt s most már vak dühvel vetette magát a vörös viganóra.</p>
				<p>A cigányleány mintha csak erre várt volna. Őzgyorsasággal szaladt bele a
                    pocsogóba, neki a zsombikosnak. Rápattant egy zsombik tetejére, onnan a másikra,
                    a harmadikra. Amikor a tizedikig eljutott, megállott s megfordult.</p>
				<p>Kinyujtotta nyelvét a bika felé. - Ide gyere, ha tudsz! kiáltotta, vihogva,
                    szemtelenűl.</p>
				<p>A nagy, nehéz állat, térden felül süppedve a sárba, bambán meredt rá. Megpróbált
                    előre lépni, de majdhogy derékig nem szakadt le alatta az iszap. Attól megijedt,
                    elkezdett megint kongó-dongó hangon ümmögni s tanácstalanúl gyomrozta meg széles
                    homlokával az előtte emelkedő zsombikot.</p>
				<p>A kocsislegény megkönnyebbűlten csapott a lovak közé; azok horkolva, riadozva
                    rohantak bele a pusztaságba.</p>
				<p>Nehány másodperc múlva visszafordúlt az aranyhaju nő; dobogó szívvel nézte,
                    hogyan szökik a vörös viganós leány egyik zsombikról a másikra, be a lápba.</p>
				<p>A bikát már akkor megint szorongatta a törpe gulyás, meg a nagy kutya.</p>
				<p>A kocsislegény úrnak érezte magát, hogy elmúlt a nagy baj. Hátrafordúlt s mintha
                    kitalálta volna, min tűnődik a »nagysága«, így szólt:</p>
				<p>- A Zalár tekintetes úr levélhordója volt az; - a cigányleány. Úgy hívják, hogy
                    Hela.</p>
			</div>
			<div type="chapter">
				<head>Hela</head>
				<p>A nyáron múlt három esztendeje, hogy Zalár a kondori puszta déli határán húzódó
                    Szivárgót járta, ahol a mocsárban sárszalonkát keresett.</p>
				<p>A nagy pusztaságot itt csekély emelkedés szegélyezte; az úgynevezett Homokos,
                    ahol a barkácsiak meg a cégérdiek megpróbáltak szőlőt termelni, de a kisérletnél
                    nem sokkal jutottak tovább. Negyedmértföldnyi hosszúságban húzódott a sovány
                    homok a Szivárgó pocsogója fölött; az elhanyagolt szőlők között széles út vitt s
                    a csöndes területen foltokban sűrűsödött néhol a magyar fa, a mindennel
                    megelégedő szívós akác.</p>
				<p>A méhészmadarak már vándorútjokra készülődtek.</p>
				<p>Július vége felé hajlott az év. Gyönge, könnyen szakadozó fodrokban úszott az
                    égen néhány felhő. Úgy tetszett, mintha könnyű csipkeszövetbe burkolódzott volna
                    a remek kékség. A légi szövet milliónyi repedésén át bőven hintette le sugarát a
                    nap.</p>
				<p>S a méhészmadarak mégis vándoroltak.</p>
				<p>Búcsúztak innen; kercegő, egyhangú szólamokkal köszöntötték egymást, mialatt nagy
                    köröket írtak le odafönt. Néha egy-egy íves lendűléssel egymáshoz fordúlt kettő
                    s szinte ölelkezett. Aztán a homokbuckás táj fölött lassan vonúltak tova, vagy
                    le-leszálltak a nagy melegben kissé megfonnyadt akácosba.</p>
				<p>Szép tarka, sárgába, zöldbe, barnába játszó tollok s idétlen hangjok
                    emlékeztetett némileg a kis papagájokra. De egyébiránt testalkotásuk a
                    seregélyéhez hasonlított inkább; míg a libegő, sokszor egy helyben vergődő
                    röpűlést s utána a könnyed nekilendűlést mintha a vércsétől tanulták volna
                    el.</p>
				<p>Ezek a cifraköntösű vándorok hamar elsietnek tőlünk. Későn érkeznek, korán
                    mennek. Homokos partokba vájt fészkeik környéke augusztus végén már hangtalan;
                    üres már olyankor a fészek.</p>
				<p>Zalár, puskával a vállán, nézte-nézte az élénk sürgés-forgásban levő madarakat,
                    aminők a Szivárgó környékén máskor nem szoktak mutatkozni. Itt, az elhanyagolt,
                    elvadult szőlők közt, nem volt nekikvaló állandó tanya. De a homokon zöldelő
                    oázis megállította őket útjokban. Ott kavarogtak a széles út fölött, ahol Zalár
                    ácsorgott, egymagában.</p>
				<p>Az út kanyarogva vonúlt az elhagyott, alig lakott szőlőtelepről, ki a nagy
                    pusztára, a hosszan terpeszkedő mocsár mellett. Néhány viskó fehérlett az út
                    szélén, a szőlő alatt, jó távolra egymástól; de embert sehol sem lehetett
                    látni.</p>
				<p>Zalár teljesen egyedül érezhette magát a kercegő méhészmadarak közt, amelyek a
                    figyelmét ugyancsak lefoglalták.</p>
				<p>Folyvást fölfelé tekintgetve, nem is vette észre, hogy milyen különös karaván
                    közeledik feléje a Homokos végéről.</p>
				<p>Féltucat rozoga szekér és kordély nyiszorgott, nagy keservesen haladva, az omlós
                    talajon. Mindegyik ilyen alkotmányfölé piszkos, rongyos vászonból készűlt ernyő
                    borúlt s valamennyi elé egy-egy hitvány gebécske volt fogva.</p>
				<p>A dűlöngő, támolygó, könnyű kis szekerek ötven, sőt száz lépésnyire következtek
                    egymás után; az így támadt közöket pedig elszórtan, nagy össze-visszaságban,
                    gyalogszerrel tiporta egy mezítlábas, fekete, fölöttébb hiányosan öltözött had;
                    férfiak, nők, gyermekek, vegyesen.</p>
				<p>Sátoros-cigányok voltak. Ki tudja, honnan jöttek; ki tudja, hová mentek. Nincsen
                    hazája az ilyen népnek. Olyan ez, mint a vadmadár, amely a kalitkában összetöri
                    magát; amelynek hiába kínálnak finom vályúcskából minden neki való jót: inkább
                    kiröpűl a csikorgó télbe, a viharba, a kietlenségbe, ahol tán éhen vész, de
                    legalább övé a szabadság.</p>
				<p>Zalár úgy elbámúlt volt, hogy szinte megrezzent, amint egy sipító, sunyi,
                    alázatos hang ütötte meg a fülét. Az idősebb cigányasszonyok közül előre szaladt
                    valamelyik, hozzá, s amikor már csak két lépésnyire volt, megszólalt Fáraó
                    népének a hang hordozásával:</p>
				<p>- Csókolom kezsit-lábát á tekintetes úrnák, ágyik é’ kis bágót.</p>
				<p>Zalár kivette szájából a félig elszítt szivart s odadobta. A banya úgy csapott le
                    füstölgő zsákmányára, mintha gyémántgyűrűt talált volna. A többiek, ott hátul,
                    észrevették. Elkezdtek sietni mind; kocogtak előre, lomposan, kíváncsian.</p>
				<p>Nem telt bele két perc s Zalárt az egész cigánytábor körül vette.</p>
				<p>Az asszonyok jóval bátrabbak voltak, mint a férfiak; rézgyűrűs fekete kezöket
                    mohón nyújtogatták Zalár felé; dünnyögő, jajgató, de éppen nem fájdalmas hangon
                    kunyoráltak valamit, akármit: magok sem tudták, mit.</p>
				<p>Néhány meztelen csóré-kölyök oda tolakodott eléje. Kidülledő pókhasuk úgy
                    megfeszült, mintha lakodalomból jöttek volna, ahol egy hétre valót zabáltak
                    össze egy szuszra. Borzas, napszítta, fakószöszke haja volt némelyiknek; de
                    azért látszott ezen a paraszt hajszínen, hogy nem lesz tartós, megfeketedik
                    nemsokára.</p>
				<p>A vajda felesége egy csomó szurtos kártyát kezdett mutogatni a vadásznak; kinálta
                    erősen szerencsemondó tudományát. Fogatlanúl, vigyorogva selypítette: - szíp úr!
                    nagy úr! drága úr! hádd mondok jövendőt.</p>
				<p>A vajda ott ácsorgott mögötte s rátámaszkodott a pejkóra, amely szokva lehetett
                    már az ilyen epizódokhoz, mert megállt a nyiszorgó szekérrel magától is. A
                    bandát vezető vén cigánynak vállig ért a haja, kormos körszakálla pedig úgy
                    benőtte a képét, hogy csak éppen a szeme látszott ki belőle. De ez a szem egy
                    intéssel is tudott itt uralkodni. A férfiak odagyülekeztek a vajda köré, akinek
                    a derekát széles tüsző övezte; válláról pedig diónagyságú fényes acélgombbal
                    ékes ködmön lógott le, hanyagúl.</p>
				<p>Zalár mindezt csak úgy nagyjából látta. Nem törődött sem a hozzá türüszkölődő
                    purdékkal, sem a vén kártyavetővel; valami egyeben akadt meg a szeme.</p>
				<p>A vajda szekeréből, a piszkos vitorlavászon-ernyő alól, egy fej kandikált ki. Egy
                    kékesfekete hajjal dúsan körülvett leányfej. Olyan szeme volt, mint a párducé,
                    amely világít az éjszaka sötétségében is.</p>
				<p>A leány fitymálva nézte, hogyan töri magát atyafisága az idegen vadász úr
                    szivarjaiért. Zalár észrevette, hogy még őt magát is csak úgy félvállról mérte
                    végig a cigányfruska. Kíváncsian fordult a vajdához.</p>
				<p>- Ki az?</p>
				<p>Az öreg cigány felelet helyett egyet kacsintott a leány felé s recsegő, morgó
                    hangon kiáltotta: Helá!</p>
				<p>Zalár a következő pillanatban nemcsak a szemét láthatta a fekete párducnak, hanem
                    a termetét is. A leány egyetlen szökéssel kint volt a szekérből s oly
                    gyorsasággal toppant a vadász elé, hogy alig lehetett megérteni, hogyan tudott a
                    szűk nyiláson, ahonnan kikandított, oly könnyen kiférni.</p>
				<p>Fiatal volt, sőt nagyon fiatal. Éppen hogy kidomborodtak rajta a nőies formák.
                    Meztelen válla kissé soványnak sejttette; de egészben véve mégis nő volt már.
                    Minden mozdúlata könnyed, hajlós, sima volt; a szellő ingatta vadrózsagaly
                    jutott róla eszébe Zalárnak.</p>
				<p>- Hogy hívnak; kérdezte a leányt, alig titkolva meglepetését.</p>
				<p>- Helá! - ismételte a cigányfruska s dallamosan nyújtotta el az »á«-t, mintha egy
                    kicsit csúfolódott volna. Nem látszott rajta, hogy valami nagyon meghatja a
                    »ténsúr« közelléte. Pedig a többi mind alázatosan sunyított, még maga a vajda
                    is.</p>
				<p>- Micsoda név ez? kérdezte Zalár, félig önmagától s élvezve valamit, amit meg sem
                    tudott volna magyarázni; valamit, amit a fekete fruska látása s hangjának a
                    hallása együttesen szított benne.</p>
				<p>- Heléna! csendűlt meg ujra a leány hangja, mintha fülemüle lett volna a torkában
                    elrejtve.</p>
				<p>A vajda kedveskedő mosolylyal egészítette ki; - mi csák így mondjuk reviden,
                    Helánák!</p>
				<p>Aztán intett a leánynak: - táncsolj mán egy kevéskét, no!</p>
				<p>Hela nem kérette magát. Előre kapta mindakét kezét, aztán kitárt karral, negédes
                    tartással, mosolygó, lángoló arccal dobbant le a fűre.</p>
				<p>A cigányok egy pillanat alatt félkörbe állottak mögötte s zúgó és panaszos, vad
                    és ujjongó danába kezdtek, halkan.</p>
				<p>És ekkor olyan valamit látott Zalár, amiért érdemes volt neki ide vetődni ma a
                    véletlen jóvoltából. Látott egy paradicsom-madarat, amely csudafínom, selymes,
                    hullámos, bársony-fekete szárnynyal libeg előtte, hogy oda kérezkedjék a
                    vállára. Látott egy darab barna felhőt, amelyet szédülve lehanyatló leányalakban
                    ringat feléje a nyári szél. Egy tengerörvénynyé átváltozott asszonyt látott,
                    akiből már csak a két égő szem emberi, az is lidércfényű; az is igézettel ver
                    meg.</p>
				<p>Zalár elnézte volna estig. Akármeddig. S amikor vége volt, az az érzése támadt,
                    hogy talán álmodott s most felébredt.</p>
				<p>A ráncosképű jövendőmondó nagyon tolakodott: Zalár odadobott neki néhány
                    krajcárt, hogy lerázza magáról. Arra a sok dade megint vérszemet kapott. Majd
                    letépték a ruhát róla. Úgy tetszett Zalárnak, hogy a zsebe felé kapkod az egyik,
                    aki mögötte van.</p>
				<p>Szeretett volna szétütni köztök, de ezt a leányt nem akarta megijeszteni. Harag
                    nélkűl vette le válláról a puskáját s körűlsuhintott vele. Hess!</p>
				<p>A purdék nagyot nyiffantak: - Jájj!... S nagy taszigálás közt loholtak hátrább;
                    bujtak a morék mögé, akik magok is háttal indultak előre. Sehogysem akartak
                    belenézni a puska csövébe.</p>
				<p>Zalár csak a tánctól hevűlt, pihegő, párducszemű leányt bámulta, s minél tovább
                    nézte, annál jobban ragaszkodott egy bolond gondolathoz, aminél bolondabb kevés
                    ötlött eszébe ebben az életben.</p>
				<p>Hátha itt fogná? Nem eresztené tovább. Ezt az egyet.</p>
				<p>Ha csak pénzbe kerűl, azt engedi a módja. Milyen különös vadászat lenne akkor a
                    mai. Hogy irigyelnék sokan, akik ezt az ezeregyéjszakai zsákmányt látnák.</p>
				<p>Vitte a képzelete. Látta magát, hogyan díszeleg ezzel a boszorkánypillével;
                    hogyan köt a nyakára kék bársonyszalagot, hosszút, amelynek a szabad végét ő
                    fogja majd, úgy vezeti ezt a forró égövi, gyönyörű jószágot.</p>
				<p>Nekihevűlt a hóbortos tervnek s mintha már alkuban is lenne, ráförmedt a vajdára:
                    hogy adod?</p>
				<p>A vén cigány nem értette. Kimeresztette a szemét s bámúlt.</p>
				<p>- Megveszem tőled ezt a leányt, add el, szólt Zalár, parancsoló, követelő
                    hangon.</p>
				<p>A cigányok közt halk moraj támadt. A méhészmadarak csapatosan keringtek e
                    pillanatban a karaván fölött, lenéztek a magasból, úgy kercegtek. Zalárban
                    bizony most szunnyadt a vadász-szenvedély, a méhészmadár úgyis csak
                    ornithologusnak való. De azért jól tudta, mit csinál, amikor hirtelen odakapta a
                    puskát, ahol a tarka madarak zajongtak s gyors kézzel lepörkölt közűlök egy
                    párt.</p>
				<p>A sok cigány mind oda rohant, ahová a széptollú madarak leestek. Ott marakodtak
                    rajtok. Nem maradt más a helyén, mint a vajda, meg a leány, meg egy serkedő
                    bajúszú legény, akinek éppen most akadt sürgős dolga a pejkó körűl.</p>
				<p>- Add el nekem a leányodat. Kell érte egy százas?</p>
				<p>A vajda az első ajánlatra csak mosolygott az imént. Most elkomolyodott. Maga is
                    megijedt. Egy százas!... A lelke fenekén fölkiáltott rá: jájj!</p>
				<p>A cigányok amott megosztoztak valahogy; kezdtek visszaszállingózni. Zalár
                    türelmetlen volt, sietett. Addig akarta ütni a vasat, amíg meleg.</p>
				<p>- Ha nem töprengsz tovább, kapsz ráadásul még egy százast, - sürgette a
                    vajdát.</p>
				<p>De már erre a szóra odacsapta ócska kalapját a vajda.</p>
				<p>- Nácscságos hercseg úr! kiáltotta a képéből kikelve; de nem fejezte be, hanem a
                    leányhoz fordult. Helá! üvöltötte s a nyakába borúlt.</p>
				<p>A leány elhalványodott. Mozdulatlanúl állta, hogy a vajda ölelje, símogassa s
                    azalatt egyre beszéljen hozzá - cigányúl.</p>
				<p>Zalárnak nem tűnt föl, hogy a karattyolás alatt, a cigány szótól, hogyan múlik el
                    a fekete szépség sápadtsága; arra sem ügyelt, hogy a cigányok mind oda
                    fülelnek; tátott szájjal lesik, amit a vajda mond. Egy sem búsult, inkább vidám
                    volt mind, pedig a nagy búcsúztatásból tudhatták, hogy itt marad közűlök valaki:
                    mindnyájok szemefénye.</p>
				<p>Egyetlen egy volt, aki sehogysem tudott együtt örvendeni az örvendőkkel. A kicsi,
                    fekete bajúszos legény. Lehorgasztotta a fejét s úgy oldalgott Zalár felé,
                    sötét tekintettel, mintha rosszban törné a fejét.</p>
				<p>A vajda arra is cigányúl szólt rá. Zalár nem értette, de kitalálta a hangjából,
                    hogy korholja, szidja. Arra a legény fogcsikorgatva fordult vissza.</p>
				<p>Zalár kivette a tárcáját. Most bevált jó szokása, hogy nem járt-kelt pénz nélkűl
                    sohasem. Volt annyija, amennyi kellett; odalökte a bankókat a vajda lába elé; a
                    vénség hirtelen rájok toppant, nehogy a szél markoljon beléjök.</p>
				<p>Aztán fölcihelődött a karaván s nagy zűrzavarral, sikogással-vihogással készült
                    tovább.</p>
				<p>Amint elindúltak, vissza sem igen néztek többet.</p>
				<p>A fekete leány ott állt az út közepén s nézte a távozó atyafiságot, hogyan halad
                    a Szivárgó mentén, egyre messzebb.</p>
				<p>A kis purdék nagy lubickolással csosszantak bele egy helytt a mocsár szélébe: ott
                    fehér házi rucák úszkáltak, azok közűl szerettek volna kifogni egy párt.</p>
				<p>Nem sikerült a vállalkozás. Beúsztak a rucák a nád közé; onnan hápogtak ki,
                    mintha kacagtak volna.</p>
				<p>Már elérték a kanyarodót a cigányok; már az utolsó kordély is befordult a pusztai
                    útra, ahol nemsokára eltűntek szem elől mindnyájan.</p>
				<p>- Hela, - szólt ekkor Zalár szelíden s gyönge mozdulatot tett, hogy megsimogassa
                    a leányt.</p>
				<p>Amíg látni lehetett a gyanús, kósza hadat, addig nem akarta megsajgatni ezt a
                    hozzájok tartozó szivet. Ha sátoros czigányé is: csak szív az. Ki tudja, mi
                    hullámzik benne e pillanatban.</p>
				<p>- Hela! - ismételte.</p>
				<p>A leány a hívásra megrezzent; vadul, félénken, sokkal félénkebben, mint amíg a
                    társai itt voltak, bámult Zalárra s félre kapta a kezét.</p>
				<p>Zalár lassan, hízelegve közeledett feléje, oly óvatosan, mintha egy fürge
                    pillangót akarna elfogni.</p>
				<p>Már csak egy kicsi mozdulatot kellett lennie, hogy megérintse a cigányleány sima,
                    puha bőrét.</p>
				<p>Ekkor nagyot szökött hátrafelé Hela.</p>
				<p>Igazi párducugrás volt az. Félig már elfordult Zalártól, aki azt találgatta
                    magában, hogyan édesgesse közelségébe a megriadt teremtést.</p>
				<p>Hiába ismételte megnyugtatással, kedveskedéssel: Hela! a cigányleány tudta, hogy
                    csak addig szabad, amíg senki hozzá nem nyúl. Ösztönszerűleg hátrált tehát a
                    vadász elől, aki több engedelmességet remélt s kissé türelmetlenkedett.</p>
				<p>Most gyorsan odakapott a leány karjához, hogy végre elfogja. Csak ez kellett a
                    rebbenős lepkének. Megfordult mint a villám s futott, futott, ahogy csak bírt, a
                    cigánysereg után.</p>
				<p>Zalár egy pillanatig sóbálványnyá meredve állott; azalatt a leány nagy előnyt
                    nyert. De két másodperc múlva már nyomában volt a szökevénynek, akit jog szerint
                    a magáénak tartott, mert megvette. Talán az apjától, talán mástól, aki igazság
                    szerint senkije. Van is ezeknek valakijök. Eleinte azt hitte, hogy könnyen
                    utoléri, de csakhamar belátta, hogy egy valóságos gazellát üldöz. Hela könnyű
                    volt mint a szellő; ő neki pedig cipelnie kellett vadászpuskáját s tölténynyel
                    megrakott nehéz tarisznyáját.</p>
				<p>Ugyancsak nekirúgtatott hát. Ha kiérnek a pusztára, a nagy sivatagra, ahol a
                    nádas szélén vonúl a karaván, ott már nem ő az úr. Ott az a két tucat bandita
                    agyon is verheti; meg is teszi. Az már nem lenne hősies, ha ész nélkül
                    keverednék valami végzetes bajba. De kinevettetni sem akarta magát. Bárhogy
                    szorította, a távolság egyelőre nem fogyott köztök. Belátta, hogy addig nem
                    sokra megy, amíg ki nem fárad a leány. Akkor majd alább adja.</p>
				<p>Egy kiszögellő kákacsomó mögül, éppen Hela mellett, kiugrott valaki az útra.
                    Megragadta az elsurranó leányt s uj erőt öntve belé, vitte magával, futva.</p>
				<p>Zalár ráösmert. A kicsi feketebajúszos legény volt, aki eszerint hátramaradt.
                    Most értette meg csak, hogy mit csacsoghatott a vajda annyit cigányúl.</p>
				<p>Most már haragudott. Most már visszaveszi a jószágát akármi lesz is. Hisz’ ezek
                    összebeszéltek, hogy bolonddá tegyék.</p>
				<p>Edzett és erős volt. Elég fiatal is; jóval közelebb a harminchoz, mint a
                    negyvenhez. Bírta a fáradságot. Atletamódra, hosszú, szabályos szökésekkel
                    iramodott a szökevények után. Föltette magában, hogy a rogyásig üldözi őket;
                    hogy közéje rohan értök az alattomos cigány tábornak is.</p>
				<p>Aligha erre nem került volna a sor, de a véletlen kedvezett Zalárnak. Látta, hogy
                    nagyot botlik a leány s hogy néhány lépés után már csak sántítva próbál tovább
                    futni.</p>
				<p>A legény meglassította rohanását, hátranézett s amint meggyőződött róla, hogy
                    most már semmi sem használ, utoléri őket a vadász: valami fényeset rántott ki
                    tüszőjéből. Egy keskeny, hosszú kést.</p>
				<p>- Vagy úgy! dörmögte Zalár. Eszébe jutott, hogy lankaszterét kilőtte volt.
                    Hamarjában hát ujra megtöltötte, meg sem állott aközben.</p>
				<p>Már csak néhány lépés volt köztök.</p>
				<p>Hela nem bírta tovább; megállott s leroskadt a mocsár szélét borító puha, nedves
                    fűre.</p>
				<p>A cigánylegény megmaradt mellette egy szempillantásig, mint ahogy a lelőtt
                    madárhoz leszáll a párja; de egyet gondolt, nem várta be Zalárt. Beleugrott a
                    mocsárba, meg sem állott a zsombikosig; ott egyik földpúpról a másikra ugrálva
                    menekült, gyáván és okosan. Ösztöne megsúgta, hogy a vadásznak azon az úton nem
                    lesz most kedve utána menni; van más valaki, akivel törődjék.</p>
				<p>Zalárnak eszeágában sem volt, hogy a kis cigányt üldözze. Szelíden ült le a
                    szegény szepegő sánta leány mellé, aki már nem mert riadozni s nem is
                    ellenkezett.</p>
				<p>Elkezdte simogatni, gyöngéden bátorítani: ne félj, Hela, ne félj!</p>
			</div>
			<div type="chapter">
				<head>Emlékek</head>
				<p>A kondori tanyán, az urasági ház tövében, van egy nagy kert, amely jobban
                    hasonlít vadonhoz, mint művelt területhez.</p>
				<p>Legalább is húsz holdon nyúlik el, s az elejét kivéve, ahol mégis csak van nyoma
                    gondozásnak: mindenütt egybefolyó, gazos, csalitos. Némely pontja szinte
                    járhatatlan, olyan sűrű. Hatalmas tölgyek vannak benne elszórtan, amelyek
                    környékén aztán akad egy-egy tiszta folt; itt-ott útnak is van nyoma. A vén,
                    lombos fák alatt néhol rozoga padok terpeszkednek; vagy fatuskóból faragott
                    karosszékek, amelyeket körös-körűl ellepett már a korhadástól eredő
                    barnaság.</p>
				<p>Ha az ember keresztűl csörtet a csaliton, rábukkan véletlenűl egy darab felásott
                    földre, ahol konyhára való vetemény terem. A gaz elárasztja azt is. A magas
                    paszulykaróra éppúgy felkúszik a paszuly indája, mint a futókáé. Sok a paraj
                    mindenütt, meg a bogáncs. A gaz közt elvadúlt gyöngytyúkok lapúlnak meg, s ha
                    véletlenül fölveri őket valami, olyan robajjal s rikácsolással szállnak arrább,
                    hogy szinte megrettentik az embert.</p>
				<p>Mindenütt némaság s elhagyatottság uralkodik az egész nagy kertben. Nem is jár
                    bele más, mint néhány nőcseléd, aki a veteményes részeken böngész, tallózgat;
                    meg a hetes, aki a füvet s a lucernát kaszálja időnkint.</p>
				<p>Gyümölcsfa van elég; de a tizedik sem terem. Minden erőt elszí a fától a gaz, ami
                    a legnagyobb következetességgel borítja a talajt. A málna szinte vadon terem,
                    amikor ideje van; most már, így szeptember felé, csak elkésett málnaszemek
                    piroslanak a keshedt, barnúló levelek közt; az is savanyú, csenevész mind; még a
                    seregélynek sem kell.</p>
				<p>A kert nincs bekerítve sövénynyel, de mély árok veszi körűl, amelyet lazán
                    dobáltak tele tüskevesszővel. Aki rálépne, lesüppedne a föld alá egy ölnyire s
                    onnan ki nem tudna kapaszkodni a millió apró szuronytól, amelyek legkisebb
                    mozdúlatára is megvéreznék.</p>
				<p>Virág sehol sincs máshol, mint a ház előtt, ahol néhány nemes fajtájú rózsabokor
                    díszlik; de amellett megfér aztán minden egyéb, vegyesen, rendszer nélkűl.</p>
				<p>Karcsú georgína hajladozik a rózsabokor mellett s piros-vörös, egészséges fejét
                    elbizakodva emelgeti, mintha hencegve kötekednék a halvány rózsával: ki szebb
                    no, pajtás, mit gondolsz?!</p>
				<p>A virágágyak szélén nagy összevisszaságban tarkállik a bágyadt őszirózsa; sok van
                    belőle, s a fehér, meg a lila uralkodik közte, szelíden, szerényen.</p>
				<p>S hogy tökéletes legyen a henye kapkodás: a virágágyak sarkán magas napraforgó
                    nyújtózik helyenkint. Van amelyik javában virágzik s remek sárga karéjával
                    kibékít azért, hogy úgy nem illik ide. De némelyik már régen elhullatta
                    aranyszirmát, s maggal telt, széles kerek fejét nehézkesen fordítja lefelé a
                    földnek.</p>
				<p>Ide pedig, ebbe az elvadúlt világba, az úriház üvegajtós terraszáról lehet
                    bejutni. A cselédség messze, az istálló mellett, jár be egy kis ajtón, amit
                    kívülről el szoktak reteszelni.</p>
				<p>Valamikor gyönyörű park lehetett itt, ezt sejteti még a nagy rendetlenség is.</p>
				<p>Zalár Gedeonné, a mostani uraság nagyanyja, itt élte le egyhangú, szomorú
                    napjait, attól fogva, hogy alig huszonnégy éves korában özvegyen maradt.</p>
				<p>Szép asszony volt Zalár Gidáné s az ura nem tudta levenni róla a szemét egy
                    pillanatra sem. Pedig ilyformán volt a szemének dolga elég, mert sokan jártak a
                    házhoz, nemcsak a környékről, hanem messze vidékről is. A krónika szerint
                    bizony több volt a férfilátogató, mint az asszonyféle, s kivált Dali Balázst
                    lehetett gyakran látni, amint a pér-kevei irányból erre lovagolt remek sárga
                    lován, a kondori pusztára.</p>
				<p>Dali Balázs is megérdemelné, hogy regényt írjanak róla; hisz’ ő maga, ha nem
                    írta, legalább csinálta, átélte a regényes dolgokat, ahol csak lehetett.</p>
				<p>Nem tudni mi történt, mi nem; de a kondori puszta ura azt mondta egyszer ennek a
                    barátjának: - Tolvaj járt a kertemben az éjjel Balázs pajtás. Ott láttam a
                    csizmája nyomát ma hajnalban a feleségem ablaka alatt. Szerencsére magas ám az
                    az ablak. De azért nem venném tréfára, ha akár csak a nyomot is meg kéne még
                    egyszer pillantanom a’ tájt. Jól tennéd tán, ha te is ügyelnél s ott vernéd
                    végig a gazfickót, ahol éred. Mert én bizonyosan igy fogok vele cselekedni, ha
                    egyszer elcsípem.</p>
				<p>Dali Balázs rákvörös lett erre a szóra s foghegyről felelte: - Aki a magáét
                    tolvaj gazdától lopja vissza, nem gazember az, Gida.</p>
				<p>Érteni kellett ezt a virágnyelvet. Zalár Gedeon megértette. Valamikor, mielőtt
                    még ő megkérte a világító szemű Rostonyi Ella kezét, Dali Balázs próbálkozott
                    ott, de kikosarazták a leány rátartós szülei.</p>
				<p>A két férfi azután egy szót sem szólt egymáshoz, hanem rábízta a pisztolyaira,
                    hogy azok mondják el a többi mondani valót.</p>
				<p>Zalár Gedeonnak az a pisztolylövés volt utolsó szava ebben az életben. Az után
                    már a fiatal özvegy mély gyásza következett. Hogy tiszta volt az asszony, azt
                    eléggé bizonyította azzal, hogy Dali Balázsnak mindörökre el volt azután tiltva
                    a kondori puszta; a szegény szép asszony pedig eltemette az urát ebbe a nagy
                    kertbe, két nehezen növő fenyőfa közé, iszalagos, vad komlóval befutott lugas
                    alá; állított föléje egy sziklatömböt, roppant nagy terméskövekből, s a kövek
                    közé beékeltetett egy sötét márványlapot, amelybe feketén volt bevésve ez az egy
                    szó. Édes!</p>
				<p>A hogyan egymást szólították.</p>
				<p>A kőtömb s a szívetremegtető fölírás a fekete márványlapon, most is megvan; ámbár
                    azt senki sem olvasgatta már azontúl, hogy az özvegyet is melléje tették az
                    urának, ahogyan kívánta volt halála esetére.</p>
				<p>Zalár Gedeonnak egyetlen fia maradt, a kis Zsolt, aki hamar elkerült a csöndes
                    pusztáról, ahol búskomorrá kellett volna válnia a szakadatlan gyászban.</p>
				<p>Úgy nőtt föl, messze az édesanyjától, aki nem bírt elszakadni attól a kőhalmaztól
                    s a mellette őrködő két fenyőfától.</p>
				<p>Sohasem tudta megtanúlni a fiú, hogy mi a honvágy, mi az igazi otthon. Hazája
                    lett lassankint az idegen világ. A néma pusztától fázott. Mozgás, sok élet, zaj
                    kellett neki. Közöny és ridegség keveredett össze a szivében. Semmi sem
                    érdekelte más, csak a jó élet; a nagy város lázas izgalmai. Megházasodott annak
                    idején, szív nélkűl, szokásból. S amikor egyszer, egy zimankós novemberi
                    hajnalon, lóhalálában hívták haza a kaszinó kártyaszobájából, azzal a hírrel,
                    hogy fia született: hányiveti hangon, anélkűl, hogy a gusztálást abban hagyta
                    volna, így kiáltott föl: - Ebadta kölyke! nem várhatott még legalább egy órát?
                    Most én hagyjam abba miatta a játszmát, amikor éppen jár a kártyám.</p>
				<p>Ettől az embertől ugyan elárvúlhatott a kondori kert, ahova az anyja minden
                    gyönyörűt összehordott volna. Ennek ugyan eszébe nem jutott, hogy ellátogasson
                    a két fenyőfához, a hol a mindjobban begazosodó sűrűség közt kimondhatatlanúl
                    bánatos magányban pihentek azok, akik egymáshoz csak így szóltak valamikor:
                    édes!</p>
				<p>Ha lement is néha Zalár Zsolt az apai birtokra, nem tette be a lábát az elvadúlt
                    kertbe; megnézte sebtében a gazdaságot, úgy mutatta, hogy nagy szakértelemmel s
                    érdeklődéssel vizsgál végig mindent, nehogy a gazdatisztje vérszemet kapjon s
                    túlságosan sokat merjen lopni. Aztán sietett vissza Budapestre, onnan is tovább:
                    ki a külföldre, ahol könnyű volt elvernie a kondori puszta jövedelmét.</p>
				<p>Zalár Jenő, a puszta mai ura, ennek az embernek a példáját látta egész
                    gyermekkorában; sőt még ifjúkora javarészében is.</p>
				<p>S amikor ő idekerűlhetett, ebbe a napsugaras és mégis annyi mélabút rejtő
                    környezetbe: már akkor meglett férfi volt. Férfi, akit meghurcolt s összekínzott
                    az élet. Aki élete legszebb idejében, harminc éves korában, megtépett lélekkel
                    csak egyre vágyott már: arra, hogy pihenhessen.</p>
				<p>Ridegszivű apja félig-meddig kitagadta, magától végkép eltaszította volt.</p>
				<p>Már nem is a vitorlájától megfosztott hajóé volt a pályafutása, hanem a
                    nyomorúságos deszkaszálé, amelyet legfölebb a vízbefúló tart elég jónak arra,
                    hogy a végső reménytelenség hatása alatt bele fogódzék.</p>
				<p>Végzet lebegett fölötte, amely megsemmisítéssel fenyegette, s amelynek az átkától
                    csak egy váratlan eset mentette meg.</p>
				<p>Meghalt az édesapja, akitől bensőséget, gyöngédséget sohasem tapasztalt. Aki
                    legfeljebb abban tudta volna örömét találni, ha fiában magához mindenkép méltó
                    utódra lel, olyanra, aki pajtása, cimborája, s aki már kölyökkorában sejteti,
                    hogy valamennyi eddig élt Zalárt túlszárnyal egykor a virtuskodások minden
                    fajtájában.</p>
				<p>Ó, be keserves idők előzték meg az apja halálát!</p>
				<p>Első esztendeje volt annak, hogy beleült az örökölt birtokba, amelytől, hogy
                    mindenkorra el nem búcsúzott már, igazán vak véletlen volt, semmi egyéb.</p>
				<p>Csak a tavasz óta kerűlt haza erre a délibábos rónaságra. Alig néhány hónapja
                    hogy mélázásra hajló lelkűletével megint bújhatta itt a susogó nádast, a szikes
                    mocsártól kezdve, végig a Szivárgón, ahol bölömbika ijesztgeti a langyos esték
                    csöndjét.</p>
				<p>S a méhészmadarak vonúlása idején történt, hogy elfogta Helát a Szivárgó partján
                    és vitte haza, a kondori pusztára.</p>
				<p>Maga sem tudta, miért.</p>
				<p>Túlzásokra hajló, minden hirtelen támadt szándékához makacsul, szinte csökönyösen
                    ragaszkodó fejéből már oszladozott a bolondos mámor, mihelyt vége volt a
                    regényes helyzetnek; mihelyt elmúlt a pilletánc hatása s aztán a rákövetkező
                    hajsza, amelyben megtörténhetett volna, hogy egy boszút lihegő, párját féltő
                    cigány lekéseli.</p>
				<p>A párját féltette az istenadta! Eza gondolat nem ment ki többet az agyából. Hiába
                    nézte a leányt, hiába mondta magában százszor is: »igazi fekete rózsa«,
                    határtalanúl butának és lehetetlennek tartotta már, hogy ő, a nemes úr, aki
                    patyolatba takart illatokkal élt valamikor, most arra vetemedjék, hogy vágytársa
                    legyen egy sátoros cigánynak.</p>
				<p>Mire Helával a tanyára érkezett, már csak úgy nézte, mint bármelyiket a
                    cselédsége közül. Csak annyiban érdekelte már a cigányleány, mint egy vadmadár,
                    amelynek a megszelidítése időtöltésnek megjárja néha.</p>
				<p>Úgy is eresztette be a kert virágai közé, mintha egy roppant nagy kalitkába
                    zárná: hadd szokja meg ott lassan a fogságot.</p>
				<p>Ha az öreg Eszter, a ház kulcsárnéja, akire Helát bízta, kétségbeesetten jött
                    hozzá és siránkozva panaszolta, hogy a cigányleány már megint sehol sincs:
                    Zalár mosolygott, füttyentett Bullnak, öreg vizslájának s elindult vele, hogy
                    megkerestesse a vadmadarat, akár ha igazi lett volna.</p>
				<p>Bull, a hűséges, játszott ezzel a föladattal; hisz Hela a körülárkolt kertből ki
                    nem juthatott semmikép sem. A kertben egyet kanyarodott Bull Zalár körűl, aki
                    már rászoktatta erre a különös fajtájú vadászatra, s kevés keresés után
                    gyönyörű biztossággal kezdett húzni valamely irányban. Bizonyosra lehetett
                    venni, hogy ott van Hela, vagy a legsűrűbb vadkomló közt, vagy az
                    áthatolhatatlan köszméte-bokrok tüskéi közt.</p>
				<p>Még ha fára mászott is a cigányleány, nem ért neki semmit. Bull megállt annál a
                    bizonyos fánál s fölszimatolt rá. Zalár csakhamar fölfedezte a »fekete rózsát«,
                    aki hol egy nagy diófa lombjai közt, hol a kőhalmot őrző fenyőfák egyikén nyílt
                    akkor.</p>
				<p>Utóbb már csak azért bújt el Hela, hogy mulatsága legyen Zalárnak a bolondos
                    keresésben.</p>
				<p>Ő maga is örült, ha a gazdája ily módon fölfedezte s aztán nevetve csalogatta
                    elő.</p>
				<p>A vadmadár - úgy látszott - eléggé megszelídűlt.</p>
				<p>Már nem is őrizték. Már szabadjára mozoghatott a tanyán, sőt az egész
                    pusztán.</p>
				<p>És ekkor egyszer nagyon is eltűnt.</p>
				<p>Hiába sipította Eszter néni napestig a nevét: Hela! Hela! - Hela nem jött elő.
                    Hiába kutatta végig Zalár Bullal a kertet: a vén vizsla nyugtalanul,
                    türelmetlenül száguldott ide-oda s végre is hangos, panaszos, elégedetlen
                    bőgésben tört ki. Nem tudta fölfedezni a cigányleány nyomát.</p>
				<p>Elveszett egészen.</p>
				<p>Zalár még a Szivárgót is átkerestette a szikes mocsár pákászaival: azok sem
                    akadtak nyomra seholsem.</p>
				<p>Hol is lenne ott nyoma egy kicsi leánylábnak, ahol cuppanó sár s locscsanó víz
                    borúl minden lépés fölé.</p>
				<p>Néhány hét múlva kint bolyongott Zalár a kondori tarlókon. A síkság azon a
                    részén, egészen kopár volt már; a termést rég behordták róla; de a szérűskertben
                    még folyt a cséplés; a nyolc lóerőre járó gép zúgása, dohogása végigrezdűlt a
                    pusztán s egyhangu zenével kísérte a gazdát, aki mellett elválhatatlan társa, a
                    hű öreg Bull, szimatolva ballagott akkor is.</p>
				<p>Egy falka házigalamb röpködött a széles tarló fölött. Néhol leszálltak s
                    szorgalmasan szedegették össze az elhullott magvat; aztán nyugtalanúl keltek
                    szárnyra megint s tétova keringéssel vonúltak arrább, szerencsét próbálni. Zalár
                    észrevette, hogy van köztök egy, amelyik mindig utolsónak száll le, és sem a
                    levegőben, sem a földön nem keveredik össze a többivel. Egy hamvaskék, magányos
                    vadgalamb volt az, megösmerte.</p>
				<p>Arra fordúlt, amerre a galambok éppen leereszkedtek. A tarló elég magas volt,
                    hogy eltakarja a közte bujkáló szárnyas hadat. Csak a fehéreket lehetett látni
                    messziről is. Még vagy százötven lépésnyire volt tőlök Zalár, amikor az az egy
                    újra felszállt, elkezdett emelkedni s egyenes irányban indult neki a
                    végtelenségnek, oly gyorsasággal, amiből kitűnt, hogy nem köti ide semmi többé;
                    búcsúzik innen, talán mindörökre.</p>
				<p>Zalárnak eszébe jutott valaki, aki szakasztott mása ennek az eltűnő vadgalambnak.
                    A cigányleány, Hela.</p>
				<p>- Vajjon megvan-e még; él-e? - gondolta, eltűnődve. Csak ez az egyetlen kérdés
                    érdekelte, aggasztotta.</p>
				<p>Ezt kérdezték a tanyai cselédek is, de egyre ritkábban.</p>
				<p>S amikor mindenki kezdte már elfeledni, akkor előkerűlt Hela.</p>
				<p>A jó isten tudja, hol járt. Hiába fakgatták, nem vallott, csak mosolygott.</p>
				<p>- Itt vagyok, jól vagyok; mondta azzal a bátorsággal, amiből kiérzett, hogy nem
                    tart büntetéstől. Miért is büntették volna? Dolgot nem mulasztott, dolgozni nem
                    tudott. Csak arra való volt, hogy néha mulattassa az urat, a gazdáját, akit
                    lassankint megszokott; akihez ösztönszerűleg vonzódott, mint ahogy a gyönge
                    mindig vonzódik az erőshöz, akitől védelemre számít.</p>
				<p>Ha Zalár a csöndes kert valamelyik zugában olvasgatott, álmodozott: megzörrent
                    néha mögötte a bokor s a Hela feketepiros, mosolygó arca kandikált ki a lomb
                    közül.</p>
				<p>Kijött a gyepre, nesztelenűl, mintha önmagának az árnyéka lett volna, s elkezdett
                    eleinte lassan, ütemesen, bájosan lejtve forogni; fölemelt kézzel, mint a
                    táncoló dervisek; aztán meztelen kicsi lába könnyed, lenge szökéssel olvasztott
                    bele a gyorsuló forgásba valami buja táncot, amire soha senkisem tanította, amit
                    Zaláron kívül soha talán még senki sem látott; s halkan, zümmögve dalolt hozzá
                    maga, hogy azt hihette volna az ember: ime, a lombok titkos tündérzenéje
                    szól.</p>
				<p>S aztán egyszer csak megint eltűnt. Megint nem látták heteken át a kondori
                    pusztán. Nem volt nyugta, nem volt maradása egy helyben; hajtotta kóbor
                    természete, sátoroscigány vére.</p>
				<p>Egyetlen egy feladata volt, amikor hazajött. Ő hordta a postát Cégérdről
                    Zalárnak. Erre büszke volt; ezt mint fontos bizalmi küldetést tekintette s nem
                    volt rá eset, hogy ebben valaha pontos ne lett volna.</p>
				<p>Miután három évet így töltött nomád bizonytalanságban, ijesztő szabadságban, mint
                    a széki mocsár bujdosó szelleme: elkövetkezett az a bizonyos nap, amikor a Sárdy
                    Tamás aranyhajú vendégét megmentette vakmerőségével a törpe Sámson vad
                    bikájától.</p>
				<p>Alkonyatra, a zsombikoson át rövidítve meg útját, beállított a levéllel
                    Zalárhoz.</p>
				<p>Az erős, nagy férfit remegés fogta el, amikor a címiratot megpillantotta.</p>
				<p>Majdhogy a levelet is össze nem tépte, úgy szakgatta föl a borítékot s zavaros
                    elmével olvasta ezt a pár sort:</p>
				<p>Megtaláltalak végre, Jenő. Nem bírom ki tovább; jövök hozzád. Sárdyéknál vagyok;
                    de az Isten nevére kérlek, el ne áruld magadat egyelőre. Úgy kell először
                    találkoznunk, mintha idegenek volnánk. Majd meghalok érted.</p>
				<p>Nóra.</p>
			</div>
			<div type="chapter">
				<head>Nóra</head>
				<p>A barkácsi állomásról jövő négyes fogat befordult a csellői kastély porondos
                    udvarára s a Gidrán-csikók úgy toppantak le a folyosó feljárata előtt, mintha
                    cövekké váltak volna.</p>
				<p>Gyurka kocsis feszesen ült a bakon s halk sziszegéssel csittította a megizzadt
                    lovakat, amelyek már úgy neki szelesedtek, hogy egy csördítésre a harmadik
                    pusztáig is elszaladtak volna.</p>
				<p>Sárdy Tamás a lépcső alsó fokán állott s mosolygó arccal, mindakét kezét magasra
                    emelve, örvendezett a kedves vendégnek. De öröme sem tartóztatta vissza, hogy
                    amint az agyonhajtott csikókra esett a szeme, így ne kiáltson föl magában:
                    »gazember!«</p>
				<p>Nem kell mondani, hogy ez a becsületsértés Gyurka kocsisnak szólt. Máskor tán
                    nagyobb baj is lett volna a dologból, de most nem illett lármát ütni a szép
                    asszony előtt.</p>
				<p>- Isten hozta báróné, isten hozta, - kiabált Sárdy papa. Csakhogy ide kaptuk!
                    Tudom azt az egyet, hogy nem is eresztjük el egyhamar. Ezzel sietett a kocsihoz;
                    nyakra-főre szíveskedett a vendégnek; karon fogta s cipelte föl a folyosóra,
                    ahol a felesége, meg a leánya várt rájok.</p>
				<p>Tera mama jóságos tekintetű, negyvenötven év közt levő nő volt; kissé hízásnak
                    indult már s párnás arcán egyetlen ráncot sem lehetett volna fölfedezni. A haját
                    simán viselte, ami némileg falusias külsejűvé tette. Egyeneslelkű, szigorú
                    erkölcsű asszonynak látszott már az első pillanatra. Olyannak, akinek semmiféle
                    léhaság iránt sincs érzéke.</p>
				<p>Erről tudna is egyetmást mondani a kedves ura, Tamás, aki, ámbár a harmincon túl
                    levők is kezdték már bácsizni, sehogysem engeded még a negyvennyolcból.
                    Tetszelgő volt ez az öreges ember a naivságig. Szerette kicsípni magát, mint a
                    legények; őszülő ritka haját középütt választotta el s az unalomig tudott
                    babrálni azzal, hogy jó helyen legyen a választéka. Állát kiborotválta, bajúszát
                    brillantinnal kente, zsebkendőjét állandóan beillatozta. Az asszonyok körül
                    pedig mindenkor kész volt legyeskedni.</p>
				<p>Áldott jó felesége nem féltékenységből, hanem az öreg hiú ember érdekében szólt
                    rá néha: «Ugyan-ugyan Tamás!» Ilyenkor Tamás rendesen ideges mozdúlatot tett,
                    mint a jóvérű csikó az égő tapló szagától. Hisz’ az ösmerősök közűl mindenki
                    tudta már, mit jelent az, amikor Tera mama csóválni kezdi a fejét.</p>
				<p>Irénke tulajdonkép egyikökre sem ütött.</p>
				<p>Szép kis leány volt, a se nem szőke, se nem barna fajtából. Szántovayné, az öreg
                    kegyelmes asszony, aki ezelőtt vagy tizennyolc évvel keresztvízre tartotta,
                    olyasmit beszél, hogy szakasztott a nagyanyja. Annak volt ilyen okos szeme,
                    ilyen hamis vonása a szája körűl; fűzőt sosem látott dereka is annak volt ilyen
                    karcsú. Hát annyi igaz, hogy az édes mamája nagy egyszerűségét nem imádta ez a
                    városban nevelkedett fruska. Frufru kellett neki, meg rizspor. Mert ez divat s a
                    divat elég nagy úr arra, hogy ne lehessen ellene tenni.</p>
				<p>Sárdy azt vélte észre, hogy a faképnél maradt. Az aranyhajú asszony gyorsabban
                    akart haladni s magában szaladt föl a nénihez, akivel nyomban össze is
                    csókolódzott. Aztán a kis leányhoz fordult. - Te Irénke vagy, úgy-e? kérdezte,
                    örvendő, kacagó kedveskedéssel. Te akkor nem voltál anyuskáddal, de azért
                    ösmerlek ám. Sokat beszéltünk rólad s én már régóta szeretlek. Úgy-e nem
                    haragszol, hogy mindjárt tegezlek? édes!...</p>
				<p>Az ilyen gyors barátkozás csak nők közt lehetséges. Hát még az a véget nem érő
                    ölelkezés, ami az ilyen szónoklatra mindjárt következik!</p>
				<p>A vendég észre sem vette, hogyan szedi el tőle a kalapját s napernyőjét a
                    házigazda. De még azt sem látta meg, hogy egy különös alak, aki Tera néni mögül
                    igyekezett volna előre jutni, már harmadszor üti össze a bokáját, meghajtja
                    magát s így szól: «van szerencsém magamat...»</p>
				<p>De sohasem jut el a bemutatásig, mert mindenki mással van elfoglalva.</p>
				<p>A különös alak egy köpcös férfiú: gömbölyű, jó nagy feje van, amely a saját
                    súlyától hol egyik, hol másik oldalra billen. Ez a kerek fej rövidre nyírt
                    sörtével ékes. Egyébiránt gyors mozdulatú ember az illető; egy kicsit
                    ragyaveréses, ami szinte illik is neki. Már azt igazán nem lehet kívánni, hogy
                    sima, fehér és piros legyen az ilyen ábrázat.</p>
				<p>- Van szerencsém magamat, - kezdi ujra, de megint rosszkor, mert Tamás éppen a
                    vendég úrnő kis kabátjával csörtet el előtte s e közben félretaszítja. Az alak
                    mindazonáltal nem tágít; most már dühös és olyat szökell előre, hogy majd
                    feldönti az alkalmatlan házigazdát. Nem is kezdi már elülről a mondókáját, hanem
                    elsüti a végét.</p>
				<p>- Bemutatni! - kiáltja hangos szóval, s bosszúsan pislogva Tamásra, hozzáteszi: -
                    Én Szikra Pista vagyok.</p>
				<p>A kis leány nem állhatja meg, hogy hamisan föl ne kacagjon. Jézus! Pistuka bácsit
                    majd el is felejtettük.</p>
				<p>- Rokonunk, - felügyelő a gazdaságban, egészíti ki Sárdyné a bemutatást. Volt
                    katonatiszt és...</p>
				<p>- Nagy lócsiszár, - vágott közbe Tamás a háttérből. Minden lovamat agyonhajtja.
                    Csapni való kocsis, de jó ember. Iszen majd meggyőződik róla a báróné.</p>
				<p>A kerekfejű úr öntelten mosolyog. Neki jól esik ez a körűlírás. Meghajtja magát s
                    egyelőre távozik. Vacsora előtt még el kell intéznie egyetmást annak, aki
                    felügyelőséget vállal a gazdaságban.</p>
				<p>Hanem alighogy a vacsorát feltálalták, megjelent s ugyancsak megnyílt a
                    szája.</p>
				<p>- No de kérem, méltóságos báróné asszonyom; ej-ej, ki is hallott már ilyet?!
                    Milyen könnyen baja eshetett volna azzal a bikával. Nem tréfa az ilyesmi,
                    tessenek elhinni.</p>
				<p>A bárónénak csak most jutott eszébe, hogy az úton micsoda veszedelem fenyegette.
                    Amíg Irénke körülhordozta a kastélyban, nagyon megfeledkezett minden egyébről.
                    Most aztán maga előtt látta megint azt a hátborzongató csúf állatot, ott, a
                    széki mocsár szélén, s megrázkódott.</p>
				<p>- Igazán nagyon féltem, - mondta.</p>
				<p>Tera mama követelte, hogy neki mindent mondjanak el. Pistuka bácsi aztán el is
                    mondta, amit ő tudott, ő neki Gyurka kocsis vallott, akinek az izzadt lovak
                    miatt volt egy kis szorongása.</p>
				<p>- No bizony, ilyenkor nem lehet kímélni a lovat, - förmedt Tamásra, aki pedig egy
                    szót sem szólott; inkább még ő is megnémúlt az ijedtségtől.</p>
				<p>De amikor a cigányleányról kezdett beszélni a jószágfelügyelő, már azt nem
                    engedte át neki az aranyhajú asszony. Abba beleszólott. Isteni volt, mondta,
                    érdekes, regényes! - Mintha egy nagy vörös pillangó libegett volna a dühös bika
                    előtt. Csak mi féltünk, - ő nem.</p>
				<p>- Ért az az ilyesmihez, ‘iszen bűbáj van a szemében, - jegyezte meg a kerekfejű
                    ember, fontoskodva.</p>
				<p>- Szeretném megösmerni, - szólt a báróné érdeklődve.</p>
				<p>- Lesz rá alkalma bőven, azt hiszem, - mondta Tamás. Eleget kóborol, hol itt, hol
                    ott; három vármegyében mindenütt otthon van. Nyughatatlan, mint a
                    vándormadár.</p>
				<p>- Ne bántsd Helát, apus; tudod mennyire szeret engem, szólott Irénke, az
                    elkényeztetett gyermek duzzogó hangján. Aztán Nórához fordúlt, úgy ismételte:
                    bizony, nagyon szeret.</p>
				<p>A holdvilág gyönyörűen sütött, s vacsora után az egész társaság lement a
                    verandáról a kertbe.</p>
				<p>- Emlékszik báróné, mikor abban a cseh fürdőben oly önfeláldozással ápolta
                    szegény jó feleségemet? Az Isten küldte önt nekünk akkor. Férfi nem ért az
                    ilyesmihez, s te, Irénkém, még az intézetben voltál, - mondta Tamás.</p>
				<p>Megragadta az alkalmat hálája különös kifejezésére s ezen a címen néhány
                    csókocskát nyomott a báróné kezére.</p>
				<p>- Ugyan-ugyan, Tamás! szólt Tera mama, aki mindjárt észrevette, hogy a nagy
                    köszönet mögött még valami egyéb is rejlik. De nem foglalkozhatott tovább az ura
                    nevelésével, mert valami történt, ami a tréfára hajló hangúlatot egyszerre
                    tönkretette.</p>
				<p>Irénke a nyakába borúlt a bárónénak s egy darabig úgy csüngött rajta, szónélkűl,
                    aztán hirtelen támadó ösztönnel letérdelt eléje és sírva csókolt neki kezet.</p>
				<p>Az aranyhajú asszony megijedt.</p>
				<p>- Az istenért, Irénkém! - mondta izgatottan, s fölemelni igyekezett a leánykát a
                    földről.</p>
				<p>- Még meg sem köszöntem, lásd, - mondta a kis leány, csöppet sem rejtegetve
                    megindúlását.</p>
				<p>Tera mama halkan mormolta: édes kis leányom, - és a zsebkendőjét rászorította a
                    szemére.</p>
				<p>Megtelt a levegő illattal, annyi volt a virág mindenütt. Ünnepi csönd honolt a
                    környéken.</p>
				<p>- Istenem, - mondta a báróné röstelkedve, - hisz az csak nem életmentés, ha az
                    ember néhány vizes borogatást rak egy szegény lázas fejre.</p>
				<p>- Nono, már abba nekem is van szavam, tud az én fejem fájni, - hivalkodott Szikra
                    Pista, a kiszolgált katonatiszt, némi hencegéssel.</p>
				<p>Tamás iszonyodott az érzelgéstől s feszengve próbálta más térre vinni a
                    beszélgetést.</p>
				<p>- Azon a napon, amikor a bárónéval megösmerkedtünk, tudod mama? te akkor siettél
                    volna a kúthoz a poharaddal; oszt’ a sok kürtös fejű német mind rád förmedt:
                    »nicht stossen!« »nicht stossen!« Ha a báróné nincs, talán meg is vertem volna
                    miattad valakit, ő magyarázta meg, hogy még a főhercegeknek is sort kell ott
                    tartaniok.</p>
				<p>- De milyen jól esett, hogy magyar szót hallottam! Azután, bezzeg, nem is tudtak
                    a nyakokról lerázni, - mondta a báróné.</p>
				<p>- Volt okunk rá, hogy annak örüljünk. No, csakhogy ennyire vagyunk; csakhogy itt
                    is szívesen láthatjuk, - lázongott Tamás.</p>
				<p>Irénke boldogan ölelte meg ujra az aranyhajú nőt.</p>
				<p>- Amíg itt leszel, egy perczre sem engedlek el mellőlem. Együtt is lakunk, úgy-e
                    édes? Az én kis szobámban, amelynek az ablaka a kertre nyílik.</p>
				<p>Amit a család zsarnoka akart, azt megfelebbezni nem lehetett. Irénke elsietett,
                    hogy a terve szerint rendelkezzék. Tamást Pistuka bácsi hívta félre valami
                    gazdasági dolog miatt. Tera mama néhány percre egyedül maradt Nórával. Odahajolt
                    hozzá.</p>
				<p>- Úgy-e nem haragszik - kérdezte bizalmasan - ha érdeklődöm, hogy áll a pörével?
                    A fürdőn, emlékszik? elmondott nekem egyetmást. Úgy sajnáltam! Szeretettel
                    tudakolom ám, - tette hozzá gyöngéden mentegetődzve.</p>
				<p>Az aranyhajú nő megragadta a kezét, úgy felelt:</p>
				<p>- Egy kő esik le a szivemről, nénikém, hogy módot ad a nyilatkozásra. Mind azon
                    töröm a fejemet, hogyan tiltakozzam a régi megszólítás ellen. Vége a
                    válópörömnek s én már nem vagyok báróné. Báró Roheim azóta talán Indiában van,
                    ahova állandóan készült, s én, hál’ istennek, végkép megszabadúltam tőle.
                    Mindössze annyi közöm van hozzá, hogy esetleges férjhezmenetelemig évjáradékot
                    tartozik fizetni; de anélkűl is szépen megélnék a magaméból. Kiegyeztem a
                    Görgényiekkel, akik anyai ágról rokonaim. De a nevem már nem Roheimné, hanem
                    csak Fóthy Nóra.</p>
				<p>Sárdynénak nem volt ideje, hogy kimondja, amit gondolt, mert Irénke már jött. De
                    kézszorításában benne volt a felelet. Bátorítás volt az; mintha csak azt mondta
                    volna a derék, egyeneslelkű nő: »Aminek te örülsz, annak én is szívemből örülök.
                    Adjon a jó isten sok szerencsét az uj élethez, amitől boldogságodat várod.«</p>
				<p>*</p>
				<p>Az egész ház pihent s a nyárvégi éj felséges magányában; csak a két uj barátnő
                    volt még ébren: Irénke meg Nóra.</p>
				<p>A kertre nyíló ablakon néztek ki; egymáshoz simultak s hallgatták a zöld kabóca
                    pörcögését, szítták a meleg éj fuvalmát.</p>
				<p>Fát és bokrot egyaránt megvilágított előttök a hold. Csak a sűrű lombok alatt
                    volt homály. Egy fehér cica lépdelt nesztelenül a gyepen; elnyúlva lopódzott a
                    virágos kertet körítő tamariszk-sövény felé, amely széles, alacsony, sötét
                    falként húzódott el, messzire, félkörben.</p>
				<p>Boldogságos éjszaka volt ez.</p>
				<p>Nóra, tűnődő arcát a csillagos ég felé fordítva, mondta: milyen nagyon jó
                    itt.</p>
				<p>- Olyan vagy most, mint egy Szűz Mária-kép, - rebegte Irén áhitattal, s
                    megsimogatta barátnője aranyfényű haját. - Olyan vagy, folytatta, mintha
                    szenvednél; mintha valami fájna ott belől. Úgy-e majd elmondod? Elmondasz nekem
                    mindent!</p>
				<p>Anyáskodó komolyság volt a hangjában. Nóra mosolygott és megcsókolta.</p>
				<p>- Igen szivem, - mondta. - Te leszel az én kis titkárom, én pedig a tied. Ha csak
                    összenézünk is, megértjük egymást; amit te gondolsz, azt én kitalálom, amit én
                    gondolok, azt te az arcomról leolvasod.</p>
				<p>Irén tapsolt.</p>
				<p>- Csak aztán soká itt maradnál. Minél tovább. Meglásd, nem olyan nagyon unalmas
                    itt. Járnak ám hozzánk sokan. Megösmerkedel majd Zalárral is...</p>
				<p>- Zalárral!!...</p>
				<p>Ezt Nóra mondta, vagy inkább sóhajtotta. Úgy volt, mintha a visszhang felelt
                    volna a kis leánynak. Ugyanazzal a szóval, de egészen más hangsúlyozással.
                    Mintha egy hallgatódzó virág szólalt volna meg odakint a kertben; egy titkon
                    szenvedő virág, amelynek most egyszerre a szivébe nyilallott.</p>
				<p>Irén megrezzent.</p>
				<p>- Ösmered talán? - kérdezte zavartan.</p>
				<p>- Nem ösmerem! - felelt Nóra sietve, élénken.</p>
				<p>Későre járt már. A ház környékén semmi jele sem volt az életnek. Még a kabóca is
                    elhallgatott. Nem lehetett messze az éjfél. Az udvar felől éles, vontatott
                    kukorikolással szólalt meg egy kakas. A többiek is fölriadoztak rá s elkezdtek
                    neki felelgetni.</p>
				<p>Nóra, mintha attól tartott volna, hogy első szóra nem hisz neki a leány, még
                    egyszer mondta: nem ösmerem.</p>
			</div>
			<div type="chapter">
				<head>Flammárion meséje</head>
				<p>Egyszer, egy csudálatosan szép tavaszi este, amikor a föld mintha összeölelkezett
                    volna az éggel s a hold fényében fürdő világos felhők mintha lekívánkoztak volna
                    a csöndes mezőkre: fehér jázminvirággal hordta tele Zalár a szobáját s reggelre
                    majdnem meghalt tőle.</p>
				<p>Most, hogy a Nóra levelét olvasta, ugyanazt a kábúltságot kezdte érezni, amit
                    akkor. A levélből erős édes jázminillat áradt. Az apró betűk mintha mind
                    izgatottan lélekzettek volna; mintha az utolsó mondatot már alig bírta volna
                    leírni valaki, akinek akkor nagyon doboghatott a szíve.</p>
				<p>Majd meghalok érted!...</p>
				<p>Zalárt égette ez a három szó. Nyughatatlanság fogta el; nem bírt egy helyben
                    maradni; kisietett a kertbe s céltalanul indult neki az elvadult ösvények
                    egyikének.</p>
				<p>Egyelőre nem tudta rendezni gondolatait. Minden egyszerre tolúlt eléje, kérdés és
                    felelet alakjában, ami azzal a levéllel összefügghetett. A világ születése
                    előtt sem volt nagyobb a sötét zűrzavar, mint most az ő lelkében. Elméjében
                    összesodródott a mult a jelennel s a gondolatok nagy gomolygásában, mint a vihar
                    villáma cikázott egy napnak, egy órának, egy pillanatnak az élénkebb emléke.</p>
				<p>Az öreg Eszter meg akarta neki mondani, hogy itt járt Gyurgyalag, a szivárgóbeli
                    pákász, a ki kileste már a kócsagok szállását. Most nem bánta azt Zalár. Nem is
                    felelt az öreg nőnek, ment tovább, szótalanúl.</p>
				<p>Hela bátrabb volt, utána rugtatott, hogy ő majd megállítja. De Eszti néni
                    rászólt: - Maradhass most, te csóka. Kikapsz az úrtól, ha háborgatod.</p>
				<p>Hela vállat vont. - Nem félek én a mi urunktól. Sokszor láttam már így bujkálni a
                    kertben. Éjszaka is. Olyankor úgy sunyitok utána, hogy nem is tudja. Szeretném
                    meglesni, kivel beszélget annyit. Úgy meg-megborzadok, amikor a lelkekkel
                    parolázik.</p>
				<p>- Megbolondúltál?! - szörnyűködött Eszter s keresztet vetett magára. - Te
                    csipicsóka, beárullak, ha ilyeneket beszélsz.</p>
				<p>Helának már máson járt az esze. Fölkapott egy hosszú nádszálat, amit az istálló
                    fedeléről sodort volt le a szél, annak a végére rászúrt egy darab ócska
                    ujságpapirost, amiből egy csavarintással két kis lapátos szárnyat csinált,
                    aztán az így fölékesített nádszálat maga elé kinyújtva, futni kezdett. A
                    légáramlás megmozdította a papirosdarabkát, amely a tengelye körül gyors
                    forgásnak indúlt.</p>
				<p>Máskor Zalár el tudta volna nézni a cigányleány bolondos játékát; gyönyörködött
                    volna libegő, kecses mozdúlataiban, amikre senkisem tanította; ez a vadmadár
                    veleszületett azzal a képességgel, hogy szárny helyett használja a lábát. Inkább
                    lehetett volna rebbenő tovaszállásnak mondani futását. Még a karja ritmikus
                    lengetésével is azt az érzéki csalódást tudta kelteni, hogy csak suhan a föld
                    felett.</p>
				<p>Most nem volt, akinek a kedveért Hela az ő bájos kis pördűlését százszor
                    ismételje. Zalár a két fenyőfáig meg sem állott. Az volt a legmagányosabb zúg,
                    ahová még ösvény vezetett. Leült arra a mohos padra, amely valaha imazsámoly
                    volt a kettős sír előtt. A szálló nap alig bírt odáig hatolni a sűrű lombok
                    között, amelyek a hallgató kövek közvetetlen környékét övezték. Az alkonyati
                    sugarak szemmel láthatólag húzódtak vissza; egyre fogytak. Ha ilyenkor gyöngén
                    lehunyja az ember a szemét s csak pillái közt enged egy kis rést; megláthatja a
                    millió mértföldeket megfutó sugár egész útját. Ilyenkor a villám élességével, de
                    tartósan nyúlnak bele a fényes sárga sugártűk a mérhetetlen ürbe; és futnak,
                    röpűlnek tovább, egyre tovább, a fény gyorsaságával, negyvenkétezer mértföldet
                    egy szempillantás alatt.</p>
				<p>Zalárnak eszébe jutott Flammárion csudaszép meséje Lumenről, a földi nyűgtől
                    megmenekült, a test béklyóiból kiszabadúlt szellemről, aki a gondolat szárnyán
                    változtathatja helyét a világürben.</p>
				<p>Egy aggastyán meghal a földön s abban a percben szabaddá válik a benne rejlő
                    eszményi erő.</p>
				<p>A világosság nem rabja többé a sötétségnek. Lumen - az eszme - korlátlanul
                    suhanhat végig a mindenségen. A halandó ember halhatatlan folytatása abban a
                    pillanatban jut el a Vega csillagra, amikor odajutni akar...</p>
				<p>Hol van ide a Vega!!</p>
				<p>A legmesszebbre van mindazok közt a csillagok közt, amelyek távolságát a földtől
                    eddigelé kiszámították a csillagászok. Pedig a csillagász olyan, mint a
                    nagykereskedő, meg a hadügyminiszter, aki csak milliókban beszél.</p>
				<p>Irdatlan távolság az, ahol a Vega van. De csak minekünk. A világegyetem
                    távolságaihoz képest a Vega útja még egy arasznyit sem számít.</p>
				<p>De azért ezt az utat a fénysugár több mint hetven esztendő alatt teszi meg!</p>
				<p>És most következik a nagyszerű mese.</p>
				<p>Lumen megáll a Vegán és visszanéz a gyarló, piciny földre, amely szerényen
                    húzódik meg valahol a fekete ürességben, a rohanó, kolosszus égitestek
                    mögött.</p>
				<p>A föld, a legkisebb csillagok egyike, szintén küldözgeti naptól kölcsönzött
                    fényét a határtalanságba. S ezek a sugarak most Lumen szemét érik. Ezek a
                    sugarak, amelyek hetven esztendővel ezelőtt indultak el a földről, most
                    meghozzák Lumennek mindazt, ami az ő testi hazájában akkor történt. Lumen
                    egyszerre meglátja ebben a remegő fényáramlásban a hetvenéves multat. És abban
                    megpillantja önmagát is, mint kicsiny gyermeket.</p>
				<p>Az édesmamája éppen megmenti attól, hogy a pajtásai meg ne verjék. Aztán kézen
                    fogva viszi haza.</p>
				<p>Ha Lumennek tetszik, vár hetven esztendőt a Vegán s végignézheti onnan, a
                    folyvást érkező földi sugarakban, egész életét. Ha csak húsz évet vár, akkor
                    megérkeznek majd azok a sugarak, amelyekbe le van rajzolva első szerelme, amikor
                    örök hűséget esküdött kedvesének.</p>
				<p>Zalár úgy érezte, mintha már ő sem élne; mintha az ő lelke is elszállt volna már
                    a csillagos ürbe s onnan tekintene vissza ide, abból a nagy messzeségből, ahová
                    a múlt idők képeit elviszik neki a néma sugarak.</p>
				<p>Egy kis dunai csavargőzös födélzetén két fiatal teremtést pillantott meg.
                    Látszólag nem igen törődtek egymással, de lopva annál többet.</p>
				<p>Férfi az egyik, a másik meg nő.</p>
				<p>A férfi papirosban rejteget valamit, amiből időnkint titokban csipeget. A nő
                    nagyon formás kis dáma; könnyű nyári pepita-ruha van rajta, fűző nélkűl; a
                    kalapja, meg a napernyője fehér; csipkéből készűlt félkeztyű van a kezén; ujjai
                    kilátszanak. Rózsás körmű, nagyon édes fehér ujjacskák azok.</p>
				<p>Senki más nincs a födélzeten s így némileg rá vannak utalva, hogy egymást
                    észrevegyék. A nőt már hagyományos kíváncsisága is izgatja, mert nem látja jól,
                    mit nyalakodik az az úr, aki valahányszor a szájához emeli a kezét, mindig úgy
                    tesz, mintha csak a bajuszát pödörgetné.</p>
				<p>Augusztus van, meleg van. De mégis jobb a födélzeten, mert ott legalább jár egy
                    csöppecske fuvalom.</p>
				<p>Egyszer aztán meglepetten és kissé fennhangon mondja az asszony: szőlő!</p>
				<p>A férfi meghallotta. Odafordúl a nőhöz, aki fülig pirúl s lesüti a szemét. De
                    azért maga is nagyon hóbortosnak tarthatja ezt a helyzetet, mert röstelkedése
                    mellett sem tudja mosolyát elrejteni.</p>
				<p>A férfi úgy érzi, hogy ízetlenség volna a szigorú etikett révén zavarban hagyni
                    ezt az édes kis teremtést. Megemeli a kalapját s tolakodás nélkűl, de a
                    pillanatszűlte bizalmassággal mond valamit.</p>
				<p>Azt már bizony a sugarak el nem hozhatnák messze útjokra, de azért Zalár jól
                    hallja mégis. A pokoli hőség - úgy hiszi az a fiatalember - jogot ad rá, hogy
                    felajánljon a kíváncsi dámácskának egy fürt édes gohért.</p>
				<p>Az asszonykának a szája padlásához tapad a nyelve a nagy szomjúságtól. Máskor
                    bizonyára kitérne az ügyes közeledés elől; de most törvényt bont a szükség.
                    Szemével már lefoglalta a szép sárgásfehér fürtöt.</p>
				<p>- Nem is ösmerem önt, - mondja tétovázva.</p>
				<p>A férfi hódolattal emeli meg ujra a kalapját.</p>
				<p>- Zalár Jenő a nevem, - feleli; - becsületes név, de nem híres még. (Oly arccal
                    mondja ezt, hogy nem tudni, komolyan beszél-e vagy csak tréfál.)</p>
				<p>- Még nem híres? hát az lesz? (Már nyúlt eközben a szőlő után.)</p>
				<p>- Talán. Előbb-utóbb valami szépet festek.</p>
				<p>- Művész! - kiáltja az asszony. Ó, hogy rajongok a művészetért. Nézze, milyen
                    remek szőlő ez; maga is lásson hozzá... Én pedig színésznő szerettem volna lenni
                    mindig. Milyen csapás, hogy utamba hozta a végzet a bárót! De hála Istennek már
                    válok tőle. A nevét is megmondom. Mért ne?! Roheim! - Roheim Zdenko. Tudja,
                    lengyel volt az anyja, vagy orosz, aztán szerette ezt a furcsa nevet. De a báró
                    maga német, a feje bubjáig. Porosz junker. Ha hallaná egyszer, hogy beszél, «áh
                    jott!...»</p>
				<p>A fiatalember csak nézte a finom, keskeny, csacsogó, piros szájat, amely most
                    nedves volt a szőlő levétől. Az egész bájos, eleven alak, mintha egy bokor
                    jázmin közepén lett volna, úgy hintette a jázminillatot.</p>
				<p>Zalár a kondori bozótos kertben is érezte azt és fölriadt tőle álmodozásából.
                    Kezében volt a levél, a Nóra levele: a jázminillat terjesztője.</p>
				<p>Fölkelt a kőpadról. Már este volt s a fölszabadult szellők susogva bújkáltak
                    körülötte.</p>
				<p>Az égen sok-sok csillag fénylett. Azok között volt valahol a Vega.</p>
				<p>Meg egy másik, amelyik jóval közelebb van, ahová a sugár hat vagy hét év alatt is
                    eljuthatna a földről. Az imént onnan nézett vissza a dunai jelenetre Zalár
                    Jenő.</p>
				<p>Harmat szállott a fűre; hűvösödni kezdett; vagy talán lelki borzongás volt az,
                    ami Zaláron végig futott.</p>
				<p>Sietett vissza, be a házba; integetett a kezével, mintha tiltakoznék;
                    szakgatottan, hevesen ejtett ki néhány szót, mintha vitatkoznék.</p>
				<p>Nem is sejtette, hogy a bozót közt, a nedves füvön, egy árnyék igyekszik utána;
                    úgy csúszik a gazban, mint a macska; egyetlen zörrenés se jelzi, hogy jön, hogy
                    itt van a sarkában. Mintha egy nagy szárnyasegér suhanna el a föld fölött, oly
                    nesztelenül szökik át néhol az alacsony bokrokon.</p>
				<p>Hela volt az, aki szerette volna látni a lelkeket, akikkel a kondori puszta ura
                    parolázik.</p>
			</div>
			<div type="chapter">
				<head>Lapok a Zalár naplójából</head>
				<p>Eszter néne kétségbeesve látta, hogy a gazdája besiet a dolgozószobájába,
                    ahelyett, hogy az ebédlőbe menne, ahol a kész vacsora várta.</p>
				<p>- Ma megint nem eszik, dörmögte a vén cseléd leverten. Pedig milyen remek
                    halpaprikásom van! Soha ilyen szép halat még nem hozott Gyurgyalog.</p>
				<p>De szólni nem mert.</p>
				<p>Zalár úgy tette be maga után az ajtót, mintha ki akart volna zárni valakit, aki
                    mögötte van.</p>
				<p>Eszter odatipegett s egy darabig hallgatta, hogyan jár le s föl a gazdája a
                    teremnek is beillő szobában; aztán csöndesen és reménytelenűl sompolygott
                    el.</p>
				<p>Odabent égett a lámpa. Zalár szétterítgette, kisimította a levelet. Leült az
                    íróasztal mellé s merőn szegezte szemét arra a néhány sorra.</p>
				<p>Az ablak nyitva volt. Behallatszott, hogyan nógatja egy béres a vízhordó ökröket.
                    Ilyenkor, este, töltötték meg a ház körűl a vizes kádakat. Ez volt a cselédség
                    utolsó munkája; azután már elcsöndesedett minden.</p>
				<p>Egy lombos hársfa susogott az ablak előtt. Arról apró éjjeli lepkék kéredzkedtek
                    be a szobába.</p>
				<p>Zalárt nemsokára olyan csend vette körül, hogy még a kicsi lepkék koppanását is
                    hallotta, amikor hozzácsapódtak a lámpa tejüvegéhez.</p>
				<p>A bakter elkezdte fújni búgó kürtjével a tíz órát.</p>
				<p>Arra a tanyai kuvaszok néhányszor fölbuffogtak. Kezdődött aztán az igazi
                    hallgatag éjszaka.</p>
				<p>Zalár fölkelt az asztal mellől s úgy nézett körűl, mintha arról akart volna
                    meggyőződni, hogy csakugyan egyedül van-e. Szinte lábujjhegyen ment be a
                    szomszéd szobába, ott gyertyát gyújtott s megállott egy ócska szekrény előtt,
                    amit valaha remekbe készítettek.</p>
				<p>Azt a szekrényt még a nagyanyja kapta volt a hozományával. Gyönyörű faragványok
                    díszlettek rajta; fantasztikus alakok, domborművű mithologiai istenek, akiknek
                    olyan üvegszemök volt, hogy azt lehetett volna hinni, igazán látnak vele.</p>
				<p>Zalár megérintette egynek a szemét s arra egy titkos ajtócska pattant ki az öreg
                    butordarabból. Benyúlt a nyílásba s egy összekötött papírcsomagot vett ki, azzal
                    sietett vissza a lámpához.</p>
				<p>Néhány másodpercig összeráncolt homlokkal nézte a csomagot. Elgondolkodva kezdte
                    bontogatni. Sűrűn teleírt lapok voltak előtte. Az első oldalon ezt lehetett
                    olvasni: Napló.</p>
				<p>- Már azt hittem, örökre eltemetlek, - mormolta magában, s tűnődő arccal, amelyen
                    bánatos, komoly vonás látszott, kezdte olvasgatni a saját írását.</p>
				<p>Az egész kézirat ugyancsak vaskos kötetet tett volna ki. Néhol vörös vonal
                    jelezte benne a fontosabb pontokat. Zalár most csak ezeket kereste, ezeket
                    futotta át. Sok helyütt csupán elsiklott tekintetével a fekete betűkön; de
                    voltak olyan lapok, amelyeket izgatottan, lázasan olvasott el az utolsó sorig.
                    Aztán előlről kezdte, magába szívta ujra.</p>
				<p>Flammárion meséje vált valósággá ebben a feledésnek szánt, már el is temetett, de
                    most föltámadó naplóban.</p>
				<p>*</p>
				<p>Az első lapok egyike így hangzott:</p>
				<p>»Mily szerencsétlenség, ha olyan egy pár embernek születik fia, mint az én
                    szüleim. Édesanyám maga a költészet, a tiszta eszményiség; édesapám ellenben
                    maga a megtestesűlt próza. Az édesanyám soha sincsen egészen a földön, félig az
                    égben lakik már is. Az édesapám a földet soha sem cserélné föl az éggel a maga
                    jószántából. Anyám élete végig szenvedés; nagyon nagy a szíve s szinte megöli a
                    benne lakó érzés. Apám tetőtől talpig reális elme és hozzá bonviván, aki a
                    szenvedést kineveti, mélyen meg is veti.</p>
				<p>Ha tőle függne, a Zalárok valamikor királyok lennének, akiket egy egész nemzet
                    félne. Ha az anyámtól függne, akkor a Zalárok mind költők s művészek lennének,
                    akik forró szivökre ölelik ezt a nagy világot.</p>
				<p>S e közt a két, egymáshoz idegen lélek közt állok én.</p>
				<p>Mindakettő magának követel. Mindakettő a saját folytatását szeretné látni bennem.
                    Az apám azt mondja: Fiam, a Zalárok sohasem érzelegnek, hanem cselekszenek.
                    Előre törni sírva nem lehet. Vigyázz, hogy anyád el ne rontson. Az édesanyám
                    pedig csak rám néz édes szelíd szemével s így tanít: Fiam, tiszteld apádat, de
                    ne kövesd. Te az ő utait soha meg nem érted. Te az én fiam vagy; hisz’ nagyon is
                    szereted a magányt, ahol szerepelni sosem lehet és nagyon szépnek tudsz látni
                    egy szál mezei virágot, amiért az apád bizonynyal kinevetne.</p>
				<p>Igazad van anyám. Az apám, érzem, mindakettőnket lenéz és megvet némileg. Látja
                    ő, hogy inkább tehozzád húzok. Tudja Ő, hogy az ő világa nem az én világom.</p>
				<p>Nekem szárny kellene és hozzá az egész nagy mindenséget ölelő szabadság. Engem
                    lenyom, megöl az anyag, a benne rejlő nagy tehetetlenséggel. Én nem tudom, nem
                    akarom hinni, hogy minden csak abból áll, amit reggeltől estig kínlódik az ember
                    hiú, véges, ostoba célokért, amelyek közt legkínosabb a küzdés a kenyérért.</p>
				<p>Szabadságot, ó szabadságot nekem; testemnek lelkemnek! Hadd dobhatnék el minden
                    nyügöt, amit gyarló érzékeink zsarnokul raknak ránk!!«</p>
				<p>Milyen fiatal voltam még, amikor ezt írtam, gondolta Zalár s kinézett a csillagos
                    égboltra, amelyből a hársfa lombja mellett látszott egy darab.</p>
				<p>Szegény anyám, - szőtte tovább emlékezését, - azután te már nem sokáig vezetted
                    áldott kezeddel a fiad sorsát. Milyen nagyon üressé vált előttem a világ azon a
                    napon, a mikor te itt hagytál mindenkorra!</p>
				<p>Tekintete a hárslombok közé tévedt. Hirtelen összerezzent. Mintha egy pár égő
                    szem nézett volna rá onnan, merően. Megdörzsölte a halántékát s az ablakhoz
                    sietett. A lámpa fénye egy darabon bevilágította a nagy fát, de Zalár nem tudta
                    többé fölfedezni a különös látományt.</p>
				<p>Eszébe jutott, hogy egyszer, amikor nagyon szomorú volt, megjelent álmában az
                    édesanyja, s megsímogatta izzó homlokát, meg is csókolta, szelíden, mint
                    naponkint annyi éven át. Mintha bátorította, vígasztalta volna. «Ne veszítsd el
                    a reménységedet, édes fiam, - súgta az álombéli szellem, - én őrködöm fölötted,
                    amíg élsz.»</p>
				<p>Vajjon nem az ő túlvilági tekintete villant-e meg az imént a csillagos éjben?</p>
				<p>*</p>
				<p>Zalár gyorsan lapozott tovább a naplójában, amíg csak oda nem jutott, ahhoz az
                    álomlátásos naphoz. Akkor ezt írta volt:</p>
				<p>»Tele van a világ rejtelemmel.</p>
				<p>Alig mozdúlhatunk, alig nézhetünk körül, hogy oly tüneményekkel ne találkozzunk,
                    amiket gyarló értelmünkkel semmikép sem magyarázhatunk meg. Amit a
                    természettudományok mai fejlettsége tudnunk enged: csak éppen egy pillantás a
                    titkok csarnokába. Még föl sem fogtuk egészen, amit tapasztalunk, s már előttünk
                    van a sötét függöny, amely a tudás útjának minden arasznyi térsége után megállít
                    bennünket.</p>
				<p>Csak együgyű fölfuvalkodás hitetheti el velünk, hogy a világ urai vagyunk. Hisz’
                    amióta a mindenség milliárdokban számított esztendei telnek-múlnak: a
                    megmérhetetlen anyag folyvást átalakúl. Ami az ösmeretlen időkben forró gőz és
                    izzó láva volt, az részben már is eljutott a kihűlés törvényei szerint az örökös
                    fagy, a mindent jéggé dermesztő hideg korszakába, amely felé földünk is, velünk
                    együtt, folyvást közeledik.</p>
				<p>Örökös fagy?!... De hisz ez sem igaz. Ha a kihűlt holdak, amelyeken már semmi
                    élet sincsen, egyszer valami világkatasztrófa következtében belehullanak a
                    napokba: megint megolvadnak, megint gőzzé válnak; kezdődhetik rajtok az új égés
                    korszaka, amelynek a vége egyszer majd megint kihűlés lesz.</p>
				<p>S mi, akik itt vagyunk, csak egy pillanatát töltjük be ennek az időbeli két
                    szélsőségnek. Amikor az ősanyag annyira lehűlt, hogy az emberi szervezet
                    megélhet rajta, akkor az ember meg is terem, éppúgy, mint az erjedő vízben az
                    ázalag. S amikor az égitestek annyira kihűlnek hogy minket is elér a dermedés:
                    akkor az ősprotoplazma semmiféle fejlődési törvénye szerint sem kelhet ki többé
                    a homo sapiens magva.</p>
				<p>Ez az egész idő pedig csak egy parányi része a világegyetem életének.</p>
				<p>Mire odáig jutnánk, hogy talán rájönnénk lassankint a bűvös »szezám« szóra, amely
                    az ösmeretlen világok titkaihoz megnyitná számunkra az utat: akkorra már el
                    kell múlnunk megint. Mit tudunk eddigelé a földön túl levő világokról? Hogy azok
                    is forognak? Hogy vagy bolygók vagy napok s mind együttvéve vonzzák egymást;
                    szabályszerű utakat írnak le, amelyek pályáját egyik-másikra vonatkozólag ki
                    tudjuk számítani? De hát meri-e hinni a legvakmerőbb képzelet is, hogy bele
                    nézhet valaha a csillagokon levő életbe? Hogy innen, erről a gyarló földről,
                    látni s tanulmányozni fogja: mit csinál, hogyan él, küzd és fejlődik a másvilági
                    ember?</p>
				<p>Hisz’ a hold itt van tőszomszédságunkban; a többi égitestekhez képest csak
                    annyira, hogy majdnem elérjük a kezünkkel s mégis csak odáig jutott a
                    tudományok tudománya, hogy hegyeket és völgyeket különböztet meg rajta s a
                    fénytörésből magyarázza, hogy nincs levegője, tehát földi ember meg nem élhet
                    rajta.</p>
				<p>De hát ki meri mondani, hogy másforma szervezettel nem lehetnek lények? Olyanok,
                    amelyeknek soha sincs szükségük levegőre. Hisz’ a befalazott varangyot évek
                    múlva is életben találták; a kárász ha rövid időre befagy a vízbe s ott dermed,
                    nem pusztul el. Pedig ezeket a mi földünk szülte, nevelte; ezek lélekzenek,
                    levegő kell nekik.</p>
				<p>Mit hivalkodunk mi a mi tökéletességünk emlegetésével? holott a világ tele van
                    hanggal, amit mi nem hallunk s tele van színnel, amit mi nem látunk.</p>
				<p>Tudunk annyit, hogy rezgés mindakettő, a fény is, a hang is; de amint a
                    hangrezgések száma egy bizonyos határon túlemelkedik: azt a végtelenűl vékony
                    cincogást már nem fogja föl a fülünk. Az a mi hallóérzékünknek, már nem hang
                    többé. S a fényrezgés, amely meghatározott számokban fejezi ki a színek
                    változatát: több és kevesebb is lehet, mint amennyiből ami szemünk ösmerte
                    színek kikerűlnek. Vannak tehát színek, amelyekről nekünk fogalmunk sincs.</p>
				<p>Minket megvakít a nap erős fénye, amelybe a sas még bátran belenéz; mi
                    tehetetlenűl tapogatódzunk abban a sötétségben, amelyben a bagoly még biztos
                    szemmel csap le a rög közt moszatoló egérre. S a teljes vaksötétben, ahol már a
                    bagoly sem mozoghat: a szárnyas egér még villámgyorsan röpköd a keresztűl-kasúl
                    kifeszített húrszálak között, mert csudafínomságú tapintása, ami már inkább
                    sejtés, érintés nélkűl is megérzi az utjába eső tárgyat. Mi ehhez képest a mi
                    tapintásunk?</p>
				<p>A túlvilági életet mivel cáfolják azok, akik vakondtúrásra állva hirdetik, hogy
                    ámbár nem sokkal tovább látnak az orruknál, mégis csak azt hajlandók elhinni,
                    ami előttök van?</p>
				<p>A holttestben az élőtestek anyagának minden része megvan s mégis mozdúlatlan és
                    hideg mindörökre, soha többé semmiféle hatalommal életre nem kelthető. Hiába
                    cserélnők ki azt a részt, amelynek a betegsége vagy elváltozása a halált okozta,
                    hiába töltenők meg ereit friss meleg vérrel, nem használna többet. Mi hát az,
                    ami eltávozott; ami a halottból hiányzik; ami testünk tehetetlen anyagát
                    kormányozza; ami nélkül nyomban enyészetnek indul földi létünk?</p>
				<p>Én láttam az éjjel az én megholt anyámat és éreztem a csókját.</p>
				<p>Ki merné szemembe mondani, hogy hazudom? Ki elég hatalmas, hogy ezt az én
                    vigasztaló hitemet meg bírja cáfolni?</p>
				<p>Az édesanyám itt volt!«</p>
				<p>*</p>
				<p>Zalár sietve forgatta tovább a napló lapjait.</p>
				<p>Esztendők múltak el előtte a fekete sorokban, telve tűnődéssel és vágyakkal;
                    azután kalandokkal, amiken a legtöbb fiatal ember átmegy, csakhogy rendesen
                    sokkal vidámabban, könnyelműbben, mint ő.</p>
				<p>Szüleinek roppant különbözősége állandóan két ellentétes vonzás hatásával volt
                    rá. Amikor az apja lénye támadt föl benne erősebben: nyugodt egykedvűséggel
                    tudott nézni mindent, kibékűlt olyankor a jelennel. Amikor az édesanyja
                    álmadozó lelkűlete ejtette jobban hatalmába: a jelen szerepe alárendeltté,
                    jelentéktelenné vált előtte. Szeretett volna olyankor belátni a messze jövőbe,
                    de nem türelmetlen kíváncsisággal; csak mint akinek igazi multja, ami
                    foglalkoztassa, még nincs, s akit a mai nap céltalansága nem érdekel, tehát le
                    sem köthet.</p>
				<p>Ez a céltalanság, ez fájt neki sokszor. Ez kínozta, gyötörte titokban. Fázott
                    attól a világtól, amelyben az édesapja élt, amely az apját az édesanyjától
                    egészen elvonta. Az a világ az ő célja sohasem lehetett. S ezt a hidegséget meg
                    sem próbálta eloszlatni a Zalár-család feje.</p>
				<p>«A fiú kötelessége, hogy kedvében járjon az apjának, nem pedig megfordítva»,
                    mondta Zalár Zsolt, ha a felesége néha arra kérte, hogy bánjon több szeretettel
                    egyetlen gyermekükkel. Különben is, folytatta, csöppet sem tetszik nekem a fia,
                    (a világért sem mondta, hogy a fiunk) annyira csak a maga vére. Tudja,
                    asszonynak nagyon jó az; de én férfit szerettem volna látni benne s így
                    röstellem a dolgot.</p>
				<p>Az asszony kipirúlva kelt fia védelmére: Nincs igaza, mondta szenvedélylyel. Jenő
                    férfiasabb valamennyiöknél. Vagy tagadhatja-e, hogy a legjobb lovas, hogy
                    tökéletes vívó, hogy...</p>
				<p>- Igen-igen, szólt közbe Zsolt úr, fitymáló dünynyögéssel; mindez jó gimnasztika;
                    tornatanár is válhat még belőle, elég atléta hozzá. De a hajlamai!</p>
				<p>Ennél a szónál fölhúzta a szemöldökét és leeresztette a szája két szögletét,
                    amitől egyszerre hasonlítani kezdett ahhoz a mandarin-szoborhoz, amely a szoba
                    egy kis állványán kuporodott, s két kezét, a tenyerével fölfelé fordítva,
                    nyujtogatta, valahányszor ingó fejét megbillentette valaki.</p>
				<p>- A hajlamai! Igaz, azok nem nagyon közösek a mai lovagokéval, válaszolt Zalárné.
                    Tud rajongani az eszményi szépért s ha ön azt mondja, hogy ezt tőlem örökölte,
                    akkor köszönöm a bókot. Kártyaasztal mellett sem virradt még rá a nap.</p>
				<p>Ez egy kis tőrszurás volt. Zalár úr majdnem fölszisszent rá. El akarta vágni a
                    kellemetlen beszélgetés fonalát. Jó, jó, mondta, csak írjanak hát verset.
                    Hallom, festeget is a fia. Miattam isten neki. Én már úgyis lemondtam arról,
                    hogy ember lesz belőle.</p>
				<p>Az anyja halála nem hozhatta közelebb Jenőt az apjához. Ez a két ember talán
                    életében sem váltott egymással két bizalmas szót. Zsolt úr az maradt, aki volt.
                    Jenő évjáradékot kapott tőle a gyászeset után. Ritkán látták egymást. Nem is
                    nagyon igyekeztek rajta. Hisz’ egy gondolatuk sem volt közös. Ha némelykor nem
                    lehetett kikerülniök, hogy érintkezzenek: mindaketten fellélegzettek, amikor túl
                    voltak a találkozáson.</p>
				<p>Zalár Zsolt szinte szégyelte, hogy olyan hóbortos fia van, akinek minden
                    társasága a «jött-ment bohémnépség.»</p>
				<p>- Elbolondítják egészen, gondolta magában, de már nem mondta; úgyis hiába lett
                    volna. Bizonyosan tele beszélik a fejét, hogy művésztehetség. Még megérem, hogy
                    kiállítják valami mázolását s azzal csúffá leszek.</p>
				<p>Jenő is inkább csak hallomásból tudott egyet-mást az apjáról. Például azt, hogy
                    sokat veszt a kártyán s kéz alatt vevőt keres a kondori birtok egy részére.</p>
				<p>Már-már írt neki. Tisztelettel és gyöngéden akarta figyelmeztetni a szállongó
                    hírekre; de ekkor megtörtént, hogy járadéka, amit havi részletekben kapott,
                    egyszerre kimaradt. Helyette mentegetődző levél érkezett az apjától. Pillanatnyi
                    pénzzavarokat emlegetett Zsolt úr. A pénzt néhány nap múlva okvetetlenűl küldi,
                    ígérte.</p>
				<p>Jenő elképzelte, mit érezhetett büszke fennhéjázó apja, amikor ezt a halasztást
                    kérő levelet elküldte, s ekkor megmozdúlt benne az anyja szíve. Az a nagy, érző
                    szív, amelybe az egész világ is elfért volna; amely nem bírta el, hogy más
                    szenvedjen, de maga mártírkínokat tudott szenvedni, szótlanúl.</p>
				<p>Válaszában jókedvvel hivalkodott: »Van pénzem, mint a pelyva; eladtam egy képet a
                    napokban. Még apámnak is adhatok, hogyha kell.«</p>
				<p>Ezt biz’ ő maga is csak tréfára vette. Egy arcképet festett volt s valamit kapott
                    érte. Más körülmények közt talán jótékony célra adta volna; de most szinte
                    boldog volt, hogy íme a maga keresményéből is tud élni. Ez volt az első pénz,
                    amit a munkájáért kapott.</p>
				<p>Azon az augusztusi napon, amikor tiszteletdíját kifizették, igazi bohémnek érezte
                    magát; koránérő szőlőt vett egy csemegésboltban s egy Budán lakó barátjához
                    indult. A csavargőzös födélzetén csak egy pepitaruhás, fehérkalapos fiatal nő
                    volt akkor kívüle.</p>
				<p>Néhány nappal később ezt írta Zalár Jenő a naplójába:</p>
				<p>»Ma megint láttam a pepita-ruhás asszonyt. A Kecskeméti-utcán kisértem Sugárnét,
                    amikor szemközt jött ránk. Van valami ebben az asszonyban, ami nagyon hat rám.
                    Talán az a tudat, hogy olyan elhagyatott. Egy szegény fiatal teremtés, akinek a
                    kerek világon senkije sincs! Egy virág, amelyet az élet vihara bármikor
                    fölkaphat, elsodorhat s aztán ki tudja, hol ejt le! Egy furcsa kis találós mese,
                    amely akkor is szórakoztat, hogyha meg nem fejtjük... Mintha nagyon szomorú lett
                    volna. Nagy, nedves szemével valóságosan búcsúzott tőlem. Mintha azt mondta
                    volna: milyen jóságos a véletlen, lásd, hogy egymást ujra látjuk, - talán
                    utoljára. Érzem, hogy te igaz barátom tudtál volna lenni. Be’ kár, hogy minden
                    késő!</p>
				<p>Kissé illetlen sietséggel búcsúztam Sugárnétól. Ez a derék asszonyság kegyetlenül
                    elfog mindenkit, aki ösmerőse, aztán útcahosszat kísérteti magát. Rohantam a
                    pepita-ruhás asszony után.</p>
				<p>Most mondja valaki, hogy nincs előérzet, hogy ilyesmi csak regényekben szokott
                    megtörténni! Abban a bús nézésben csakugyan búcsú volt. Szegény Nóra! Ha a
                    vaksors engem eléd nem hoz: selymes aranyhajaddal talán a Duna hullámai
                    játszottak volna még ma! Jól sejtettem. Kimondhatatlanul elhagyatott vagy
                    te.«</p>
				<p>Zalár idegesen fordított néhány lapot. Ettől kezdve már alig volt olyan jegyzete
                    a naplónak, amelyben a Nóra nevét ne olvashatta volna. Kezdődtek a csöndes
                    tűnődések, amik a lelkiállapot zavarát, bizonytalanságát jelentik; aztán a
                    tűnődés átment lassankint áradozásba, ahogyan ír az olyan ember, akinek
                    hovatovább megtelik a szíve; akinek a lelkét mindjobban betölti valami, amiben
                    öröme van, amit dédelegve növeszt magában.</p>
				<p>»Most már naponta találkozunk, - írja. Most már nem tudna többé meglenni
                    nélkülem. Különös érzés fog el mellette. Mintha már régóta ösmernők egymást, s
                    ámbár mindaketten tudjuk, mégis titkolnók, nehogy egy meggondolatlan szótól
                    örökre elmuljék a varázslat, ami bennünket így összehozott. Sokszor rajtakapom,
                    hogy amint lopva rám néz, megtelik könynyel a két szeme; de ebben a könyező
                    szemben nincsen bánat; boldogság ömlik el az arcán ilyenkor. Hát igaz lenne?
                    szeret engem ez a szegény asszony?«</p>
				<p>Ebben még benne van a hódító férfi elbizakodása. Ekkor még a sajnálkozás
                    árnyalata vegyűl a hivalkodó kérdésbe, amire magának a legkedvezőbb feleletet
                    adja. De nem fordúl egyszer a hold járása s a titkos vallomásoktól terhes napló
                    már ilyeneket rejt:</p>
				<p>»Hiába szépíteném, az igazság az, hogy szükségem van erre az asszonyra. Erre az
                    egyre, aki úgy akadt belém, mint a szárnyaszegett madár, s aki meghatott, mert
                    olyan egyedűl van, mint egy szál virág a pusztaságon. De ez a sorsára hagyott
                    madárka csudás dalokat tud. S erről az egyetlen virágról azt is elhinném, hogy
                    sohasem hervad el.</p>
				<p>Előttem van most is; hallom a hangját, érzem a lényét. Ha könyv van a kezemben,
                    egyre olvasom a szavakat, amint következnek: »Nóra, Nóra, Nóra!« Nagyon kellemes
                    ez, de mégis nagyon bolond. Egyszer még megjárom. Még beleszeretek. Baj lenne
                    az, vajjon? Talán szabadulás lenne a céltalanságból, amiben most élek. Talán
                    vége lenne az álomvilágnak, amelynek a határa az örökös nirvána. Hátha ez az
                    asszony az én megváltásom?«</p>
				<p>*</p>
				<p>Szinte falta Zalár a napló lapjait. Mintha valami nagy kínt vagy talán valami
                    nagy gyönyört akart volna átélni ujra; vagy talán mindakettőt.</p>
				<p>Következtek az áradó vallomások; hév, amely lánggá fokozódik, elkeverve hízelgő
                    marasztalással, gyöngéd öleléssel az égő mondatokban, amelyektől csoda, hogy a
                    papiros meg nem gyúlt.</p>
				<p>A simogató, kedveskedő szavak özönébe takart erős, nagy érzés hatalmát mintha
                    titkolni akarta volna a napló írója.</p>
				<p>Már nem nevezi meg a pepita-ruhás asszonyt. Már csak azt mondja: »ő«; vagy ha
                    hozzá beszél, akkor tegezi.</p>
				<p>A napló szakgatott, lázas, sokszor kuszált már itt. Vissza-visszatér valamire,
                    amit a múltból ránt elő; megoldatlan kérdésekre későn keresi a feleletet; egész
                    párbeszédeket mond el, kiemelve még a szavak egynémelyikét is. Megfigyelés és
                    töprengés éppen annyi benne, mint boldog kitörés, üdvezűlés.</p>
				<p>Ahogy csak a fülig szerelmes embertől telhet.</p>
				<p>»Én nem tudom, mit szeretek benned annyira, - írja egy helyütt, - de még az
                    anyámat is kezdem már miattad elfeledni. Ma, amint megcsókoltál, vad vágy
                    kapott meg, hogy ne vegyem el a szájamat többet a tiedről. Hadd fúltál volna
                    meg: hadd nyeltem volna el a lelkedet, amint belőled kiszakad. Jó, hogy ezt nem
                    sejted. Nem is mondom el sohasem. Hisz’ megréműlnél tőlem.«</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>»Roheim Zdenkóné, édes szép asszonyom, ide hallgasson kérem: tudja-e, hogy
                    megváltanám a lelkem üdvösségével, ha önt ma is csak Fóthy Nórának hívnák? Te!
                    ha sejtenéd, mennyire gyűlölöm a másik nevedet, visszaimádkoznád az istentől a
                    multat. Hát én így hogy felejtsek?!...«</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>»Ma úgy szólítottál, ahogy még sohasem. Azt mondtad: »kis uram! « ... Még a
                    gerincembe is belenyilallott tőle! Érezned kellene, hogy megbolondítasz az
                    ilyenekkel.</p>
				<p>Egyszer egy másik asszony is mondta. Hófehér karja volt, csudagömbölyű karja.
                    Mint az éjszaka feketesége, olyan volt a haja, egész be tudta magát takarni
                    vele. Annak nem örültem. S a te hangoddal kiejtve ez a két szó, megöl.«</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>»Különös nap volt ez a mai. Elbolyongtunk a városon túl, ahol már semmi sincsen.
                    Nyomorúságos, aszott gyepen mentünk-mendegéltünk. Te hozzám simúlva kértél,
                    hogy ne fordúljunk vissza soha többet. Menjünk így lassacskán előre, amíg a nap
                    leszáll s akkor haljunk meg mi is ott, ahol a nap halála utolér bennünket.</p>
				<p>Az Isten őrzött meg, hogy így nem történt.«</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>»Ma mindaketten átéltük a poklok szenvedését. Talán ma voltam hozzád először
                    kegyetlen. De ha darabokban akarsz egy szivet látni, nézd meg az enyémet.</p>
				<p>Ma elmondattam veled az egész multadat.</p>
				<p>Tudod, hogy mit értek mult alatt. Tudod, mit kellene visszaimádkoznod az
                    istentől.</p>
				<p>Reszkettem, hogy hátha nem fogadsz szót; és irtóztam attól, hogy engedelmeskedel.
                    Mindenkép csak nekem volt borzasztóbb.</p>
				<p>S most leborúlok előtted!...«</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - - -</p>
				<p>»Sokszor gondoltam rá: elcsábíthat-e tőled valami? Ma meggyőződtem, hogy nem.</p>
				<p>Az apám győzött meg. Nem akar mást, mint hogy hagyjalak el téged. Téged, akivel
                    engem már emlegetnek! Meg is fenyeget kissé; úgy látszik, szivem, megvonják
                    tőlem az évjáradékot; ez lesz az ára ellenkezésemnek.</p>
				<p>Amiről persze semmitsem szükség tudnod.</p>
				<p>Majd dolgozom. Hisz’ már el is kezdtem, te csak szeress, szivem.«</p>
				<p>*</p>
				<p>Megannyi kiszakított pillanata a vergődő szerelemnek; egy-egy parányi fényképe
                    azoknak a lelki viharoknak, amelyeken Zalár Jenő valaha keresztűl ment.</p>
				<p>Roheim Zdenkó báróné válópöre megakadt egészen. A báró eltűnt. Ment utána a
                    megkeresés Grácba, Drezdába, Nápolyba, Chicagóba. És jött vissza ezzel a
                    megjegyzéssel: »Címzett ismeretlen helyre távozott. Nem kézbesíthető.«</p>
				<p>Mit bánta azt Zalár. Az ő asszonya annál teljesebben az övé lehetett, minél
                    messzebb volt báró Roheim. Attól úgyis mentse meg a jó isten a bárót, hogy
                    véletlenül ide toppanjon. A hím tigristől könnyebb elvenni a nőstényét, mint
                    Nórát ő tőle.</p>
				<p>A báró nevét még kiejteni sem volt szabad előtte.</p>
				<p>Veszszen ott, ahol van! Az élet pedig hadd teljék el így, lassan, szerelmesen,
                    ámbár sok titkos szorongással; a bizonytalanságoktól való örökös félelemmel,
                    amit érez az asszony is, érez a férfi is. De nem mutatja egyik sem a másiknak,
                    hanem inkább szent csalással igyekeznek egymást megnyugtatni mindaketten, hogy
                    nincs felhő az égen, nem is lesz soha többé.</p>
				<p>Ezek voltak a gügyögéses, mámoros idők, amikor nem kellett nekik senki, csak ők
                    magok.</p>
				<p>Egyik jobban bolondult, mint a másik. Mintha az egész világon csak egy férfi s
                    egy nő lett volna, mindakettő a legszebb: Apolló és Vénusz. Ők magok.</p>
				<p>Nóra olyan volt, mint a gyermek, amikor Zalárral először találkozott. Csak azóta
                    vált igazi asszonynyá, aki akkor legboldogabb, ha odaadó lehet; ha érzi, hogy
                    annak a számára, aki őt szereti, az üdvösség minden forrását meg tudja
                    nyitni.</p>
				<p>Zalár már megszokta, hogy az ő neve: »kis uram«; - már megkövetelte, hogy máskép
                    ne szólítsa az asszonya.</p>
				<p>A fészek kicsi volt, de meleg és puha. Egypár ember szépen elfért benne. Zalárnak
                    olyan modellje volt, a kire ha csak rátekintett is, már úgy érezte, hogy
                    Tintoretto ihlete szállja meg. Aránylag közepes készültséggel, de felcsigázott
                    becsvágygyal s a reménységtől szinte részegen dolgozott a kiállításra szánt
                    nagy képén. Őrlős, a Zalár egyik művész-barátja, aki egyes-egyedűl látta a félig
                    kész művet, elhordta a hírét. Le vagyunk főzve valamennyien, - kiabálta, -
                    Zalár, a semmiházi, aki úgy csöppent ide közénk, megver az idén
                    mindnyájunkat.</p>
				<p>Ekkor jött a csapás. Zalár Zsolt megesküdött, hogy amíg írásban nem adja neki a
                    fia, hogy otthagyja azt a kicsapott színésznőt, addig egy krajcárt sem ad
                    neki.</p>
				<p>Be’ rosszúl ösmerte a fiát, hogy még meg is merte sérteni azt, akit szeret!</p>
				<p>Jenő nem válaszolt az apja kíméletlen hangú levelére. Akart válaszolni, de mintha
                    valaki megfogta volna indúlatos kezét. Föltekintett s szeme az édesanyja
                    arcképére esett. Az édesanyjának pedig mindig szót fogadott.</p>
				<p>Nagyon nehéz idők következtek.</p>
				<p>A fiatal asszony észrevett valamit. A művészet szép passziója, úri mulatsága
                    lehet egy Zalárnak; de kenyérkeresetnek kissé sovány. A nagy kép, amit Őrlős
                    annyira dícsért, még nem kapta meg a díjat s különben is befejezésre várt.</p>
				<p>Zalár rájött, hogy Nóra már eladogatja az ékszereit. Ez a fölfedezés végkép
                    lesújtotta. Névnapi, születésnapi, karácsonyi ajándékok voltak azok, mind
                    egy-egy édes órára emlékeztetett. S most eltűnnek. Most ő megtűri, hogy ez
                    ékszerek ára ismét visszakerüljön az ő kezébe. Mert valamiből mégis csak kell
                    élni.</p>
				<p>De ha csak ez lett volna!</p>
				<p>Zalár már hetek óta látta, hogy nyugtalan, ijedező az asszony. Hogy el-elmereng.
                    Ha váratlanul megszólítják, összerezzen. Még álmában is sóhajtozik, föl is
                    riad.</p>
				<p>Hiába kérdezte, fakgatta, nem tudhatta meg tőle az igazat. Nem lehet leírni azt a
                    kétségbeesést, amit ekkor érzett. Hát most, úgylátszik, elveszti legnagyobb
                    kincsét is, az asszonya bizalmát.</p>
				<p>Azt hitte megőrül. Szó sem lehetett arról, hogy dolgozzék. Azok, akik egész
                    életöket nyugodtan, kényelemben töltik, a válság ilyen izgalma között
                    mindnyájan munkaképtelenek.</p>
				<p>Amit életében még soha sem tett, most kutatni kezdett, pedig megtanúlhatta volna
                    Orlando furiozóból, hogy: »bolond, ki olyasmit keres, amit nem akar találni.«
                    Lehet különben, hogy ő nem így okoskodott.</p>
				<p>Egy levél volt a Nóra zsebében; külföldről jött, valahonnan Monte-Carlóból.
                    Zdenkó volt aláírva.</p>
				<p>Zalár a levél fölfedezésétől e pillanatig olyan izgatott volt, hogy majd
                    kiszakadt a szíve. Amint megértette, hogy ‘iszen ez a báró, egyszerre
                    megnyugodott.</p>
				<p>Tehát Roheim Zdenkó végre jelentkezik. Éppen jókor. Sőt éppen a legjobbkor. Talán
                    ha megöli ezt az embert, akkor elhiszik majd neki, hogy nem adja oda az
                    asszonyát egykönnyen. Pedig meg fogja ölni; ez olyan, mint ahogy egy isten van
                    az égben.</p>
				<p>A legnagyobb hidegvérrel olvasta el a báró levelét. Impertinens, gonosz levél
                    volt az. Hívta az asszonyt vissza, magához, mintha sosem lett volna harag
                    köztök. Válásról hallani sem akart.</p>
				<p>Az asszony ezalatt szép csöndesen szunnyadt az ágyában. Most halkan, félénken
                    kezdett nyöszörögni.</p>
				<p>- Szegény angyalom te, mormolta Zalár s kimondhatatlan szerelemmel nézte a
                    nyugtalan álmú nőt. Ezért vagy te olyan kétségbeesett már hetek óta. Ezt nem
                    bírtad te nekem megmondani. Azt hitted, elrémítesz. Édes kis csacsim, te. Iszen
                    ez csak egy férfi! S hozzá még éppen a férjed, akit gyűlölök. Ettől ne félj
                    ezentúl.</p>
				<p>Visszatette a levelet a Nóra zsebébe, ahonnan kivette volt. Az asszony éppen
                    megfordúlt, föltekintett egy pillanatra, meglátta az emberét s kinyújtotta
                    feléje a kezét.</p>
				<p>- Édes, susogta félálmában.</p>
				<p>Semmit sem vett észre a kutatásból.</p>
				<p>Zalárt másnapra egy pénzügynök várta. Amíg azzal nem végzett, addig nem akart
                    hazamenni. Ha pénz van a zsebében, egészen máskép beszélhet mindenről, gondolta.
                    Akkor majd rendbe hozza ezt a levélügyet.</p>
				<p>Lesújtó választ kapott. Az ügynök megdörzsölgette tarkóját s nagyot szítt a
                    fogán, úgy mondta: - Hát oszt tudja a nagyságos úr, hogy mi van készűlőben?</p>
				<p>- Falb Rudolf szerint zivatar holnapra, felelt Jenő tréfásan, abban a hitben,
                    hogy csupán valami fogásról van szó, amivel az ágens meg akarná szaporítani a
                    jövedelmét.</p>
				<p>- Nono, kérem, az a Herr von Rudolf csak abban téved, hogy ma van a zivatar, nem
                    holnap. A tisztelt apjaura készűl a nagyságos urat kitagadni. Hát akkor én
                    hogyan adhatok pénzt?!</p>
				<p>Zalár elsápadt. - Ezt maga honnan tudja? Erről talán csak engem is
                    értesítenének?!</p>
				<p>- Tetszik tudni, de ne tessen nekem azt rossz néven venni, az ilyen üzletembernek
                    résen kell lenni mindig. Mi adunk szívesen, de mi tapogatózunk előbb. S én
                    rosszat tapintottam ki. A nagyságos apjaura fiskálisától ma ment ki a levél; ha
                    haza tetszik menni, otthon már meg is tetszik találni biztosan.</p>
				<p>Zalárnak zúgott az agyveleje. Ez az utólsó ütőkártya nagyon is erős volt. Ez
                    nemcsak nyomort jelentett, hanem szégyent is. Volt-e joga az apjának, hogy
                    ennyire sujtsa, azt ő nem kérdezte. Nem is tudott volna rá felelni magának.
                    Valamikor úrnak készűlt, jogot végzett, meg is van a becsűlettel kiáltott
                    vizsgálatokról a bizonyítványa; de az most mind csak hiábavaló papiros.
                    Elmélkedés most nem segíthet rajta.</p>
				<p>Először is hazarohant.</p>
				<p>Estefelé volt már. A lépcsőn meglassította lépéseit, hogy ne lihegjen úgy, amikor
                    belép. Még megijedne Nóra.</p>
				<p>De senki sem volt otthon; még a cseléd is elment. Kinyitotta hát a lakást a saját
                    külön kulcsával.</p>
				<p>Már homályos volt a szobában. Izgatottságát növelte az, hogy az asszonya nem
                    várta. Alig tudta a lámpát meggyújtani.</p>
				<p>S ekkor az asztalon szemébe ötlött egy vaskos levél.</p>
				<p>Az ügyvéd levele volt, feltörve.</p>
				<p>Félig öntudatlanúl vette ki a boriték tartalmát. A hivatalos irat bele volt
                    takarva egy ív fehér papirosba, amelyen Nóra írását pillantotta meg.</p>
				<p>Reszketve bontogatta ki az asszonya levelét. Akkor kihullott belőle az a másik,
                    amit már jól ösmert. A báró monte-carlói firkája.</p>
				<p>Most már nagy bajt sejtett.</p>
				<p>Káprázó szemmel, a fejét szorongatva, nehéz lélekzetvétellel olvasta, hogy mit ír
                    neki Nóra.</p>
				<p>»Édes, jó emberem, örökre drágám nekem!«</p>
				<p>Ez volt a megszólítás. Aztán következett a levél.</p>
				<p>»Szerelemmel, félelemmel, megalázkodva írom le a borzasztó szót, hogy elmentem
                    tőled, uram!</p>
				<p>Elmentem, mert meg kellett értenem, hogy megöllek, ha melletted maradok.</p>
				<p>Hónapok óta kínosan nézem vergődésedet és naponta átkozom magamat, hogy mindennek
                    oka én vagyok.</p>
				<p>Velem az átok van; nyomomban jár a balsors és te nem lehetsz az én áldozatom,
                    édes jó uram, te!</p>
				<p>Szánj, de ne vess meg; könyörgök hozzád térdenállva! El ne itélj, mert én
                    szeretlek téged, egyetlenegyem ezen a nagy világon!</p>
				<p>Láttam a mindennapi mártirságot, és hallottam már a szörnyű híreket is, amiket
                    terjesztenek, hogy én miattam kitagad az apád.</p>
				<p>Megyek az utadból. Adjon nekem erőt a jó isten ehhez a borzasztó lépéshez.
                    Vakmerő kézzel nyúltam hozzá a neked címzett levélhez, jó uram, kis uram, mert
                    láttam, honnan jön és a tartalmát sejtettem. Pedig megesküdtem, magamban, hogy
                    ezt az utolsó csapást te én miattam meg nem érheted.</p>
				<p>Jól sejtettem. A szörnyű fenyegetés bír erre a gyors elhatározásra.</p>
				<p>Itt van egy átkos, gyászos levél, az uram levele. Hogy kutatta ki hollétemet, azt
                    én nem tudhatom. De én hetek óta hordom már magamnál ezt a mérget.</p>
				<p>Ezért láttál reszketni, riadozni. Ezt nem mertem én neked megmondani.</p>
				<p>Most, hogy megmutatom, el is válok tőled.</p>
				<p>Megyek vissza ahhoz az emberhez, aki mellett úgy folytathatom bús életemet,
                    mintha csak édes, szép álom lett volna a kínok megszakítása.</p>
				<p>Álmodni fogok ezentúl, amig élek, rólad, édes uram, édes nagyszívű emberem.</p>
				<p>Bocsáss meg, ha lehet!</p>
				<p>Ölelj meg egy utolsó gondolattal.</p>
				<p>Ezt kéri útravalóúl</p>
				<p>a te szegény Nórád.«</p>
				<p>Zalár reszkető kézzel nyúlt ki a levegőbe; meg akart fogni egy alakot, aki a
                    messzeségbe tűnt már előle. Percekig állott szótalanúl, az agyát tapogatva.</p>
				<p>Végre, hogy eszmélni kezdett, egyetlen egy gondolatba kapaszkodott tévelygő
                    elméje.</p>
				<p>Őrlős, a jó barátja, módos ember, attól kér egyelőre valamit; csak annyit, hogy
                    utána rohanhasson az asszonyának. Hogy elérhesse, hogy visszahozhassa.</p>
				<p>Úgy futott az utcán, mint az eszelős. De a szerencsétlenség csak nem akart véget
                    érni ezen a szörnyű napon. Őrlős nem volt otthon.</p>
				<p>A gazdasszonya ingerűlten mondta: - Nem tudom, mit hajtják ma egymást mindnyájan
                    olyan lóhalálában. A gazdám sem tudta, hol a feje, annyira sietett. Elutazott.
                    Alig látjuk egyhamar, úgy gondolom. Jócskán vitt fehérneműt.</p>
				<p>Zalár mindebből csak egyet értett meg. Hogy vége utólsó reménységének is. Vége!
                    vége!</p>
				<p>Mindezt a napló mondta el így, csakhogy sokkal bővebben, sokkal részletesebben
                    ennél.</p>
				<p>*</p>
				<p>A nyitott ablakon hűs szellő suhant be. Zalár megborzongott tőle. Hamar
                    összecsapta a naplót s mintha titkos lidérctől akarna szabadúlni, visszatette a
                    faragott bálványistenekkel ékes szekrény rejtett fiókjába.</p>
				<p>Amint a szekrény ajtaját becsapta, visszhangos zúgás támadt. Kisietett
                    dolgozószobájába. Leült az íróasztal elé s nézte a magányos hárs lombját. A
                    levelek egyre mozogtak, susogtak; üzeneteket hoztak neki a másvilágból.</p>
				<p>Még benne volt az álmodozásban. Még a múlt volt előtte; az a szörnyű óra, amikor
                    egyszerre meghalt a szívében minden. Milyen rettentő éjszaka volt az. Hát még a
                    rákövetkező nap! A Szahara-sivatag, egyetlen oázis nélkűl. - Úgy járt-kelt
                    akkor, mint az őrült. A Nóra nevét nyögte, gondolta, mondta, hallotta folyvást.
                    Kirohant az utcára százszor: hátha beteljesűl, hogy akit nagyon várunk s eléje
                    futunk, az megjön. Aztán visszasietett, vergődő hittel remélve, hogy talán
                    azóta otthon is van, szárnyon szállott, mint a hazájába vágyó vándormadár.</p>
				<p>S ezekben a borzasztó időkben nem volt senkije a kerek világon. Elvesztette a
                    kincsét és még panaszkodnia sem volt kinek. Csak töprengett és búsult a
                    kétségbeesésig. Majdhogy gyalog nem indult neki a világnak, Nóra után. De
                    görcsösen hitte, hogy egyszer betoppan s azt mondja: »lásd, mégsem bírtam ki
                    nélküled, itt vagyok«.</p>
				<p>Csak most, hogy már nem volt itt többé az asszonya, most tudta, kije volt.
                    Szomjazott utána. Ó, ha csak egyetlen hangját hallotta volna! Beosont hajnali
                    órákban a templomokba és imádkozva próbálta visszacsalogatni. Igért az istennek
                    mindent, ha Nórát még egyszer neki adja.</p>
				<p>Otthon pedig rémlátásokba merűlve töprengett. Hogy tehette ezt, hogy tehette! Ha
                    el tudott menni, akkor nem szerette. Ha itt tudta hagyni, akkor rút játék volt
                    az egész. Esztendők bűnös, rettentő komédiája. Látományai támadtak; emlékezett
                    olyan semmiségekre, amik most borzasztó tanúságot tettek az asszony ellen. Néha
                    úgy ment el, hogy ő nem tudott róla; olyankor, amikor azt hitte, hogy az ura ma
                    nem jön meg korán. Őrlős aránylag sokat járt hozzájok. Jóformája, bonviván ember
                    volt. S most egyszerre tűntek el. Ki lát a vesékbe?! De hát a Zdenkó levele...
                    Nem lehet itt tisztán látni. Meg kell itt bolondúlni...</p>
				<p>Igazán közel volt hozzá, hogy elveszítse az eszét. Dolgozni próbált. Nem tudott.
                    Vakon meredt a vászonra, amelyről az eltűnt asszony megkezdett arcképe nézett
                    rá. Lerogyott elibe: sírt és vonaglott, amíg halálos zsibbadás nem vett erőt
                    rajta.</p>
				<p>Milyen fekete gyász fonta körűl és milyen sötét közöny! Züllött eközben. Az apja
                    levelét fölbontatlanúl küldte vissza. Kitagadottnak gondolta magát. Hát vesszen
                    minden. Már nem is élt; már csak várta a pillanatot, amelyben az az érzése lesz,
                    hogy a következő órát meg nem érheti.</p>
				<p>Ekkor kapta a hírt, hogy szívszélhűdés érte az édesapját. Egy izgalmas éj után,
                    amit kártyázva töltött el, összeesett s egyetlen hang nélkűl, örökre lehunyta a
                    szemét.</p>
				<p>Zalár Jenő azon a szomorú napon a kondori birtok ura lett.</p>
				<p>A kitagadás nem történt meg, hisz nem volt rá már szükség, minthogy a kicsapott
                    színésznő eltűnt. A Zalár név egész mindensége ő rá maradt. Új élet, új világ
                    nyílt számára Zalár Zsolt örökségeképen.</p>
				<p>Apja szomorú vége fölrázta, kényszerítette, hogy egyelőre elterelje gondolatait a
                    maga kínszenvedésétől. Emberek közé kellett mennie. A temetésen nagyon sokan
                    voltak s az utolsó Zalár nem hiányozhatott az apja koporsója mellől. Aztán
                    jöttek a jogtudósok; az apja ügyvédei, akik tudatták vele, hogy nincs
                    végrendelet s így törvény szerint minden az övé, ami az elhunyt után maradt.
                    Megérkezett a kondori jószágigazgató s az uj uraság rendelkezését várta. Zalár
                    Jenő akaratlanul is kénytelen volt százfelé szakadni s észre sem vette, hogy
                    eközben szép lassan át megy a borzasztó krízisen.</p>
				<p>Az uj viszonyok, a szokatlan foglalkozás, a furcsa, neki eddigelé teljesen
                    ösmeretlen gondok visszaadták erejét, férfiasságát. Már nem reszketett attól,
                    hogy valamely bizonytalan pillanatban a saját kezétől hal meg. Borzasztó seb
                    volt a lelkén s az el nem múlhatott könnyű szerrel. De legalább a terjedése,
                    növekedése, hirtelen megállott.</p>
				<p>Haza sietett a kondori birtokra. Elbúcsuzott örökre a multtól. A művészetnek
                    istenhozzádot mondott. Kerűlni akart mindent, ami Nórára emlékeztette. Hadd
                    váljék lassankint álommá, mesévé a kínok emléke. Haza most, csak haza! Ahol
                    olyan nagyon keveset lehetett gyermekkorában; de ahova mindig kimondhatatlan
                    bensőséggel vágyott. Haza, az ősi házba, a Zalárok pusztuló fészkébe, ahol búsan
                    sóhajtja vissza az esti szél a régi szép időket. Emlékezett a nagy kertre, az
                    elhanyagolt sírra, a két sötét fenyőre. Most oda kívánkozott, remetének.</p>
				<p>S azóta itt van. A pusztai levegő csudálatosan, rohamosan gyógyította. A föld
                    illata mintha istentől való orvosság lett volna számára. Amikor először
                    végigheveredett a sima gyepen, majd megszakadt a szíve a megkönnyebbűlés
                    gyönyörétől. Tavasz volt s a rét akkor terítette ki fölséges üde zöldjét. Az ég
                    bíztatóan, békésen mosolygott rá. Egy kis fehér felhő úszott át fölötte a magas
                    kékségen; olyan volt az, mint egy fehér hattyú, amely angyalt viszen a szárnyai
                    között. Hogy hasonlított az az angyal az édes anyjához!</p>
				<p>Az anyja költői lelkével szeretett meg itt mindent. Ezt a szegény, hűséges
                    földet, amelyhez az emberek olyan hálátlanok. Itt már tudott foglalkozást
                    találni magának, beállott parasztnak, földmívesnek. Nézte, hogy ing-ring a
                    kalász a rónán, hallgatta, hogy susog a Szivárgó mocsár-terűletén a nádas.
                    Reggeltől estig akadt dolga a gazdaságban. Ha a sík mezőn megpihent: kakukfűre
                    hajtotta le a fejét s szelíden, ébredező jóérzéssel gondolt rá, hogy mennyivel
                    egyszerűbb, veszélytelenebb ez, mint a jázminillat.</p>
				<p>Mire eljött a nyár, a forró nyár, már tudta, hogy nem pusztúl bele abba a
                    csapásba, ami majdnem egy esztendővel ezelőtt érte volt. Már megmozdúlt benne
                    az életkedv. Meg tudta látni művész-szemével: mi csudálatos van egy
                    párduc-szemű, bűbájosan táncoló cigányleányon. Bohém vére már belehajtotta abba
                    a hóbortba, hogy megvegye a cigánykaraván legszebb fekete gyöngyét.</p>
				<p>És most?! - Most itt van az élete megrontója megint! Az után a borzasztó sértés
                    után, a kegyetlen eltűnés után, amikor már elhantolt sírban van az emlékezete:
                    megjön és szólani mer a régi hangon, ami édesebb és mégis félelmesebb a szirének
                    énekénél.</p>
				<p>Zalár negyedfél év óta nem hallotta már ezt hangot s ettől az egyetlen hangtól
                    egyszerre fölszakadt szivén a hegedés.</p>
			</div>
			<div type="chapter">
				<head>Együtt</head>
				<p>Másnap alkonyat felé a Sárdyékhoz vezető sűrű ákác-sorban egy könnyű homokfutó
                    kerekeinek a zörgése hallatszott.</p>
				<p>Irén meg Nóra a kerti lugasban volt s amint a könnyű jármű az udvarra befordult,
                    Irén elpirulva ugrott föl s megragadta a barátnéja kezét. - Ez Zalár! – mondta.
                    Ösmerem a kis vadászkocsija zörgését.</p>
				<p>Nóra tetőtől talpig fehérben volt. Aranyos haja mint sárga selyem omlott le
                    vállára. Nem jutott most eszébe, hogy föltűzze. Gyors lélekzete valami más előtt
                    elárulta volna, hogy izgatott. De ez a szegény kis leány mit vehetett volna
                    észre abból?! Az aranyfürtök különben is eltakarták félig a Nóra arcát.</p>
				<p>- Menjünk, - mondta Irén, gyermekes türelmetlenséggel.</p>
				<p>Nóra megszorította a kezét. Ne! ne!... maradj csak, felelte halkan. Majd
                    idejön.</p>
				<p>Irén csodálkozva kérdezte: Honnan tudod? Ó, ne hidd, nem túlságosan keresi a
                    nőket. Néha egyetlen szóra sem méltat engem.</p>
				<p>A Nóra arcán e pillanatban diadalmas mosoly vonult át. Nézd, mondta s a
                    ribiszkebokrok felé mutatott, amelyek a lugashoz vezető ösvényt szegték.</p>
				<p>Sárdy papa hozta a vendéget. Valamit beszélt neki, de Zalár úgy lépdelt mellette,
                    mint a holdkóros. Bizonyosan egy szavát sem értette. A kondori puszta urán nem
                    lehetett volna észrevenni, hogy nők közé készült. Csak úgy jött át, jó szomszéd
                    módjára, ahogy a gazdaságban szokott járni-kelni. Szürke vadászruha volt rajta,
                    elnyűtt bőrkamásnival s viseltes keskenykarimájú loden-kalappal, amely mellett
                    sörte-bokréta meredezett.</p>
				<p>Ha Irén most Nórára nézett volna, észre kellett volna vennie, hogyan változtatja
                    a színét. Zalár messziről rátapasztotta szemét arra a fehérségre, amely a lugos
                    alól kivillant, s ment feléje egyenesen, mint a tűzberöpülő lepke.</p>
				<p>- Ez a mi legkedvesebb, legjobb barátunk! lármázott Sárdy, amikor a lugashoz
                    értek. Nóra nagysámat már szépen lefestettem előtte, mondhatom, - tette hozzá
                    hamiskás, bizalmas kacsintással, amiben ez volt: úgy-e képzeled, mit mondhatok
                    te rólad, én! - te gyönyörűség!</p>
				<p>Kezet fogtak.</p>
				<p>Összerázkódtak mindaketten.</p>
				<p>Sárdy azt gondolta: Hm! ugyancsak megnézegeti az öcsém; kutya legyek, ha nem
                    tetszik neki is.</p>
				<p>Irénke halvány volt, valami szorította a torkát. Miért fogják annyi ideig egymás
                    kezét? kérdezte a szíve fenekén, öntudatlanul.</p>
				<p>Nóra égő szemmel nézte Zalárt. Szinte kiabált a tekintete: «Eljöttél!
                    eljöttél!»</p>
				<p>Az ákácfasorban megint nagy csördítés hallatszott. Több szekér közeledett nagy
                    zörgéssel. Egy rekedt hang írtóztató hamisan énekelte: «Szép tavasz virít,
                    lengedez a szellő...» - Sárdy papa a fejére csapott: - Ó, én feledékeny
                    agyvelőm! - Hisz ezek a csulahátiak! Megmondta Bakányi Pali, hogy ma
                    idelátogatnak s én elfeledtem szólni. Szépen vagyunk!</p>
				<p>Vagy három szekér kanyarodott be az udvarra azonközben. Egy vadonatúj, meg két
                    toldozott-foltozott. Amazon maga hajtott az úrkocsis; a másik kettőt angáriások
                    kormányozták s az urak a hátúlsó ülésen rázatták magokat.</p>
				<p>- Bakányi Pali kitett magáért, - mondta Sárdy, amint az új sárga kocsi a szemébe
                    ötlött. Azt is ráveszi mindenre a kedves felesége.</p>
				<p>Az úrkocsis mellett gömbölyű asszonyszemély ült; óriás napernyőt tartott maga
                    fölé s még le sem szállott, máris kiabálta: - Sárdyné lelkem, Terka lelkem, itt
                    vagyunk ám, megjelentünk a jegeskávéra. Hun vagy szentem?!</p>
				<p>A másik két kocsiról is kászolódtak, akik rajta voltak. Mindegyiken két úr,
                    piszkos-fehér porköpönyegben. Egyikök még most is ezt hajtogatta: «szép tavasz
                    virít, lengedez a szellő»...</p>
				<p>A gömbölyű hölgy sikoltozva kiabálta: Irénke szentem, gyere már, hadd öleljelek
                    meg! - Már lent volt a porondon s úgy forgolódott maga körűl, hogy az ura nem
                    győzött az útjából kitérni.</p>
				<p>Sárdy mama mosolyogva jelent meg a tornácon. A gömbölyű hölgy átnyalábolta s az
                    alatt a hátát jól megveregette. Hízol, drágám! isten bizony hízol. Nem árt neked
                    ‘iszen! Irénke! Irénke! folytatta aztán a sikoltozást. Az urak is mind törték
                    magokat, hogy köszönjenek. Az egyik odaállott Sárdy mama elé s elkezdett
                    bömbölni: «szép tavasz virít» stb.</p>
				<p>Csigolya Muki volt, aki szerette, ha eredeti embernek tartják s szívesen kitalált
                    valamit, amivel a társaságokat a maga esze és tehetsége szerint mulattassa.
                    Eltűrték neki, mert máskép szolgálatkész, jó fiú volt s a légynek sem
                    ártott.</p>
				<p>Sárdy papa nyugtalankodva szólt rá Irénkére: Édes kis leánykám, hívnak; erigy
                    már, erigy. - Bocsánat, fordult Nórához, lássa, ilyen a házi gazda sora. Most én
                    nekem illik odamennem. De visszajövök! Vissza!!</p>
				<p>Magával vitte Irénkét.</p>
				<p>Zalár ott maradt Nórával a vadszőlőlugasban.</p>
				<p>- Mért jöttél ide? - kérdezte hirtelen, fölszabadulva a varázslat alól, amely
                    eddig bénává tette testét-lelkét.</p>
				<p>- Jenő! - mondta megindultan az aranyhaju asszony, - csakhogy valahára megint
                    látlak! Csakhogy hallom már egyszer megint a hangodat! Jó az isten, hogy az első
                    pillanatban így egyedül maradtunk. Meghaltam volna enélkül, édes uram!...
                    Jenőm!...</p>
				<p>- Mit keresel itt? - Hol jártál?! - Mért jösz vissza a sírból, ahová
                    eltemettelek? - szakította félbe Zalár az áradozást és teljes erejével
                    szorította az asszony kicsiny, törékeny, fehér kezét.</p>
				<p>- Csak kérdezz! kérdezz! uram! Jogod van hozzá neked! Felelek mindenre. Hiszen
                    azért jöttem! Ó, de boldog vagyok hogy faggatsz, hogy összetörsz, mert ez a
                    szivedből jön - s a szerelmedet bizonyítja. Mondd Jenő, úgy-e egy órára sem,
                    egyetlen percre sem feledtél el engem?...</p>
				<p>Zalár halvány volt! tekintetében a múlt idő kínjainak a gyehennája kezdett
                    kigyúlni. Lázas gyorsasággal mondta: - El kell menned innen minél előbb. Azért
                    jöttem, hogy megmondjam ezt neked. Azért siettem, hogy ne gondolj gyávának, aki
                    fél tőled...</p>
				<p>Az asszony félbeszakította: - Te akarsz megtéveszteni engem?! Siettél, rohantál,
                    mert látni akartál, Jenő! Itt vagy, mert majd meghalsz a vágytól, hogy megtudd:
                    mit csináltam hosszú negyedfél év alatt. Mert tele vagy féltékenységgel és azt
                    gondolod, hogy valahára meg fogsz hát engem ölni; de nem fegyverrel, Jenő, hanem
                    szerelemmel, egy utolsó, örökké tartó öleléssel.</p>
				<p>Susogott, gügyögött, remegett; elfúladva, akadozva beszélt. Dalos, édes, esdeklő
                    hangon, ahogy tudhat a szerelmes fülemüle.</p>
				<p>Zalár fázott bele. Még nem eresztette el az asszony kezét. Ösztönből, régi
                    szokásból kezdte simogatni.</p>
				<p>Nóra majdnem egészen hozzásímult. Minden pillanatban kinézett a lugasból, azt
                    figyelte, nem jön-e valaki, de azért beszélt-beszélt, folyvást.</p>
				<p>- Majd elmondok mindent. Kérdeztél: tehát számon kéred. Követelsz: tehát a
                    magadénak tartasz! Az vagyok Jenő! Édes uram!</p>
				<p>- Ne mondd ezt soha többet! kiáltotta Zalár elfojtott indúlattal. - Eltemettelek
                    már. Meghaltál énnekem.</p>
				<p>- De a tekinteted föltámasztott, - válaszolt Nóra mohó sietéssel, mint aki érzi,
                    hogy egész jövő sorsa attól függ, megtudja-e változtatni rövid pillanatok alatt
                    a világ rendjét egy ember lelkében. - Én élek tebenned. A míg te élsz, addig én
                    meg nem halok; el nem pusztulhatok. Ezeket is csak miattad kerestem föl, ezeket
                    a derék Sárdyékat. Azért ösmerkedtem meg velök, mert a nevedet kimondták.
                    Leköteleztem őket és tűrtem, hogy az öreg udvaroljon nekem. Tűrtem, Jenő, hogy
                    eljuthassak a közelségedbe; egészen melléd és mégis oda, ahonnan el nem űzhetsz.
                    Mostanáig kellett várnom, amíg szinte erőnek-erejével fogtak-hívtak. Pedig
                    hónapok óta remegek már azért, hogy itt lehessek. Szemtől-szembe veled;
                    tisztességgel, sértő gyanú árnyéka nélkül. Mert ezek semmit sem sejtenek a
                    múltból, Jenő. És nem is szabad, hogy sejtsenek, úgy-e?!...</p>
				<p>Halkan, gyorsan beszélt: lágy hangon, amely mégis a szíve közepéig szúrt
                    Zalárnak. Volt abban valami boszorkányos, ahogy az udvar felé meredő szemmel,
                    lázasan ontotta magából a bűvölő szavakat, amikkel titkokat bízott Zalárra s
                    ezekkel a titkokkal máris bűntársává tette.</p>
				<p>- Jönnek! mondta hirtelen, éles suttogással, amivel fölkeltette az álmok világába
                    szédült embert. Hamarosan visszahúzódott, megigazgatta aranyhaját, könyes szemét
                    megtörölte, leült egy fonott székre s nyugodt iparkodott lenni. De még ebben az
                    utólsó pillanatban is odasugta Zalárnak; visszajöttem hozzád; hozom neked a régi
                    üdvösséget; el ne taszíts magadtól, édes egy emberem.</p>
				<p>- A kárhozat ez, nem az üdvösség, - mormolta Zalár, elgondolkodva,
                    lehangoltan.</p>
				<p>Bakányiné járt elől s nagy hangon kérdezte: - Hol van az a Zalár, na, hadd látom;
                    persze, a szép asszony körül legyeskedik, a kujon. Aztán nekiment Nórának. Ne
                    higyjen neki, lelkem; poéta ez, szelekótya ember, éjjel fönt van, nappal meg
                    nyitott szemmel alszik. Csillagon jár az esze mindig. No de micsoda
                    gyönyörűséges haja van magának!</p>
				<p>Csigolya Muki negédesen hajtotta meg magát s elkezdte dalolni: «Én vagyok az, én
                    vagyok az, aki nem jó!» - Már ő nem tudott másképen ilyen bizalmas körben, pedig
                    itt a Sárdy mama előzetes leírása nyomán mindenki a házhoztartozónak
                    tekintette.</p>
				<p>Egy komoly úr is volt a vendégek közt, akit semmi sem hozott ki a sodrából.
                    Állítólag sohasem haragudott, de nem is nevetett. Adta az angolt, a hidegvérűt.
                    Előállott és mereven mozdított egyet a nyakán, a közben pedig azt mondta:
                    Dévér! Csigolya hozzátette: keszeg. És nagyot kacagott. Szörnyen mulatságosnak
                    találta, hogy dévér-keszeget csinál ebből a komoly úrból.</p>
				<p>- Szerbusztok, szerbusztok! - kiabált hátul valaki. Pistuka bácsi jött meg, ő
                    örvendezett. Megvan, minden jól van! - itt is vannak már! - ujongott s
                    elkezdett zsebkendőjével a folyosó felé integetni. Ott nyomban rázendítette egy
                    elrejtett cigánybanda a Rákóczy-indulót.</p>
				<p>Sárdy papa összecsapta a kezét. - Gazemberek! - kiáltotta nagy
                    megelégedéssel.</p>
				<p>- Táncolunk még ma! - harsogta Bakányiné.</p>
				<p>Dévér úr mereven intett igent egy nagy pislantással.</p>
				<p>Az urak Irénke körűl forgolódtak, de a kis leány szórakozott volt s nem nyugodott
                    addig, amíg tekintete a Zaláréval nem találkozott.</p>
				<p>- Maga rosszkedvű ma, mondta egy picike nehezteléssel. Sokszor rosszkedvű, hogyha
                    nálunk van, súgta oda azután halkabban, a legyezője mögűl.</p>
				<p>Az édes, üde gyermek nem is sejtette, hogy ketten mennyire figyelik.</p>
				<p>Az egyik Tera mama volt, aki a lelke mélyén nagy vitát folytatott önmagával. -
                    Szereti, komolyan szereti; pedig attól félek, hogy nem neki való ez az ember;
                    az ilyen világfiaknak más kell, egészen más. - Édes magzatom, édes kis mezei
                    virágom, csak meg ne szakadjon egyszer mind a kettőnk szíve.</p>
				<p>A másik megfigyelő Nóra volt... Elkomolyodva, de izgatottság nélkűl nézte, hogyan
                    olvad a leányka tekintete, amikor Jenő felé fordúl. Azt gondolta: - Hát igaz,
                    amit az éjszaka sejtettem, amikor olyan elfogultan mondta ki a nevét? S valami
                    fensőbbéggel, amiben a megváltozhatatlan miatt egy kis sajnálkozás volt, így
                    sóhajtott magában: szegény!</p>
				<p>Zalár gyöngén mosolygott s karját nyújtotta Irénkének. Az volt a felelete. A kis
                    leány úgy símult hozzá, hogy Tera mamának szinte köny lopódzott attól a szemébe.
                    Nórát Sárdy-papa foglalta le egy kedvező pillanatban. Bakányiné körűlnézett s
                    elkiáltotta magát katonásan: ide mellém! - Amire Csigolya Muki és társai
                    egyszeribe testőreivé szegődtek. Csak Dévér maradt hátra, hogy Sárdynénak is
                    legyen valakije. Pistuka bácsi azóta már a nagyteremben csörgött a poharakkal,
                    és veszekedett a szobaleánynyal, hogy mért nem hoz mindjárt bort, amint úri
                    vendéget lát.</p>
				<p>Sárdy Tamás furfangosan eresztette maga elé az egész társaságot. Utólsónak maradt
                    az aranyhajú asszonynyal s vitte a málnasoron végig, a nagy diófák felé. Nóra
                    közönyösen, elgondolkodva ment mellette.</p>
				<p>Szép asszonyom, csudaszép asszonyom, szólott Tamás úr olvadozva, mialatt fiatalos
                    mozdúlattal pödörte meg a bajuszát, elhiszi-e, ha mondom, hogy a nap csak azóta
                    ragyog rám igazán, amióta a maga tündér szemébe néztem?</p>
				<p>- Elhiszem Tamás bácsi, - felelt Nóra nyugodtan s útközben egy szilvafáról
                    leszakított egy félig érett szilvát, azt kezdte kóstolgatni.</p>
				<p>- Mennyivel édesebb lehet most az a berzencei, hogy a legédesebb asszony szája
                    érintette! Minő gyönyör volna azt megízlelni!...</p>
				<p>Nóra ravaszúl mosolygott. - Fogja, Tamás bácsi, odaadom. S lopva nézte Tamást,
                    hogyan csúcsorodik össze a szája a nagy élvezettől, amikor a kutyának való
                    savanyúságba beleharap.</p>
				<p>- Ezt elteszem emlékűl, - mondta Tamás és áhítatos arccal csúsztatta zsebébe a
                    krudélis szilva magvát.</p>
				<p>- Tamás! Tamás! Az urak kártyázni szeretnének, - szólt Sárdyné a málnasor közűl s
                    arra igyekezett, ahol az ura volt Nórával. Meglátta, hogy a mélyen lehajló
                    diófalombok mögött mily lelkesedve csókol kezet Sárdy a vendégének. Megcsóválta
                    a fejét. Javíthatatlan, - mondta magában halkan. S így egészítette ki
                    gondolatát: úgylátszik egyébiránt, hogy a menyecske is ugratja egy kicsit; hja,
                    nagyvilági asszony!</p>
				<p>Sárdy kénytelen volt abban hagyni az udvarlást. Kelletlenűl, de tettetett
                    vidámsággal kiabált ki a diófa alól: nagyszerű! helyes! rendelkezésre állok! -
                    Nórának pedig ezt súgta: ördög vigye el őket. S még egy utólsót cuppantott a
                    szép asszony kezére, ó, nem lesz ez mindig így, biztatta, mialatt a társaság
                    felé indúlt; leszünk mi együtt zavartalanúl is.</p>
				<p>Nórát aztán átvette tőle Tera mama. Jöjjön szívem, nézze, hozok ám magának
                    valamit. Pistuka bent volt a postán, ő vette át. Ezzel egy levelet vett ki
                    zsebéből.</p>
				<p>Lehetetlen volt észre nem vennie, mily mohón nyúl a levél után Nóra. De nem
                    bontotta föl, csak megköszönte. Tera mama figyelmes akart lenni s nem biztatta,
                    hogy olvassa el. Tapasztalt nő lévén, így okoskodott: ki tudja, milyen gyöngéd
                    titok. Hogy időt adjon a fiatal asszonynak, a leánya felé sietett, aki Zalárral
                    sétálgatott. Vinni akarta egy kicsit magával, hogy hamarosan ellássák ketten a
                    háziasszonyi teendőket.</p>
				<p>Irénke négylevelű lóherét keresett s Zalár szórakozottan nézte. A szegény kis
                    leány kétségbe volt esve, hogy egyetlen szerencsefüvet sem talál, s nógatta
                    Zalárt, hogy segítsen neki. Majd lelünk máskor, mondta Zalár, kissé
                    türelmetlenűl, s nyugtalan tekintettel nézett szét, mintha valakit keresne.</p>
				<p>- De én most szeretném, most! Nézze Zalár, én babonás vagyok és mindig magammal
                    hordok egy kis talizmánt, ami engem a gonosztól megvédjen. Ha én most egy
                    négylevelű lóherét találok magának, - azt megérintem a talizmánommal s akkor
                    átszáll rá a bűvös erő, megoltalmazza magát is minden bajtól.</p>
				<p>A lelkét kínáló szűz tiszta, ártatlan vallomása volt ezekben a félénken és
                    pirulva kimondott szavakban. Zalár csak félig értette; Nórát leste, aki éppen
                    Tera mamához csatlakozott.</p>
				<p>Néhány pillanat mulva Sárdyné már feléjök közeledett. Irénke is észrevette s
                    abban hagyta a talizmánkeresést. De amint kiegyenesedett, gyors elhatározással
                    lépett Zalár mellé s átszelleműlt arccal és oly hangon, amelyben szemérem és
                    rejtett fájdalom volt, azt mondta: Nincs ma szerencsém, lássa; de azért én még
                    sem hagyom magát talizmán nélkűl; fogja, itt az enyém. Ne mosolyogjon, őrizze
                    meg ezt az én kis amuletemet, amíg visszakérem.</p>
				<p>Egy üveggel borított ezüst lemezkét csúsztatott a Zalár kezébe. Az üveg alatt
                    pici Szűz Mária-kép volt, meg egy rég őrzött s már halványra száradt négylevelű
                    lóhere.</p>
				<p>Zalár látta, hogyan harmatosodik meg a kis leány szeme ebben a pillanatban, s
                    mély megilletődéssel szorította meg az ajándékozó kezecskét.</p>
				<p>Senkisem tudott erről, csak aki odafent lakik, magasan, nagyon magasan; és
                    mindeneket lát.</p>
				<p> (Vége az első kötetnek.)</p>
			</div>
			<div type="chapter">
				<head>Nóra dala</head>
				<p>Sárdy mama Nórához küldte Zalárt.</p>
				<p>- Menjen, mulattassa, amíg odafent szétnézünk.</p>
				<p>Zalár szót fogadott. Két perc múlva megint egyedül volt az aranyhajú asszonnyal,
                    akinek a fején, mintha szent Elm tüze gyúlt volna ki a lemenő naptól; a viharzó
                    tengert járók e titokzatos réme, amelynek a láttára borzadva vet keresztet
                    magára a hajós, mert tudja, hogy abban a kis villó, szökdelő lángban a romlás és
                    a végveszély hirdeti a jövőt.</p>
				<p>Zalárnak eszébe jutottak magányos éjszakái a lápon, a Szivárgó titkos
                    rejtekeiben, ahol a langyos nyáréji levegőben meg-megjelent a nedves fű fölött
                    egy ilyen pici láng; egy zöldes fényben égő, de semmit meg nem gyújtó
                    lidérc-szem, amely ellobbant, ha valaki feléje közeledett; s táncolva, remegve
                    gyúlt ki megint, ha mozdúlatlanná vált a levegő.</p>
				<p>A fehér asszony a karjára támaszkodott.</p>
				<p>- Beszélnem kell veled, - mondta lágyan. - Vallomásokkal tartozom neked; ne félj,
                    nem hallhatsz egyébről, mint az én véres szivemről, amely szinte utánad halt
                    már. De nem itt, Jenő. Elmegyek hozzád. Azt akarom, hogy leborúlhassak eléd és
                    sírhassak, úgy imádhassalak. Akarod Jenő? Megengeded?</p>
				<p>Zalár nem tudott szabadúlni attól a furcsa gondolattól, hogy ő nála most talizmán
                    van, ami megvédi minden bűbáj ellen. Sokkal kevésbé volt izgatott, mint az
                    imént.</p>
				<p>Csudálatos, gondolta, amint elmerűlt a könyörgő asszony finom arcának a nézésébe,
                    még szebb talán, mint volt, de nem az többé. Mi hiányzik róla? Mit nem értek meg
                    benne? Mintha vastag üvegfalon át szólna hozzám. De még így is!... Ekkor
                    kérdezte Nóra: Megengeded?</p>
				<p>Zalár csak addig várt a felelettel, amíg egy mélyet sóhajtott. Akkor azt mondta:
                    - Jó, hát gyere.</p>
				<p>- Ó, istenem susogta az asszony és összetette a kezét. De csakhamar visszakapta
                    megint az élénkségét. Zalárhoz fordúlt s szirénhangon mondta: elviszlek,
                    elragadlak innen! Megyünk együtt a világ végéig, ahogy valaha akartad, emlékszel
                    rá?</p>
				<p>Zalár nézte, hogyan fehérlik ki keskeny alig nyitott szája közül a fogsora;
                    hogyan bomladozik sárga-vörös haja, amelyet valaha annyit simogatott.
                    Megsimogatta most is egy kicsit s úgy rémlett neki, mintha villamos szikrák
                    pattognának ki belőle. Már túl volt a találkozás első izgalmán; már a régi
                    halálos megsértődés érzűlete volt benne erősebb. Tele volt fájdalommal és
                    engesztelhetetlenséggel. Maga sem tudta mi leli. Bántotta az a gondolat, hogy
                    mindebben van itt most valami érthetetlen, szükségtelen, céltalan és színpadias.
                    Majdnem nyersen vágta oda:</p>
				<p>- Szegény Nóra, ezúttal aligha meg nem bánnád.</p>
				<p>De ha elutasította is a szavával, a szemét nem tudta elfordítani a
                    Szűz-Mária-arcú asszonytól, aki már nem szólt, csak a tekintetével könyörgött,
                    melegített, részegített.</p>
				<p>Zalár sokáig nézte és akkor, mintha lassan átalakult volna előtte az az arc.
                    Egyre kisebbé vált, folyvást szelídebb, fájdalmasabb lett; végre egy pici kép
                    volt már az egész: ugyanaz a kis Szűz-Mária-kép, amit ott érzett magánál az
                    Irénke talizmánjában. Úgy vágyott rá, hogy áhítattal, bizalommal szorítsa ajkát
                    arra a csöppecske képre és mintha meg lett volna babonázva, kezdte a fejét
                    lehajtani hozzá, mind közelebb-közelebb.</p>
				<p>E pillanatban, amikor még a kerti lombok is remegve fojtottak vissza magokba
                    minden mozdúlatot: megzörrent Zalár mögött a futópaszuly, s halk, szomorú,
                    fájdalmas dal sóhajtott ki belőle:</p>
				<p>Messze-messze húz a szivem, napkeletre vágyom;</p>
				<p> Ott pihennék piros-fehér rózsalevél-ágyon.</p>
				<p> Napnyugaton elsorvadok, elhervadok, érzem.</p>
				<p> Nem nyit virág fent a magas, fent a havas bércen.</p>
				<p>Zavartan rebbentek szét. Nóra pipacsvörös lett. Egy pár fekete, szúró szem tapadt
                    rá mereven s egy sötétbarna arc fordúlt feléje a paszuly közűl.</p>
				<p>- Mit csinálsz itt, Hela? - kérdezte Zalár csudálkozva. Honnan tudod te ezt a
                    dalt?</p>
				<p>Hela nem szólt addig, amíg ki nem bújt a sűrű paszuly közűl. Egyik karján kosárka
                    volt, félig megszedve paszulylyal. Lengő járással jött s átlibbent az alacsony
                    ribizke-bokrokon, éppen Nóra elé.</p>
				<p>- Irénkétől tanúltam, mondta büszkén s mindjárt elkezdte megint dúdolgatni:
                    »messze-messze, napkeletre vágyom!...«</p>
				<p>Zalár Nórához fordúlt. A mi dalunk, mondta. Tudod-e még?</p>
				<p>- A mi dalunk, - ismételte Nóra. S lehangoltan folytatta: és te ezt már itt
                    elmondogattad másnak. De hogy néz ez a leány!</p>
				<p>Csakugyan, Helának még az orracimpája is remegett, amikor most hosszasan,
                    kísértetiesen meredt a fehér asszonyra.</p>
				<p>- Menj Hela, menj! - szólt Zalár oly hangon, amelyben több volt a kérés, mint a
                    parancs.</p>
				<p>Hela szó nélkűl fordúlt meg és csakhamar eltűnt.</p>
				<p>Besurrant a konyhába, beosont a szobákba, mindenütt titkolódzva
                    kutatott-keresett, amíg Irénkére rá nem talált. Megérintette a karját s némán
                    intett neki, hogy mondana valamit. Aztán odahajolt a kis leányhoz és suttogva
                    szólott:</p>
				<p>- Szivem, kit szeret Hela a világon legjobban?</p>
				<p>- Tudom Hela, tudom, engem szeretsz, felelt Irénke barátságos hangon.</p>
				<p>- Szivem, kire haragszik Hela a világon legjobban? Folytatta a kérdést, de ő maga
                    felelt magának. A fehér asszonyra, - arra!</p>
				<p>Úgy villámlott a szeme, hogy Irénke megijedt. Hela, mi bajod? kérdezte
                    meglepetten.</p>
				<p>Sárdyné jött, Irént szólította. Hela a szájára tette a kezét. Majd azután! Ne
                    most, szivem, mondta.</p>
				<p>Azzal kilibbent, mint a lepke. Odakint elkezdte dúdolni szöveg nélkűl a Nóra meg
                    a Zalár dalát és megcsikorgatta hozzá a fogát.</p>
				<p>Irénke nem értette. Bámúlva nézett utána.</p>
				<p>Az urak ezalatt egy kis hazai csöndest játszottak a Sárdy papa dohányzójában,
                    ahol e pillanatban harapni lehetett a füstöt. Jófajta verpeléti meg csetneki
                    keverék sistergett a pipákban; Bakányi meg Csigolya nem győzte dicsérni. Sárdy
                    szivarozott, hogy Bakányinét ingerelje vele. A kitűnő asszonyság csak rövid idő
                    óta hagyta volt el a szivarozást, amióta háziorvosa azt állította, hogy az arcán
                    jelentkező bibircsók a nikotintól még jobban szaporodnak. Ez ugyan nem volt
                    igaz, de hát Bakányi Pali összetett kézzel kérte az orvost, hogy fogja rá, mert
                    különben egész nap szivarozik az asszony!</p>
				<p>A gömbölyű hölgy maga is kártyázott, még pedig azzal a kiváltsággal, hogy őneki
                    szabad csalni, ha tud. Így aztán óvatosságból soha se engedték, hogy oszszon.
                    Dévér vállalta el helyette egyszersmindenkorra ezt a feladatot.</p>
				<p>Dévér volt különben a Bakányiné ostorhegyese. (Ostorhegyes a ferbli játékban az,
                    aki a játszmában utolsóelőtti; ennek kerűlhet a játék esetleg legtöbbe, mielőtt
                    még egy szót is szólhatott volna.) Ő ült a nagyhangú asszonyság balján. Ha ő
                    nagysága megbokrosodott, - ezt az imparlamentáris kifejezést egyedűl csak
                    Csigolya Muki használhatta a közel rokonság révén, - akkor végigkóstáltatta az
                    egész társaságot blindre, de ő maga mindig hozta ilyenkor a betétet, amit Dévér
                    nagyon eredetinek talált.</p>
				<p>- Ez a kártya öt pengő, - szólott nagyhangon a termetes hölgy és amikor Dévér, az
                    ő angolos formáihoz híven, nyugodtan azt mondta: megadom, akkor, minthogy ő maga
                    sosem osztott, oda intette neki a negyedik kártyát ingyen.</p>
				<p>Eközben a többi, aki a borsos vizit és beszszert már megadta, sőt a kisebb
                    kóstától sem riadt vissza: mind megfutott. Bakányiné maga maradt Dévérrel. A
                    hidegverű férfiú megnézte a kártyáját s várt egy pillanatig. Aztán azt mondta:
                    hivok... De nem fejezhette be. Bakányiné közbevágott: osztozzunk Dévér,
                    osztozzunk! Dévér azzal a bizonyos nagy pislantással jelezte, hogy igenis, ő
                    beleegyezik. Ő nagysága besöpörte a kasszát s elkezdte a pénzt szétválogatni. Ez
                    az enyém, ez a magáé; ez az enyém, ez a ma...</p>
				<p>- Csalsz, vágott közbe az ura diadallal. Tízest adj Dévérnek is.</p>
				<p>- Mit? tizest? az egész kasszában egyetlen tizes sincs. Nyomorúlt egy kassza!...
                    Ember, hogy merészeltél gyanúsítani?!</p>
				<p>Úgy állott föl, szikrázó szemmel, mintha párbajra akarta volna hívni az urát.
                    Bakányi alázatos arcot vágott s kivett a maga pénzéből egy tizest. Odatette az
                    asszony elé.</p>
				<p>- Bocsánat, talán ezt a tizest láttam.</p>
				<p>- Vagy úgy, az már más, - szólt a derék nő lecsillapodva, miközben az ura tizesét
                    elsülyesztette.</p>
				<p>Az urak kacagtak s a szobaleány kétszer is jelentette, hogy kész a vacsora, de
                    nem hallották. Bakányiné vette észre, hogy ott ácsorog az ajtóban az istenadta.
                    Tudta a maga háztartásából, hogy mit jelent az ilyesmi. Lármásan kezdett
                    vezényelni. Menjünk vacsorálni, menjünk!</p>
				<p>Vacsora alatt folyvást húzta a cigány az előszobában.</p>
				<p>A Fátyol-fiúk bandája volt az. Abból a régi fajtából, amely nem tudott még
                    máshoz, csak a magyar sziveket remegtető s vidító dallamokhoz. Közte volt Fátyol
                    Károly, a híres kisbőgős; a legragyásabb, de legészbontóbb cigány. Akinek a
                    kezében lelke született a szárazfának; sírt, zúgott, jajgatott, panaszkodott és
                    regélt a gordonkája. Jöttek a hangok az égből, mintha a nefelejtsmezők felől
                    szálló fehér galamb szárnysuhogtatásába az erdők fülemiléje csattogta volna bele
                    az álmok dalát. Jöttek a hangok a pokolból; mintha vérző szivekből folyó
                    lávaáradat sisteregné ki a leküzdhetetlen érzések hevét. Soha szép asszony
                    annyi könyet nem fakasztott férfiszemekből, mint Fátyol Károly; de soha szép
                    asszony annyi csókot sem kapott, amennyit ez a keshedt képű cigány azoktól,
                    akiknek a beteg szivét gyógyítgatta, vagy még betegebbé tette. A csikósnóták
                    megszelidíthetetlen vad madara volt Fátyol Károly. Amíg a vidám asztalok körül
                    nagy volt a lárma, az élénkség, addig csak meg szokott bújni a banda közt,
                    szinte szótlanul. Az ő szerepe ott kezdődött, amikor a mulató szivek kezdtek
                    megtelni azzal a jóleső fájással, amit csak azok érezhetnek, akiknek emlékeik
                    vannak; borongó vagy édes emlékeik, amik azért mégis szomorúak, mert már csak
                    emlékek. De ezt a fájást ösmeri az is, akinek reménytelen vágy égeti a
                    lelkét.</p>
				<p>A nagy zajban, amit főképen Szikra Pista meg Bakányiné művelt, senkisem vette
                    észre, hogy valaki a cigányok közé furakodik, mint az árnyékruhába öltözött
                    boszorka, s csak úgy, a nézésével, kibabonázza onnan a kisbőgőst.</p>
				<p>Pistuka elemében volt, mert az egyik oldalon ő kerűlt Nóra mellé. A másik oldalt
                    Sárdy a világért sem engedte volna át másnak. Észrevette ezt Tera mama s ravasz
                    mosolylyal küldte oda hamarosan a kiszolgált kapitányt. Most egyétek meg
                    egymást, mondta magában jókedvűen.</p>
				<p>Zalár Irénkének jutott. Bakányiné ma estére végkép rátette Dévérre a kezét. Az
                    asztalfőről kiabált át Sárdyra; vigyázzon szomszéd arra a katonára; ha nagyokat
                    mond, csípjen rajta egyet.</p>
				<p>A volt kapitány váltig esküdözött, hogy mindig az ilyen sárga hajért bomlott. S
                    belefogott abba, amit minden kínálkozó alkalommal be szokott adni a társaságnak,
                    hogy minő jövendőt mondott neki egyszer egy cigányasszony. A jóslat szerint
                    három nagy bolondot kell elkövetnie, akár akarja, akár sem. Ez fátum, amit nem
                    lehet kikerülni. Kettőt már elkövetett; az egyik az volt, hogy egyetlenegy
                    kártyára föltette a vagyonát s elvesztette. Ami megmaradt, az csak annyi, hogy
                    elég lesz egy valamirevaló temetésre. A másik nagy bolondság akkor történt vele,
                    amikor ott hagyta a gyöngyéletet. Azóta már legalább is ezredes lehetne. A
                    harmadik még csak következik; de ő érzi, hogy az lesz a legnagyobb; abba oszt’
                    mindjárt bele is vész, el is pusztúl, akárki meglássa.</p>
				<p>Minthogy a többi mind tudta már ezt, Pistuka tulajdonképen csak Nórának beszélt.
                    Nagy fejét egyik oldalról a másikra billentve alábbhagyott lassan a hanggal s
                    olvadó tekintettel sugdosott valamit az aranyhajú nőnek.</p>
				<p>Sárdyt boszantotta a dolog. Majd befűtök én neked mindjárt, gondolta s
                    Bakányinéhoz fordúlt. Igen ám, kérem, de azt még nem tudják, mi lett a jóslás
                    vége. Az a cigányasszony emléket vitt magával Pistukától. Azóta se tudja az
                    öreg, hányat ütött az óra.</p>
				<p>- Bocsánat, az az órahistória egészen máskép történt. Te rossznyelvű vagy. Tamás,
                    vágott közbe Pistuka röstelkedve.</p>
				<p>Bakányiné kétértelműen mosolygott. Ejnye-ejnye, mondta. Ki hitte volna, lám!</p>
				<p>Sárdy mama a legparányibb pikáns szabadságot sem szívelte, kivált ha a leánya
                    közel volt. Intett Zalárnak, aki már tudta, mit jelent az. Kiszólt a banda
                    prímásához. Küldjétek be Károlyt. (Ez az egy tud most ide síri csöndességet
                    varázsolni.)</p>
				<p>Bakányiné meghallotta s maga rendelkezett, mint aki otthon van. Valami szépet,
                    valami nagyon szépet Károly. Valamit, a mi uj, amit még soha sem hallottunk.</p>
				<p>Fátyol Károly rátette vonóját a kisbőgő húrjára s el kezdett játszani. Olyat,
                    amiben kimondhatatlan epedés volt; ami belenyilalt minden hangjával az ember
                    lelkébe. Szomorú és fájdalmas dallam volt az; jött a pusztákról, amelyeknek
                    nincs végök seholsem, csak úgy beleszakadnak valahol az égbe; ment a bércek
                    irányába, ahol a visszhang a hólepte csúcsokig vitte el magával, bágyadtan,
                    kimerülve, mégis fel-felujongva.</p>
				<p>Nem volt senki, aki el ne komolyodott volna a hallatára. Nem volt senki, aki meg
                    merte volna most kérdezni: mi ez. Pedig hárman is voltak, akik tudták. De akik
                    így sohasem hallották. Ilyen édesen, ilyen bűbájosan, ilyen ércetolvasztó
                    forrósággal.</p>
				<p>Nóra úgy nézett el a messzeségbe keresztűl a falon, elborúló arccal, mintha félne
                    valamitől, talán egy szellemországtól, amit csak ő lát.</p>
				<p>Zalár a fehér abroszra meredt, s a beleszőtt fehér virágok láttára a virágtalan
                    havas bércek jutottak eszébe.</p>
				<p>Irénke nem merte a szemét fölemelni, de a szíve legfenekén titokban zokogott.
                    Hisz’ ez a Jenő dala s ezt ezen a kerek nagyvilágon őkívüle senki más nem
                    tudja.</p>
				<p>Csak ő, meg Hela, - akiről nem is sejtette, hogy e pillanatban odakint a banda
                    közt leskelődik, hallgatózik; hallgatja, úgy játsza-e Fátyol Károly a Zalár
                    dalát, ahogyan ő tanította; és közben nézi az aranyhajú asszony fehér arcát,
                    vadúl, gyűlölettel.</p>
			</div>
			<div type="chapter">
				<head>Belzebúb</head>
				<p>Elmúlt egy hét s Zalárt egyszer sem látták ezalatt a csellőiek.</p>
				<p>A kondori puszta ura eltűnt. Tera mama aggodalmasan mondogatta: bizonyosan
                    beteg.</p>
				<p>Annál gyanúsabb volt a dolog, mert Hela is elmaradt. Ha Zalárnak akármi baja
                    volt, a cigányleányt nem lehetett elverni a küszöbe elől. Arra a hírre, hogy
                    Zalár beteg, Hela tán a világ végéről is előkerűlt volna. Akármerre bolyongott,
                    ezt az egyet megtudta mindig. Talán a vándorfelhőket kérdezte meg, vagy bűbájos
                    jelekből olvasott, ahogy Fáraó leányai tudnak.</p>
				<p>Ha az egész házon nem vett volna erőt a nyugtalanság, könnyen észrevehette volna
                    valaki, hogy a legnyugtalanabb Nóra, pedig mesterien adta folyvást a jókedvűt.
                    Még Irénke sem volt olyan türelmetlen, mint ő. A szegény kis leány csak búsult.
                    Csöndes szomorúsága kivált olyankor vett erőt rajta, ha este magára maradt
                    Nórával. Az aranyhajú asszony ilyenkor különös történeteket beszélt neki, hogy
                    szórakoztassa. Hasonlítottak ezek a történetek az ezeregyéjszakai mesékhez,
                    annyi volt bennök a misztikus, a lázas, a hihetetlen, pedig látszott az
                    asszonyon s ki lehetett a hangjából érezni, hogy nem csupán mesél; hogy
                    mindabban, amit mond, van igazság, ámbár van képzelet is bőven. Hanem azt már a
                    lélektan nagymesterei sem tudták volna megállapítani, hogy hol kezdődik a mese
                    és hol végződik a valóság.</p>
				<p>Volt Nórának egy barátnője, aki jóformán sohasem hiányzott elbeszéléseiből.
                    Valami Helén, aki nagyon érdekes, és nagyon szeszélyes asszony lehetett; akinek
                    az egész élete egy szakadatlan rejtelem volt; aki csudálatos varázslata alatt
                    állott egy férfinak s ezt a férfit úgy emlegette Nóra, mint a megrontás
                    szellemét, aki maga a sátán, maga Belzebúb.</p>
				<p>A csöndes éjszakák magányában titkos szorongással, megremegtető félelemmel
                    hallgatta Irén a fantasztikus történeteket az ördögről meg Helénről, az ördög
                    jegyeséről.</p>
				<p>Ott állottak ketten a nyitott ablaknál, s a kerten végigrezgő holdfényben olyanok
                    voltak, mint fehér szellemek.</p>
				<p>Már nem mondta Nórának Irén: »Olyan vagy, mint egy Szűz-Mária-kép.« Már csak
                    félénken hallgatta és rá sem mert tekinteni, mert a mesélő asszony szemében
                    ijesztő fényt látott, ami megdelejezte.</p>
				<p>- Ha te ösmerted volna Helént, mondta Nóra, épp úgy megszeretted volna, ahogy
                    engem. Szivében forró vágyak égtek, amelyek soha, de soha nem teljesűlhettek. Az
                    ő vágyainak nem voltak nevök, de éppen azért lehetett kimondhatatlan boldogság;
                    álmodozni rólok. Hisz’ csak az álomképekben valósulhattak meg. Nem volt szárnya
                    és mégis röpűlt; - megfoghatatlanúl és hihetetlenűl. Röptében, amint a lelke
                    vitte, szivárványos és mégis sötét felhőkbe burkolt világokat látott, amelyekről
                    ének- és jajszó hangzott feléje egyszerre. S ha egy-egy ilyen álomvilághoz
                    közel suhant: átváltozott a szivárvány tűzkohóvá, ahol olvasztott érc sistergett
                    s a kohót fekete kőszénfüst vette körül.</p>
				<p>Hatalmas, őrűlt, boldogtalan képzelő ereje volt Helénnek. Ez boldogította s ez
                    tette ugyanabban a pillanatban mindenkinél szerencsétlenebbé. Érezte, tudta,
                    hogy őt soha meg nem értheti senki. Hisz’ minden elme elmaradt mögötte. Abban a
                    percben, amint valami formában megnyílni látta maga előtt a menyországot:
                    önkényt zuhant alá a pokolba. Mert a vágyban érezte egyesegyedűl a legnagyobb
                    örömet; hogy is akarhatta volna hát a beteljesűlést valaha?!</p>
				<p>És mert a teljes, korlátlan szabadságra is csak vágyni akart: rabszolgájává lett
                    egy embernek, aki verte a szemével, verte az akaratával és tán megverte volna
                    korbácscsal is, ha egyszer megkisérli Helén, hogy föllázad ellene. Helén csak
                    úgy nevezte őt: Belzebúb. A hatalma miatt, ami nem eredt az égből. A
                    szívtelensége miatt, amivel össze tudta törni, meg tudta alázni mindig az ő
                    rabját.</p>
				<p>Ah én ösmertem ezt a Belzebúbot! Milyen hideg és számító ész volt mindenkor; hogy
                    kellett tőle félni és reszketni; - és rossznak kellett lenni miatta, - rossznak!
                    rossznak!!</p>
				<p>Helén sem maradhatott meg jónak. De bűnös, átkozott gyönyöre volt abban, hogy
                    íme, mily véghetetlenűl tud most epedni azért, hogy megszabaduljon ettől az
                    embertől. És csapongó, mindent kicsinylő elméjében megvillant az a gondolat,
                    hogy játszani fog a szenvedéssel; magába őrjíti a sátánt és akkor egymást
                    kínozzák elérhetetlen vágyak gyújtásával, amelyektől megdermed a velő az ember
                    csontjaiban.</p>
				<p>Irén fázott a lázas meséktől és mégis úgy tudta szánni barátnőjét, akinek szinte
                    elfúladt a hangja és kiszáradt a torka, amikor ezekről a dolgokról beszélt az éj
                    csöndjében.</p>
				<p>Mégis csak jobb volt nappal. Akkor, ha csak lehetett, kikocsikáztak. Többnyire
                    Sárdyval. Az öreg maga hajtotta olyankor a Gidrán-csikókat. Kimentek a pusztára,
                    amerre Nóra kívánta. Előbb oda, ahol az a veszedelmes kaland történt a törpe
                    gulyás bikájával; aztán a zsombikos mellett egészen a kondori pusztára vezető
                    útig. Nórának tízszer is a nyelvén volt már, hogy azt mondja Sárdynak: hajtson
                    arra. De nem volt bátorsága Irén előtt. Hát csak azt kérte, követelte, hogy
                    ereszsze neki Tamás a csikókat. Az őszeleji melegben fölséges volt az, ahogy a
                    pusztai szél ilyenkor szemközt kapta őket. Az aranyos konty egy-egy hullámos
                    fonata elszabadult, azt úgy lengette a szél, mint az árvalányhajból kötött
                    bokrétát.</p>
				<p>Sárdy nem győzött hátra pislogni. Vagy legalább az asszony árnyékát nézte, amint
                    a puszta gyepén tovasurrant a robogó kocsival. Senki sem sejtette közűlök, hogy
                    a kondori pusztáról messzelátóval nézi valaki őket. Zalár fölfedezte, hogy egyik
                    ablakából jó messzelátóval éppen oda látni a csellői tanyára. A Gidránok a Nóra
                    kedvéért úgy robogtak, hogy Gyurka kocsis így szólott magában: »nem tom, mi
                    ütött a gazdámhoz; ha én nyúznám így a lovát, menten agyoncsapna.« De ebben a
                    rohanásban is csak oda fordúlt Nóra a kondori nagy fák felé. Zalárnak úgy
                    rémlett néha, mintha éppen a szemébe nézne az asszony, ilyenkor lekapta a
                    messzelátót s elrejtette, mintha attól tartana, hogy tetten érik.</p>
				<p>A nyolcadik napon már magánkívűl volt Nóra. Sárdyt aznap éppen nagyon elfoglalta
                    a gazdaság, Irén fejfájásról panaszkodott. Csak Pistuka volt vidám. Előállott
                    kétkerekű Szent László-szekerével s hóbortosan, tréfásan hívta Nórát, hogy
                    tartson vele. Az aranyhajú asszony egy pillanatig sem gondolkodott, odaült a
                    volt kapitány mellé.</p>
				<p>Pistuka elképedt, kimeresztette a szemét s aztán kurjantva, mintha lakodalomra
                    menne, nagyot csördített ostorával a levegőbe.</p>
				<p>Úgy robogtak ki, mint a szélvész.</p>
				<p>- Mondaná most az öreg, hogy «lócsíszár»! - szólott, nagyot kacsintva Nóra felé.
                    Széles ábrázattal vigyorgott rá s folytatta: kérem, hiába, mert egyik sem tud a
                    lóval bánni; végre is az ebadta nem püspök, mit kíméljem? de ezt nem jó volna
                    azért megijeszteni; - nagyon vad még.</p>
				<p>Gyönyörű koromfekete állat volt a talyiga elé fogva. Nóra csak most vette jobban
                    szemügyre. Lengő sörénye olyan volt, mintha ki lett volna sütve göndörre. Tüzet
                    fújt minden lélekzetvételével. Lába alig érte a földet. Szinte kékesen fénylett
                    sötét szőre, mint a holló tolla. Röpítette magával a kis járművet, mint a
                    pelyhet. Ha nem a Szikra Pista kezében van a gyeplő, elragad föltétlenűl.</p>
				<p>Valami kis hibát vett észre a kapitány a kantáron, nagy hőköléssel állította meg
                    a lávavérű lovat s leszállott, hogy a szerszámot megigazítsa.</p>
				<p>- Kérem, nagyságos asszony, fogja meg egy percre a gyeplőt, - mondta, - csak
                    tartsa erősen, egy pillanat alatt rendet csinálok én.</p>
				<p>- Felséges állat. Hogy hívják? - kérdezte Nóra, a kondori tanya felé
                    merengve.</p>
				<p>A volt kapitány nem felelt mindjárt. A ló nyugtalankodott s így ő azzal volt
                    elfoglalva, hogy elibe állva, lecsöndesítse. Amikor elkészült, visszaindult a
                    talyiga felé, aközben felelt Nórának: - Ezt? ez ugyan rászolgál a nevére:
                    Belzebúbnak hívják.</p>
				<p>Ebben a pillanatban csak azt látta Pistuka, hogy az aranyhajú asszony
                    elváltoztatja a színét. Aztán hallotta, hogy fölsikolt, mintha tarantella csípte
                    volna meg. És mintha megőrült volna, kapja az ostort és bőszen, hirtelen,
                    végigver a fekete sárkányon, amely egyetlen szökéssel elkapja a talyigát s
                    hortyogva, vérbe borúlt szemmel rohan bele a pusztaságba, egyenesen neki a
                    kondori útnak, asszonyostól.</p>
				<p>Szikra Pista státuát állva meresztette a szemét, de hangot nem tudott adni. Annyi
                    esze volt, hogy hiába nem futott versenyt a táltossal. De végre mégis csak
                    elkezdett lassan, tanácstalanúl, ösztönszerűleg kocogni abba az irányba,
                    amelyben a fehér asszonyt ragadta a sárkányok fajzatja. Majd azt is meggondolta,
                    egyet fordúlt és buksi nagy fejét lóbálva iramodott vissza a tanya felé. Most
                    már legalább tudta, hogy mit csinál. Nyergel és lóháton száguldja be a pusztát,
                    amíg a szépséges szépség holttetemére rá nem akad valahol a nagy zsombikos
                    szélén.</p>
				<p>A fekete ördög pedig azalatt vaktában beletalált a kondori útba s azon rohant
                    tovább, mint a villámvonat. Az pedig egy pusztai, síma gyepút volt, egyetlen
                    kátyú nélkűl; még készakarva sem lehetett volna feldőlni rajta a gyorsaság
                    miatt, hacsak hirtelen nem kanyarodik a ló.</p>
				<p>De nem kanyarodott. Hanem amint elsötétűlt szemmel ment neki vakon a Zalár
                    tanyájának: a borzasztó iramtól erős orrvérzést kapott s attól elkezdett
                    lassankint hortyogni, fuladozni. Magától is lassította már a rohanását. A
                    tanyára már szinte támolyogva, megrokkanva ért be.</p>
				<p>Zalár a tehetetlenség iszonyatával nézte végig ezt a pokoli hajszát s amint a
                    talyiga az udvarra begördűlt, rohant az asszonyhoz. Nóra halálsápadtan esett
                    össze, amikor Zalár leemelte. Bevitték a szobába. De ott fülledt volt a levegő.
                    Kisiettek vele a kertbe, ott élesztgették, dédelgették, amíg nagysokára magához
                    tért.</p>
				<p>Elől a kertben kevés volt az árnyék, pedig az asszony nem bírta most a napot.
                    Zalár fölkapta, mint a gyermeket s vitte befelé, mintha kincset lopott volna s
                    most annak keresne rejtekhelyet. Ösztönszerűleg ment a két sötét fenyőfáig, ahol
                    a hűvös gyeppadok voltak s ahol egy nagy mohos kőszikla nehezedett két kihűlt
                    szív fölé.</p>
			</div>
			<div type="chapter">
				<head>Édes!</head>
				<p>A fenyőfák környéke csöndes volt és elhagyatott; mindössze egy kis csettegő madár
                    rebbent egyik bokorról a másikra s élénk fekete szemével kíváncsian figyelte,
                    hogy ugyan mi történt itt most. Valahonnan vadménta illatát hozta a szellő; a
                    fenyők sötétlő aljában mintha tömjénes templomi levegő hullámzott volna
                    attól.</p>
				<p>Zalár még akkor is félig átölelve tartotta Nórát, amikor a gyeppadra leültette.
                    Az aranyhajú asszony már magához tért, de még remegett. Belekapaszkodott
                    Zalárba, átfogta a nyakát mindakét karjával s szepegve mondta: «ne eressz el
                    most, édes; ne!»</p>
				<p>Kimondhatatlanúl gyöngének és szenvedőnek látszott. Zalár hasogató fájdalmat
                    érzett a lelke mélyén, a mint rátapadt a szeme. Hányszor ölelte így valaha,
                    amikor szótlanúl a nagy boldogságban beérték azzal, hogy egymás leheletét
                    érezték hosszú éjszakákon. S aki most itt van, azt negyedfél év jóvá nem tehető
                    gyötrelmei választják el tőle.</p>
				<p>Nóra megérezte, hogy Zalár a múlt idők viharait éli át megint. Bágyadt hangon,
                    amelyben mintha egy haldoklónak a bocsánatkérése lett volna, kérdezte:</p>
				<p>- Gyűlölsz engem, Jenő?</p>
				<p>Néhány nappal ezelőtt még a szemébe vágta, hogy »szeretsz, azért siettél
                    hozzám!«... Most oda volt minden büszkesége, minden önbizalma; most félénken és
                    alázatosan szólt és látszott arcán a szorongás, amivel Zalár válaszát várta.</p>
				<p>»Milyen szép, milyen szép!« - ismételte magában Zalár ezalatt, mintha lelkében ez
                    a gondolat százszoros visszhanggal sokszorozódott volna meg. S anélkűl, hogy meg
                    tudta volna magyarázni az okát, összehasonlította Nórát Irénkével, aki mellett
                    mindig felüdűlt, holott ez itt, mintha minden tekintetével ólomnehézzé,
                    akaratnélkülivé próbálná tenni, úgy hatott rá.</p>
				<p>Megszokta valamikor, hogy nagyon odaadó, nagyon jó legyen az asszonyához; hiába,
                    a régi varázserő, ami abból az aranyhajból delejes árammal sugárzott ki, nem
                    múlt el még ma sem. De most egy jóságos kis szentnek a talizmánja védi a bűbáj
                    ellen.</p>
				<p>Amint ez átvillant az agyán, nem állhatta meg, hogy futó, kissé keserű mosolylyal
                    ne fejezze ki önmaga előtt a bizalmatlanságát az ördögűző talizmánok iránt.</p>
				<p>Én gyűlöllek?! felelt Nórának, csudálkozó hangon. De maga is megdöbbent attól,
                    ahogy az én-t hangsúlyozta. Ő kérdezte aztán az asszonyt: mi történt veled? Hogy
                    kerültél ide? Mit jelent ez az őrült hajsza, amely gyászos végű is lehetett
                    volna?</p>
				<p>A kis őszi csettegő madár oda rebbent egészen melléjök, úgy hallgatódzott. A
                    feketezöld fenyők mintha még lejebb borúltak volna; alattok a tér átváltozott
                    titkos, homályos fülkévé; s mintha a gyeppad, ahol űltek, gyóntatószék lett
                    volna.</p>
				<p>Nóra odasimúlt Jenőhöz s hízelgő, megvesztegető durúzsolással kezdett neki
                    könyörögni halkan, szemérmesen. Csókolj meg Jenő, - csak egyszer csókolj meg -
                    édes! Hát ki bírod állani, hogy egy szavad sincs, amikor itt van az asszonyod és
                    beléd akar olvadni egészen? A kutyád akar lenni, aki csak egyet tud már: neked
                    engedelmeskedni! Uram! csókolj meg egyetlen egyszer, valahára.</p>
				<p>Ahogy beszélt, úgy kúszott följebb följebb, közelebb a Zalár arcához; könyörgött
                    a szava, de követelt a szeme és zsarnokoskodott a mozdúlata.</p>
				<p>Zalárnak még a lelke is elzsibbadt. Valami bizonytalan vágyat érzett arra, hogy
                    fölugorjon és elsiessen innen. Úgy vert a szive, hogy szinte már fájt. Ez az
                    egyetlenegy lény volt a világon, akivel szemben sohasem tudott erős lenni; most
                    is érezte, hogyan fut végig minden porcikáján az az égető vágy, hogy legyen hát
                    úgy, ahogy Nóra akarja. Szegény kis talizmán, - gondolta, - még sincs elég
                    hatalmad, íme. S a Szaharában tikkadók szomjúságával forrasztotta ajkát az
                    asszonyéra, aki e pillanatban megint az övé volt.</p>
				<p>Mintha egy nagy madár suhogva szállt volna el a fenyő tetejéről, úgy rezdűltek
                    meg odafönt a tűleveles sűrű gályák.</p>
				<p>Nóra megigazgatta aranyhaját, amely majdnem széthullott a heves ölelkezés alatt.
                    Már nem félt. Már nem volt sápadt. Már nem könyörgött. A régi Nóra volt már; a
                    gyermekes, bohó, követelő, elkényeztetett.</p>
				<p>Mintha a pokol sohasem is állott volna közéjük, úgy simogatta mindakét kezével
                    Zalár arcát. Uram, mondta bizalmas simúlással, te erős vagy, férfi vagy,
                    hatalmas vagy, jó vagy. El tudnád-e tiporni az olyan kis istenbogarát, amilyen
                    én vagyok? Már nincs többé köztünk semmi, senki. Nem vehet el tetőled ezentúl
                    még a halál sem, mert te utánam jönnél a halálba, érzed-e? Nóra a tied, édes!
                    Sohasem volt a másé, soha! Ó Jenő, hidd el nekem, a mindenható istenre kérlek!
                    Én a te Nórád voltam mindig; csak a tied! te utánad sírtam a messzeségben, azért
                    imádkoztam, hogy itt legyek mégegyszer a te öledben; innen engem már el nem
                    téphet senki ebben az életben.</p>
				<p>Elfojtott hangon folytatta: - A báró nincs már, Jenő! És teneked sem lehetek
                    többé átkod. Üdvösségem, hihetsz-e nekem, a te hű Nórádnak?... Ó, hogy reszketek
                    az örömtől, hogy megvallhatom neked végre az igazat.</p>
				<p>Odahajólt egészen Zalárhoz nagy titkával. Belecsókolta a fülébe vallomását. Soha
                    Jenő, soha azóta... tudod?! Vérpirosan ölelte meg Zalárt és átfonta a nyakát
                    szorosan, szerelmesen, szégyenlősen.</p>
				<p>Zalár letépte magáról az ölelő karokat, belenézett az asszony arcába s
                    leírhatatlan keverékével az örömnek s a rettegésnek, hogy hátha nem jól hallott,
                    vadúl követelte: »mondd ezt még egyszer, Nóra!«</p>
				<p>Az aranyhajú asszony könyes szemmel, remegve emelte jobb kezét az égre, úgy
                    esküdött: soha! És megrázta hozzá a fejét.</p>
				<p>Az udvar felől lárma hallatszott. Vágtatva robogott be valaki lóháton.</p>
				<p>Nóra összerezzent. Fölállott s arra nézett, mintha a lombokon át is látni tudott
                    volna. Szeme a nagy sziklatömbön akadt meg, amelyen a szivet remegtető fölírás
                    feketéllett: Édes.</p>
				<p>Megfogta a Zalár kezét s érzelmesen mutatott oda, arra a régóta beszélő néma
                    szóra.</p>
				<p>Zalárt pedig az a szó most nem lágyította el, hanem kijózanította. Akik a beszélő
                    kő alatt feküsznek, azok közül az egyiknek meg kellett a másikért halnia.</p>
				<p>- Hol vannak? az istenért, hol vannak?! kérdezte valaki a bokrok közt
                    csörtetve.</p>
				<p>- Ez a Pistuka hangja, mondta Zalár. El ne áruld magadat; mondd, hogy tréfa volt
                    az egész s magad sem hitted, hogy ilyen baj lesz a lóval. Most vele kell menned;
                    isten ments, hogy Sárdyék valamit sejtsenek.</p>
				<p>Úgy néztek össze, mint bűntársak.</p>
				<p>Negyedóra múlva Nóra a Zalár kocsiján útban volt Szikra Pistával Csellő felé.</p>
				<p>Az ex-kapitány majd megbolondult örömében, hogy semmi baja sincs a szép
                    asszonynak.</p>
				<p>- Micsoda remek nő! Milyen felséges asszony! Ujongott. Ime, egyetlen hajtással
                    tönkre tett egy lovat! Maga az én eszményem, bálványom, Nóra nagysám!</p>
				<p>Zalár megvárta, amíg a kocsi kiért a nagy pusztára s akkor zúgó fejjel sietett be
                    a szobájába.</p>
				<p>Asztala előtt megrezzenve állt meg. Egy kis ezüstlemez volt ott, üveggel
                    leborítva. A finom üveg alatt az a bizonyos négy levelű lóhere, meg a kis Szűz
                    Mária-kép.</p>
				<p>- Az Irénke talizmánja! - mormolta Zalár, borúsan nézve maga elé. Eszerint nem
                    volt nálam az imént. Itt feledtem.</p>
				<p>A nagy fenyőfák egyikéről ugyan e pillanatban szállott le Hela, akrobatákhoz illő
                    ügyességgel és gyorsasággal.</p>
				<p>Sápadt volt s a szeme nedves fényben égett. Zihálva vett lélekzetet. Végigosont a
                    kerten, kisurrant a kondori tanyáról s elkezdett futni a végtelennek látszó
                    pusztán, kelet felé.</p>
				<p>A nap közel volt már nyugaton ahhoz, hogy eltűnjék a pirosszegélyű felhők
                    között.</p>
			</div>
			<div type="chapter">
				<head>Tündér Ilonánál</head>
				<p>Fúj a pusztai szél. A föld sötét, holdvilág pedig nincs még. Csak a csillag
                    ragyog, de attól nem tud megfényesedni az égbolt, mert a csillag ragyogását
                    el-elfogja az egymást kergető felhő.</p>
				<p>Az őszi éjszakának ezek a vándorfelhők megannyi fekete szárnyai. Tova suhannak,
                    nesz nélkűl, mintha óriás baglyok szeldesnék keresztűl-kasul a levegőt.
                    Valahonnan, a magas messzeségből, recsegő érdes hang hallik néha: »kvakk! -
                    kvakk« - Kósza gém tévelyeg arra. Talán fölverte nyugvásából a lápi róka s most
                    új tanyát keres; - szólítja társait: »merre vagytok? kvakk!«</p>
				<p>A gém egyre távolabbról üzenget vissza. A pusztai szél csak fúj; egykedvűen,
                    halkan dúdorászgat.</p>
				<p>Az égen kevés a csillag. Ami van is, mintha sűrű fátylon keresztül derengene.
                    Egyetlen egy pont fénylik élénken. Az is idelent van a földön. Aki messziről
                    nézi, azt hiszi, pásztortűz.</p>
				<p>Túl a kondori pusztán, ahol kezdődik a nagyéri rétség (folytatása a Szivárgónak),
                    a sík gyepes terűleten mintha sáncot vontak volna egy helyen félkörben, feketén
                    emelkedik egymás mellett a sánctöltés vonala. Amint a szél közéje csápol, furcsa
                    pattogást hallani, mintha vitorlát vagy zászlót rángatna, püfölne a légáramlás.
                    Sátrak vannak ott; azokon pattog a vászon. A sátrak mögött rozoga szekerek. A
                    szekereken túl prüszkölő gebék, kipányvázva. A sátrak előtt az éjjeli tűz. Annak
                    a lobogása látszik el messzire.</p>
				<p>A tűz körűl árnyékalakok guggolnak. Mindegyiknek hosszú fanyárs van a kezében;
                    valamit forgatnak a láng fölött. Sült tengeri szagát érzi az egyik sátor előtt
                    egy borzas, mezítelen kölyök; arra föltápászkodik s elkezd négykézláb odamászni,
                    ahol a mennyei manna készűl.</p>
				<p>A legelő gebék felől tilinkó hangjai szálldosnak erre. Ösmeretlen dallam;
                    föl-fölsíró, majd halk csicsergésbe fúladó. Most fújja először és talán utoljára
                    is a mestere. Még egyszer nem tudná. Csak ahogy ábrándozik, aközben eresztgeti
                    ujja alól a tyütyükélő dalt.</p>
				<p>Sátoros cigányok karavánja pihen itt a pusztán.</p>
				<p>Egyszerre, nyugot felől, éles bagolysírás hallik. A pusztai szél búgva kiséri a
                    szomorú hangot. A tengerisütő cigányok hirtelen elrántják a tűztől a nyársat s
                    rongy-gúnyájokkal leborítják. Arra lekuporodnak azután s villogó, sunyi
                    macskaszemmel lesik: ki mer ide jönni közéjök, az éj magányában.</p>
				<p>A bagolysírás elnémúl s éles fütty hasítja meg kétszer egymás után a csöndet.
                    Arra a nyársak előkerülnek megint. Aki jön, nem ellenség, azt jelenti az őr
                    sivító füttye. De azért kíváncsian várják itt mindnyájan, hogy ki az éjjeli
                    vendég.</p>
				<p>Néhány pillanat múlva kibontakozik az éj árnyékából valaki, aki a tűz felé
                    tart.</p>
				<p>A tengerisütők egyike eldobja a nyársat s fölugrik a földről. Hela! kiáltja
                    indulatosan, s fúj, mint a nekidühödött vadkan.</p>
				<p>- Csak lassan Mirkó, lassan!Ne hidd, hogy megijesztesz. Tudom, hogy gyáva vagy,
                    vetette oda a leány félvállról s a többihez fordúlt. Itt van Sugár, a vajda?</p>
				<p>- A vajda amott fekszik a sátra előtt. Mit akarsz tőle? Mi közünk mi nekünk
                    ezentúl te hozzád? - szólt az egyik marcona alak nyersen.</p>
				<p>Mirkó vérszemet kapott. Fölemelt ököllel ment neki Helának. Te mondod, te, hogy
                    gyáva vagyok?! Hát ki maradt melletted utolsónak? Hogy verjen meg a...</p>
				<p>Nem folytathatta. Olyan pofon csattant el az arcán, hogy egyszerre két helyen is
                    látta a tüzet. Felhördűlt. A másik két cigány fenyegető arccal közeledett a
                    vakmerő leányhoz.</p>
				<p>- Mi az? mit csináltok? - kérdezte ekkor egy komor hang mögöttök. Mind a három
                    cigány egyszerre kezdte a dolgot magyarázni. Helát szidták, aki keresztbe tette
                    mellén a karját s hallgatott.</p>
				<p>A vajda melléje lépett:</p>
				<p>- Miért jöttél? Már senkink sem vagy. Elhagytál bennünket. Mi közöd ezentúl még
                    hozzánk?</p>
				<p>- Szamár vagy, Sugár. Hát nem te adtál el? felelt a leány bátran. Jól tetted! Én
                    nem haragszom érte. Láttam tegnap a jelt az úton; a kék rongydarab a kis
                    fakereszten, amit leszúrtatok a csellői határdombon, megmondta, merre jártok.
                    Hát eljöttem most az anyádhoz, Sugár. Hol az anyád? Tündér Ilona hol van? Ő
                    tudja már, hogy keresem, hogy szükségem van rá.</p>
				<p>Mirkónak még most is csak a maga dolga volt a fejében. Elibe állott Helának. -
                    Úgy-e, - mondta fogcsikorgatva, jobb kisasszonynak lenni?! De megkeserűlöd, te
                    varangyos béka, te!</p>
				<p>Ujra neki ugrott a leánynak, de most a vajda maga fogta le. - Marha! hát miért
                    nem szúrtad le akkor! vagy az úrfit vagy ezt itt; - vagy akár mindakettőt. Most
                    ugatsz? most óbégatsz? Lódúlj!</p>
				<p>A cigánylegény, aki a Szivárgó mellett vissza akarta lopni valamikor Helát,
                    tehetetlen dühében legalább átkozódással próbált könnyíteni magán, ha már a
                    vajda elkergette.</p>
				<p>- Az én kezemtől halsz meg, meglásd!</p>
				<p>Az egyik sátor alól nyöszörgő, halk hang szólt ki: nem kell bántani a leányt;
                    senki se nyúljon hozzá. Hadd jőjjön csak ide; már régen nézem, hogy fut, hogy
                    majd kiszakad a lelke. Ne bántsátok!</p>
				<p>- Hallod? szólt a vajda lecsöndesűlve. Az anyám hí. Erigy.</p>
				<p>A szél megint belekapaszkodott a sátrakba, amelyek alól kibújtak a lármára a
                    lakók. A vitorlavászon sátorszárnyak egyre remegtek, szinte ziháltak, mintha
                    beteg, fáradt tüdő hörgött volna alattok. A parázstüzet megforgatta, megvájta az
                    erősbödő szél; pernyeszaggal telt meg a környék.</p>
				<p>Hela odament Tündér Ilona sátra elé. Lehajtotta a fejét s várt.</p>
				<p>- Vezess ki, mondta a nyöszörgő hang bágyadtan, de azért parancsolva.</p>
				<p>A cigányleány kinyújtotta mindakét kezét, magához vonta a roskatag alakot s
                    lassan, támogatva vitte a tűz mellé.</p>
				<p>Ha a négyezer éves egyptomi múmiák közül támadt volna föl egy, az sem lehetett
                    volna vénebb, rútabb. A bőr szárazon, ráncosan tapadt csontjaira. Feje alig
                    különbözött a preparált koponyavázaktól. Az aszottság földszínüvé tette. S hozzá
                    vak volt. És mégis volt rajta valami szép, valami megkapó. A haja. Majdnem
                    földig érő galambősz haj borította a fejét. Olyan volt az, mintha lágyan
                    hullámos ezüstszálak csillogtak volna sűrűn egymás mellett, százezrével,
                    milliójával. Mintha a holdas nyári éjek bárányfelhőitől lopta volna a haja
                    fényét. Ezt a rengetegbe omló ősz hajat ha fölkapta a szél, úgy lengette,
                    mintha üstökös kévéje úszott volna a fuvalmas ürben.</p>
				<p>Egy négylábú, kurta lócát tett le a vajda az anyja mögé. Az öreg nő leereszkedett
                    rá.</p>
				<p>- Érzem a tüzet, - mondta, - de nem látom. Már régen nem látok semmit sem, ami
                    van, csak ami lesz. Ami volt, az meghalt. Ki ösmerte Tündér Ilonát közületek?
                    Meghalt! Csak a haja van meg. A puha, fényes haja. Ha rásüt a nap: csillog. Ha
                    rásüt a hold: csillog. Milyen fekete, hosszú, nehéz!... tapintsd meg, simogasd
                    meg leányom.</p>
				<p>Megkereste a Hela kezét s végigsimított vele a saját fején, - gyöngéden,
                    önmagának hízelegve; - hivalkodva, gyönyörérzettel az arcán, majdnem
                    kacérkodva.</p>
				<p>A legelő lovak felől megint megszólalt a tilinkó. Most a szélkiáltó hangját
                    utánozta, búsan, elhalóan. A messze mocsár felől válasz jött rá: »Pó-li!
                    li-póli!« Talán csak a visszhang volt, vagy egy igazi szélkiáltó volt, amely
                    árván álmodott a vizek partján.</p>
				<p>A százesztendős Tündér Ilona Hela felé fordult. Ámbár nem látta, mégis merőn
                    nézte világtalan szemüregeivel. Te gyűlölsz valakit, úgy-e? kérdezte vontatott,
                    éneklő hangon.</p>
				<p>Hela megrázkódott. Megszorította az öreg nő kezét, de szólani nem tudott.</p>
				<p>- Jó, jó! folytatta az ősz csontváz eltűnődve. A kezeden át érzek és látok. Add
                    csak ide a másikat is. Te nem férfit gyűlölsz, hanem asszonyt. Nem érzem nagyon
                    a szíved dobogását; nem is a szerelem éget téged.</p>
				<p>- Mama, segíts!... szólt Hela titkolódzó suttogással, hogy a közelben ácsorgók ne
                    hallják.</p>
				<p>Az agg nő félkörben körűljártatta világtalan szemét.</p>
				<p>- Menjetek el mind. Sugár, vajda, vezesd el őket innen. Semmi szükségem
                    rátok.</p>
				<p>A puha gyepen nesztelenűl vonúltak arrább a cigányok. Mirkó meg-megsimogatta
                    sajgó piros arcát, ökölbe szorította a kezét s vak dühében belemarkolt a saját
                    hajába, azt tépte. Az én kezemtől halsz meg, mormolta magában.</p>
				<p>- Mama, segíts! - ismételte Hela s lihegve a fölindulástól, leste, hogy mit mond
                    Tündér Ilona, aki vakon is lát.</p>
				<p>- Mit segítsek?!Segítsek élni teneked? vagy segítsek meghalni másnak? Valakit
                    gyűlölsz...</p>
				<p>- Nagyon! vágott közbe Hela s szinte sistergett ez az egy szó az ajkán.</p>
				<p>- Te a mi vérünk vagy. Tudom ki vagy. Eldobtak azok, akikhez tartoztál. A vajda a
                    bűnös, nem te. Én nem haragszom te reád.</p>
				<p>Hela leborúlt a vén cigány nő elé, átfogta a lábát, úgy ismételte sírva: mama!
                    mama!</p>
				<p>- Tündér Ilona a te anyád. Jól mondod. Ha nem szültelek is, el nem hagylak.
                    Hallgass ide. A tűznek mi a legnagyobb ellensége? A víz. Akit gyűlölsz, az az
                    égető tűz. Változzál lidércfénynyé; csalogasd be oda az égő tüzet, ahol meg
                    kell neki halni s ahol a lidércláng mégis tovább libeghet, élhet.</p>
				<p>- Nem értelek, hebegte a leány.</p>
				<p>- Most még nem, azt tudom. De ha eljön az ideje, mégis úgy lesz, ahogy én mondom
                    neked. Te leszel a lidércfény, ami tovább libeg a vizek fölött.</p>
				<p>- Ne fojtsam meg? Ne étessem meg inkább? kérdezte Hela száraz ajakkal, rettentő
                    belső hévvel. Adj valamit mama, add ide a bűbájos port, amitől tíz esztendeig
                    alszik, aki felszítta és mindent hall, mindent tud azalatt, úgy kínlódik. Vagy
                    add a vipera fogát, hadd karmolom meg vele véletlenűl; hadd lássam, hogy esik
                    össze előttem és rágja kínjában a földet!...</p>
				<p>Félrerántotta mellén az inget s odaszorította az agg nő aszott kezét a kebléhez.
                    Ez nem dobog neked? ez?! - mondta elfúladva.</p>
				<p>Tündér Ilona megsimogatta a leány szive táját s mintha látná, gyönyörködve
                    mondta: te szép vagy, nagyon szép vagy, olyan vagy, mintha kőből volnál; még
                    csak egyet tudok, aki ennél is szebb volt valamikor. De az az egy meghalt. Csak
                    a hosszú selymes, lágy haja maradt meg gyönyörűnek, hollófeketének. Tapintsd
                    csak meg...</p>
				<p>A hold sarlója kibújt a felhők közűl; egy kis derengés ragyogott szét a néma
                    környéken. Az ezüstös égi fény ráesett a vak vénség ősz fejére s elkezdett rajta
                    csillogva táncolni.</p>
				<p>A rommá vált, elevenhalott Tündér Ilona mellett ott állott Hela, szétnyitott
                    inggel s megmutatta az éjszakának a saját remek kőszobor szépségét, a minél
                    csak ezé a múmiájé volt még szebb valaha.</p>
				<p>- Fáradt vagyok, nyöszörgött kis vártatva az agg nő. Fázom. Vigyetek el innen. A
                    tűz kialudt, úgy-e? Valahonnan süt mégis, hidegen. Nem bírom ki a holdat. Úgy
                    szí magához, hogy kifagy belőlem a lélek. Leányom, fektess le.</p>
				<p>Hela megborzongott. Összehúzta az ingét. Átfogta a roskadozó nőt s lassan vitte
                    vissza a sátorba.</p>
				<p>- Mama, suttogta útközben a fülébe, hát semmit sem adsz? semmit?</p>
				<p>Tündér Ilona már nem felelt. Mozgott a szája, de nem tudott hangot adni. Teljesen
                    kimerűlt; - elaludt.</p>
				<p>Hela letette csöndesen, gyöngéden, a fekvő helyére, mint a gyermeket. Aztán
                    kisurrant a sátor alól.</p>
				<p>A vajda ott állott megint a kialvó pislogó tűznél. Hela odament hozzá.</p>
				<p>- Isten áldjon meg, Sugár, mondta.</p>
				<p>A vajda nem fogadta a köszöntést, hanem azt kérdezte: - Hová mégy most? Nem
                    gondoltad meg, hogy jobb vón tán itt maradni? Visszafogadlak, gyere.</p>
				<p>Hela megrázta a fejét. Mirkó miatt sem lehet, tudod, ‘iszen megölne, véremet inná
                    minél előbb.</p>
				<p>A bozontos fejű, zömök cigány közelebb lépett Helához. Bolond vagy, mondta. Ha
                    akarod, megfojtom Mirkót még az éjszaka. Úgy is csak ver vele az ördög, amióta
                    te nem vagy már itt. Iszik és örökké késsel hadonász. Azt fogják hinni, hogy
                    nekem jött megint, mint egyszer nem régen. Beledobjuk aztán a Szivárgóba, vagy
                    elássuk a vadvizek közé, ahol száz esztendő múlva lelik majd meg.</p>
				<p>- Nem azt mondom én teneked Sugár, hanem, hogy menjetek innen minél hamarább,
                    minél messzebb. Négy csendőr szállt meg ma este Csellőn.</p>
				<p>- Bizonyosan láttad!? Nem hazudol?! kérdezte a vajda, elfojtott, ijedt
                    hangon.</p>
				<p>- Minek hazudnám neked? Bánom én azt, hogy ti itt vagytok-e, vagy másutt?! A ti
                    véretek vagyok, hát jó akarok lenni hozzátok. Nincs tovább.</p>
				<p>Azzal elosont s eltűnt, mint az árnyék.</p>
				<p>A vajda nem állta többé útját.</p>
				<p>Hela az éjszaka csöndjében hallotta, hogyan kezdik a cigányok terelgetni a
                    gebéiket; hogyan szedik föl rongyos sátraikat.</p>
				<p>- Reggelre messze lesznek innen, susogta önmagának. S megindúlt vissza, nyugat
                    felé.</p>
			</div>
			<div type="chapter">
				<head>Pistukának szerep jut</head>
				<p>A Belzebúb-katasztrófa mégis csak fölizgatta Nórát. Amint Zalártól Szikra
                    Pistával hazafele ment Sárdyékhoz, valósággal kilelte a hideg. Az ex-kapitány
                    minden hóbortja sem tudta magához téríteni. Pedig Pistuka ennyit még nem
                    udvarolt nőnek, amióta a csöndes pusztai életbe visszavonúlt. Különben is az
                    egyetlen asszony, akivel szabadszólása szerint társalogni mert, Bakányiné volt.
                    A derék asszonyság nem igen jött zavarba, akármily vastagon kurizált is neki a
                    vitéz. Legfeljebb nagyokat kacagott s azt mondta refrénül: maga szamár!</p>
				<p>Amíg a kondori pusztáról Csellőre értek, Pistuka valósággal és félreérthetetlenűl
                    szerelmet vallott az aranyhajú nőnek. Nóra alig hallott valamit abból. Keveset
                    felelt az ostobaságokra, ezt pedig Pistuka inkább jó jelnek vette, semmint
                    rossznak.</p>
				<p>Otthon azután sietett a szép vendég lepihenni.</p>
				<p>Irénke részvéttel és ijedten vállalta magára az ápolás föladatát. Sárdyné pedig
                    intett Pistukának: - Gyere csak, beszédem van veled.</p>
				<p>Titkolódzás volt a tekintetében, ami Szikra Pistát ugyancsak kíváncsivá
                    tette.</p>
				<p>Alighogy egyedűl voltak, így szólt hozzá Sárdyné: - Tudod úgy-e, hogy ennél a
                    háznál nekem van legtöbb eszem? Tulajdonképen én vezetek mindent. Az én tudtom
                    nélkűl semmi sincsen. Ezt már megszokhattad. Most hát légy szíves édes rokonunk
                    és engedelmeskedjél nekem vakon, abban a tudatban, hogy nagyon fontos, nagyon
                    életbevágó dologról van szó. Reménylem megtisztelésnek veszed, hogy az uram
                    helyett hozzád fordúlok. De lásd, így nem csak kevésbé feltűnő minden, hanem
                    elkerülöm azt, amit szintén elég kényesnek tartok, hogy az én jó, de néha kissé
                    együgyű öregemet már most be kelljen avatnom. Majd eljön az ideje annak is.</p>
				<p>Pistukát szinte lesújtotta ez a bevezetés. De egyszersmind föl is emelte. Hajh,
                    milyen érdekes egyéniséggé vált rögtön a saját szemében! Arca nagy komolyságával
                    jelezte, hogy várja a parancsot, mint régente, katona korában.</p>
				<p>- Ahhoz, amit én most rád bízok, a legnagyobb bizalom kell egymás iránt,
                    mindkettőnk részéről, kezdte Sárdyné.</p>
				<p>*</p>
				<p>Azalatt, amíg Csellő úrasszonya kitüntető bizalmára méltatja rokonát: nézzünk
                    bele egy-egy szempillantással azokba a rejtelmekbe, melyeket az emberi lélek
                    mindenkor csak magának szeret megtartani; amikről senki sem szokott beszélni,
                    nyilatkozni s amik csak a tűnődésekben mutatkoznak igazi őszinteségökkel.</p>
				<p>Ha Zalár még tovább is írta volna a naplóját, ma este bizonyosan ilyesmiket
                    jegyzett volna bele:</p>
				<p>»A sors, úgy látszik, föltette magában, hogy nagy komédiái egyikét játsza el
                    velem. Kezdek hasonlítani a kínai elitélthez, akinek vízbe kell fúlnia s akit
                    mindannyiszor újra lebuktatnak hóhérai, amint egy másodpercre fölszínre
                    kerűl.</p>
				<p>Nem volna fölöttébb nehéz, úgy nevezett kemény férfinak lennem, aki mindennel
                    dacol és mindent maga alá tipor. Az erőt (vagy tán a hiúság e gyengeségét?)
                    érzem magamban erre. De mit érnék vele? Azt, hogy megint csak szenvednék s még
                    az a vígasztalásom sem lenne, hogy szenvedésem okát másban keressem, ne
                    önmagamban. A magam ereje (?!) ölne, gyilkolna akkor.</p>
				<p>Nóra, ez a titkos, kiszámíthatlan, megösmerhetetlen asszony az én átkom, tudom.
                    De azt is meg kell vallanom önmagamnak, hogy az üdvösség forrása ő benne van. Az
                    édes mérgek mérge, amitől némelyik megőrül, a másik meghal. Én velem ugyan
                    mindakettő megeshetik még. És lám, ez a gondolat nem ijeszt meg. Kinek tartozom
                    én ma valamivel? Senkim sincsen. Jogom van elpusztulni. Aki a boldogságot
                    hajszolva múlik el: lehel azt elitélni? Az emberek sokszor kimerülnek, elesnek,
                    semmivé válnak a dicsőségért vívott harcaikban; aki célt ér közűlök, az fáradt
                    és izzadt homlokára megkapja a babért. De hát van-e méltóbb célja a küzdésnek
                    annál a boldogságnál, amit a nő adhat? Ebben a boldogságban van az emberi nem
                    egész élete, jövője. Mit érnének a hősöknek, a költőknek, a föltalálóknak, a
                    szent életűeknek emelt szobrok, ha nem volna szerelem, ami biztosítja az ember
                    szívének nagy lángolását, amelyből az igazi isteni szikra kipattog az utód
                    lelkébe. Hisz’ a szerelem egyik legszebb szépsége, hogy megmagyarázhatatlan
                    titkos erővel hat az általa támadó új nemzedékre.</p>
				<p>Minden, ami tiszta, egészséges öröm, lehet igazi cél. S minden ember akkor él
                    legbölcsebben, ha a becsületes örömökből annyi részt biztosít magának, amennyit
                    csak tud. Nem képzelek ostobábbat, mintha valaki jelszóúl mondja ki, végső célúl
                    tűzi ki az örömtelen küzdést. Nincs hazugabb frázis, mint az, hogy csak másokért
                    élünk. Azon a szűkkörű kapcsolaton kivűl, ami a legszorosabban egymásra utalt
                    emberek közt van s amelyben a szülő a gyermekéért is él: mindenki elsősorban
                    önmagáért küzd, nem másokért. Ez az igazság. A maga boldogságát pedig senki sem
                    keresheti a más érzése szerint. A szenvedélyes vadász bolyong a rengetegben és
                    sem arról nem bizonyos, nem tépi-e szét valamely vadállat; sem arról, hogy nem
                    zuhan-e le a szirthasadék közé vagy nem téved-e el úgy, hogy ott vész. És az ő
                    bére minden esetben mégis a csudáltatás. Hát én megvetett lehetnék azért, hogy
                    kergetem, lesem a szerelem boldogságát, ami, szerencsétlenségre, énnekem csak a
                    bizonytalan ingó lápokon jelenik meg?</p>
				<p>Azt hittem, meggyógyultam. Egy szelíd, édes gyermek volt az orvosom, aki
                    visszacsalogatta számomra az égből azt az elvesztett hitet, amit a férfi az ő
                    asszonya iránt mindig érezni akar; s most eljött megint a régi bűnöm és azt
                    követeli, hogy vétkezzem - ő érte!</p>
				<p>Az iszákos, aki minden erejével fölteszi magában, hogy meggyógyúl s lemond a
                    bűnéről: hova jut, ha újra megízleli a gyönyörűséges mérget?! De hát volt-e a
                    világon olyan lelki iszákos, mint én, aki úgy szomjazta volna a mámort, a
                    szerelem mámorát?! S most újra visszaestem; - az édes, felséges mérget újra
                    megízleltem«...</p>
				<p>Nórának ezek a gondolatok égtek a lelkében: »Meg vagyok átkozva; egy hajsza az
                    életem; a bizonytalanságok cél nélkűl sodornak; de én csak azért is bízom
                    magamban s abban a titkos erőben, amit néha szinte kisugárzani érzek magamból!
                    de aminek sem forrását, sem okát nem ösmerem.</p>
				<p>Néha azt hiszem, a világot is meg tudnám hódítani. Néha gyermekes föladatnak
                    látszik előttem, hogy mindent elérjek, amit akarok. Ilyenkor talán nem is egész
                    józan az elmém, úgy tudok dobzódni a bennem rejlő hatalom érzetében. S mégis,
                    elég egy pillanat, hogy megsemmisülve essem össze; hogy a lelkem fenekén
                    fölsikoltsak s átkozzam azt a megmérhetetlen gyöngeséget, ami a hatalom
                    érzetének gyors eltűnése után rögtön betölt.</p>
				<p>- Átkozok ilyenkor mindent, - és menekülnék az egyetlenhez, akiről tudom, hogy
                    szeretett. A pokol elrabolt tőle engem. Szeret-e azóta úgy, hogy mégis úgy
                    legyen minden, ahogy én akarom?... Talán! - Ma megint éreztem a csókját! És
                    hányt-vetett nyomorúlt életem igaz örömei visszatértek emlékezetembe.</p>
				<p>Ha őt vissza tudom hódítani, ha ő megmásíthatatlanúl az enyém: akkor talán véget
                    ér az átok, a hajsza, a bizonytalanság s az ördög hatalma rajtam.«</p>
				<p>*</p>
				<p>Pistuka roppant komolysággal lépett ki a Sárdyné szobájából. Egészen át volt
                    szelleműlve. Megcsókolta rokona kezét s ünnepélyesen mondta:</p>
				<p>- Nem fogsz bennem csalódni, Teréz. Belátom, hogy ezt a föladatot kívülem másra
                    te nem bízhattad volna. Még ma éjjel indulok és sietek vissza, ahogy lehet.</p>
				<p>Egy óra múlva Sárdy, aki éppen lefeküdni készült, arra neszelt, hogy egy szekér
                    robog ki az udvarról.</p>
				<p>Fogadok, mondta magában, hogy az a gaz Pistuka megint Cégérdre megy s elferblizi
                    az utolsó garasát is. Eh, bánom is én, tette hozzá ásítva s erszényét az
                    asztalra dobta.</p>
				<p>Abból kiesett az a szilvamag, amit a Nóra emlékére őrzött.</p>
				<p>- Hm, gondolta Tamás úr, a kemény magvat forgatva ujjai közt, ez a szilva
                    ugyancsak savanyú volt. De az az asszony, aki megtréfált vele, nagyon édes!</p>
				<p>Másnap délelőtt újra látták Zalárt a csellőiek. Az első, aki a jól ösmert
                    homokfutó robogására kisietett, Irénke volt.</p>
				<p>Zalár azt gondolta, hogy a kis leánytól bizonyára legkönnyebben tudhat meg
                    egyetmást, anélkűl, hogy kérdezősködése gyanút keltene s így a megkönnyebbűlés
                    örömével sietett feléje. Nem nagyon szerette volna, ha az élesszemű Tera mamával
                    találkozik először.</p>
				<p>Irénke félreértette örömét s pirúlva, dobogó szívvel, alig hallhatóan mondta:</p>
				<p>- És mégis annyi ideig el tudott lenni nélkülünk!...</p>
				<p>- Mi ujság? Hogy vannak? kérdezte Zalár, rosszul palástolt türelmetlenséggel.</p>
				<p>A leányka tekintete kissé elborúlt.</p>
				<p>- Maga Nóráról szeretne hallani, úgy-e? Hála Istennek, semmi komoly baja. Csak
                    megijedt. Pistuka bácsi elmondta, hogyan történt a szerencsétlenség. De lássa,
                    jó az Isten.</p>
				<p>»Jó az Isten!...« visszhangzott a Zalár lelkében. Átcikázott agyán, ami tegnap a
                    kondori puszta nagy kertjében történt s lesütötte szemét az ártatlan kis leány
                    előtt, akinek tiszta tekintetét e percben nem bírta kiállani. Úgy érezte, hogy
                    kegyetlenség lenne, ha Irénkét most meg nem vigasztalná. Annyit már tudott, hogy
                    a csellőiek véletlen balesetet látnak a tegnapi veszedelemben s hogy Nóráért
                    nem kell aggódnia. Most hát a látszatért is tehet valamit.</p>
				<p>- Én nem csak a vendégökről kérdezősködtem, mondta, hanem mindnyájokról. A
                    barátnéja bizony engem is megijesztett, de ha idejövök, az nem ő miatta van,
                    higyje el.</p>
				<p>S hogy bebizonyítsa szavai igazságát, karját nyujtotta Irénkének és elindúlt vele
                    a kert felé, mert jövet, a könnyű bricska bakjáról a sövényen át belátott oda s
                    észrevette a veteményes táblák közt Sárdy mamát.</p>
				<p>- Jobb, ha a menyecskét nem háborgatjuk most, - magyarázta. Neki legtöbbet érhet
                    e pillanatban a pihenés.</p>
				<p>Két perc múlva már egészen elfeledte Irénke azt a nyilaló fájdalmat, amit akkor
                    érzett, amikor az villant meg lelkében, hogy Nóra miatt jött most ide Zalár.</p>
				<p>- Hol van a talizmánom, rossz ember? - kérdezte oly hangon, amiben sokkal több
                    volt a kedveskedés, mint a szemrehányás.</p>
				<p>- Talán visszakéri? - kérdezte Zalár neheztelve.</p>
				<p>- Nem, nem! - csak maradjon magánál, - mondta Irénke, boldog remegéssel a szíve
                    mélyén. Majd egyszer visszakövetelem.</p>
				<p>- S ha én nem adnám oda többet?</p>
				<p>Zalár maga is megijedt attól, hogy ezt a kérdést ilyen szelesen kiszalasztotta
                    ajkán. Hisz’ ezzel többet mondott, mintsem szabad volt. Nem is értett alatta
                    semmi különöset. Csak elgondolta, hogy most olyan időket él át megint, amikor
                    szüksége volna valami jó szellemre, aki egy kicsit ő helyette is résen
                    legyen,</p>
				<p>Jó, hogy Sárdy mama eléjök jött s megjelenésével eloszlatta a leánya zavarát. A
                    szegény gyermek igazán nem tudta, mit válaszoljon; - de abban a tekintetben,
                    amit Zalárra vetett, egy egész imádságos könyv áhítata volt.</p>
				<p>- Derék, hogy ujra látjuk, Zalár, kezdte a tisztes asszonyság; legalább megkíméli
                    Tamást a levélírástól. Tudja, az uram a világ legrestebb pennaforgatója.
                    Szombaton megint átjönnek Bakányiék; vadászni szeretnének a Szivárgóban, arra
                    kéri magát az asszony, hogy lássa szívesen őket. Csigolya Muki pompás halászlét
                    tud főzni, talán foghatna Gyurgyalag akkorra halat.</p>
				<p>- Reménylem, a csellőiek is ott lesznek; az én csónakomban Tera néni Irénkével
                    együtt pompásan elfér; Gyurgyalag hajtja a csónakot...</p>
				<p>- És maga lesz a mi vadászunk, vágott közbe Irénke, tapsolva örömében.</p>
				<p>Zalárnak eszébe jutott Nóra, de nem ronthatta el a kis leány kedvét.</p>
				<p>- Természetes, mondta, annyi vidámsággal, amennyi nem is volt most tőle egészen
                    őszinte.</p>
				<p>Tera mama tartózkodó álláspontot foglalt el, mint tíz eset közül kilencszer
                    rendesen. - Majd meglássuk, majd meglássuk, ismételte. S aközben szokatlanúl
                    komoly vonás jelent meg az arcán. Aki a lelkébe látott volna, ezt a gondolatot
                    olvashatta volna benne: - ki tudja, mi minden nem történhetik szombatig, várjunk
                    egyelőre!</p>
				<p>Nóra talán megérezte, hogy ki van itt, vagy megsúgta neki valaki. Már jött a
                    széles úton, mely a virágágyak közül s a gyümölcsösön keresztül ide vezetett a
                    konyhakertbe. Halvány volt, de azért elég élénk. Kezet nyújtott Zalárnak s el
                    kezdett neki hálálkodni azért, hogy tegnap úgy ápolta. Aközben elmondta
                    hamarjában, odavetve, az egész balesetet. Zalár megértette, hogy ez az
                    elbeszélés tulajdonképen ő neki szól. A szemével s az arcjátékával megmagyarázta
                    az aranyhajú asszony. »Jól figyelj minden szavamra s ahhoz alkalmazkodjál, amit
                    én mondok.«</p>
				<p>Zalár úgy hallgatta, mint aki érzi bűntársi mivoltát. De ezt a szövetséget még az
                    élete árán is eltitkolta volna azok előtt, akikhez Nóra most beszélt. Ahogy a
                    fuvolahangú asszonyt nézte, megmagyarázhatatlan szorongás támadt benne. Mi lesz
                    ennek a vége? Ez a tétova kérdés zaklatta, anélkül, hogy feleletet bírt volna
                    adni önmagának. A megkísértetés legnehezebb pillanatában nem volt elég erős és
                    most késő a védekezés. Mitől is védekeznék? Attól, hogy a legédesebb valahogy az
                    övé ne legyen többet? Nem lenne emberi, nem lenne józan, ha csak meg is próbálná
                    a tegnapi nap után. Még férfias sem lenne. Igen, ha mindjárt, az első percben
                    örökre elfordúlt volna szomorú és mégis gyönyörű emlékeinek e bűbájos
                    kisértetétől. Csakhogy nem ezt tette. Az első pillanattól kezdve ingadozott,
                    mint akinek nemcsak ereje nincs, hanem inkább titkos óhaja az, hogy bárcsak ne
                    bírna vágyaival.</p>
				<p>És most úgy halad tovább bizonytalan útján, mint az ingó láp süppedő felületén
                    szokott, a Szivárgóban, ahol megállni nem szabad, mert a vízinövények
                    összefonódott vékony gyökerei mindenütt leszakadhatnak alatta s akkor elnyelné a
                    mélység, összeborúlna fölötte a láp s csak egy megszűkült lék mutatná
                    ideig-óráig, hogy hová lépett utoljára az ingovány félelmes területén.</p>
				<p>Az őszi nap hiába ragyogott remek halványsárga világításával. A felhők, amelyek
                    az ég aljáról lassan emelkedtek ki: bozontos fejöket egymásnak feszítve,
                    elfogták apránkint az ég kékségét, mintha az elmúlt nyár utolsó viharát hoznák
                    vissza magokkal még egyszer.</p>
				<p>Egy pillanatig arra gondolt Zalár, hogy minden erejét összeszedi és csakugyan nem
                    jön ide többet. Eltűnik, elutazik; senkinek sem mondja meg, hova megy, mikor
                    jön. Menekűl Nóra elől; vagy még igazabban: menekűl saját maga elől. És aztán,
                    hogy már látta is magát, mint Ahasverust: elréműlt a roppant egyedűliség
                    képzeletétől. Átélni még egyszer azokat a rettentő órákat, amikor régen, az
                    asszonya nélkűl maradt?! Őrültség, hogy valaki ilyen inkvizíciós kínokat
                    találjon ki a maga számára! Igen, volna egy módja a bujdosásnak, a soha meg nem
                    szűnő meg nem unható bolyongásnak: ha Nórával együtt indulna neki a világnak, a
                    látszólagos céltalanságnak, amelynek mégis olyan örömei lennének így, hogy
                    királyok is megirígyelhetnék.</p>
				<p>Ha nem lett volna itt Irén, ha nem érezte volna a saját lelke kettészakadásának
                    eddig ösmeretlen, bolond fájdalmát: talán most rögtön megragadta volna az
                    aranyhajú asszony karját és vitte, cipelte volna magával, az isten tudja hová.
                    Kimondhatatlan elégtétele lett volna, ha legalább mostantól fogva
                    zsarnokoskodhatik fölötte; ha azt látja folyvást, hogyan jár az asszony a
                    kedvében, mintha rabszolgája volna; ha símúlna hozzá szakadatlanúl, mint a
                    szerelmes nősténytigris a párjához, aki kéreti magát. De annyi melegség volt a
                    szivében a kis leány iránt, hogy megszégyenűlve gondolt rá, mennyire fájna a
                    szegény gyermeknek, ha mindebből, ami most az ő elméjét őrli, csak egy parányit
                    is sejtene.</p>
				<p>Lehangolt és szórakozott maradt mindvégig, amíg együtt voltak. És ilyen volt
                    másnap, harmadnap, negyednap. Most már az tűnt fel Sárdy mamának, hogy íme, a
                    kedves szomszéd egyszerre mindennapossá vált nálok. Elég gyakran jött azelőtt
                    is, de ennyit mégsem. Tamás egypárszor jókedvvel figyelmeztette a feleségét,
                    amikor Zalárt Irénke mellett látta: de az okos, élesszemű asszony csak
                    hallgatott. Ő maga néhány nap óta különösen kedvében járt a vendégmenyecskének;
                    amennyire csak tehette, mindig együtt volt a fiatalokkal. Részt vett apró
                    kirándulásaikban; érdeklődött a legkisebb dolog iránt is, ami elfoglalta,
                    szórakoztatta őket. Nóra mondta is egyszer: - Tera néni féltékeny rám, úgy-e?
                    Hát ha még elszeretem Irént! Ahogy Sárdy mama e szavakra a kis leányára nézett,
                    azt nem lehet leírni. Irén nem értette meg egészen, de ösztöne megsúgta, hogy
                    mit kell tennie. Anyja nyakába borúlt s meghatottan, könyes szemmel rebegte: -
                    Soha tetőled, senki, édes mamám!</p>
				<p>Tera mama alig bírta visszafojtani zokogását. Ő már tudta, hogy mégis lesz, sőt
                    van is már valaki, aki az ő édes egyetlenségét, földi üdvösségét, bizony
                    elveheti tőle, mihelyt elvenni akarja. S majd megrepedt a szíve erre a
                    gondolatra.</p>
				<p>Tamás úr úgy találta őket, pityeregve. Nóra az ölelkező, elérzékenyűlt pár
                    láttára megijedt s szepegve kért bocsánatot. Ostobaságot mondtam, úgy-e, édes
                    néni? De visszavonom, ne haragudjék, kérem.</p>
				<p>A jószivű asszony utóljára még őt is vigasztalta. Sárdy ugyancsak illegette
                    magát, amikor megtudta, miről van szó. Hogy egy ilyen menyecske még el akar
                    szeretni valakit?! Láncos lobogós, de hát miért nem ő rá vetette ki a hálót? Az
                    igaz, hogy vén cápát fogna. De bizonyosan megfogná! Haj, haj!</p>
				<p>Egyébiránt pedig nem igen ért rá az öreg, hogy mostanában sokat legyeskedjék.
                    Pistuka már napok óta oda volt s a gazdálkodás egész terhe az ő vállára szakadt.
                    De ilyenek is ezek az asszonyok, dohogott Tamás úr esténkint, amikor fáradtan
                    ült le a vacsorához, - se szólnak, se beszélnek, hanem a gazda nélkűl
                    rendelkeznek. Most én várhatom vissza a bonorum direktoromat, a tiszttartómat,
                    az ispánomat, aki mind egyszerre hagyott itt a Pistuka személyében. Hogy az a
                    vén szamár is nem tudott fölvilágosítani benneteket! Persze, őneki kapóra jött,
                    hogy egyszer a feleségem rendeletére is megboszanthat.</p>
				<p>- Ne haragudjál apuskám, engesztelte a lázadó férfiút Irénke. Holnaptól fogva mi
                    is kimegyünk veled gazdálkodni, úgy-e Nóra?</p>
				<p>Tera mama nem állhatta meg, hogy ne mosolyogjon, amikor meglátta, hogyan derűl ki
                    a Tamás arca a Nóra beleegyező válaszára.</p>
				<p>Holnap ugyan abból semmi sem lesz, mondta valamicske gonoszkodással. Hát
                    elfeledtétek, hogy mi van holnap? Bizony-bizony, már megint elmúlt egy hét és
                    nyakunkon a szombat. Jönnek Bakányiék! Itt lesz a neked való fess asszony, édes
                    fiam, kacsintott tréfásan az örege felé. De még egyébbel is megörvendeztetlek.
                    Jön ám Pistuka is. Ma kaptam tőle táviratot. Fölvált azután minden gondodban,
                    bajodban, ne búsulj!</p>
				<p>Tamás úr olyan mozdúlatot tett mind a két tenyerével, amikor Bakányinét
                    emlegették neki, mintha azt mondta volna: «apage satanas». De arra a hírre, hogy
                    megjön a tótumfakja, mégis csak fölvídúlt.</p>
				<p>- Hát mi is lesz holnap? kérdezte érdeklődve.</p>
				<p>Irénke felelt neki s ugrált és táncolt aközben.</p>
				<p>- Jaj apus drága, holnap mulatunk! A Szivárgóban csónakázunk; Csigolya Muki
                    halászlét főz; de mi anyukával már elhatároztuk, hogy titokban beleavatkozunk az
                    ellátástokba.</p>
				<p>Tera mama közbevágott: - Itt volt ma délután a vén Gyurgyalag; jó, hogy eszembe
                    jut. Megváltozott egy kicsit a programm, gyermekeim. Se égen, se földön nincs
                    több két csónaknál, a harmadik szétesett. Át kell engednünk a mulatságot a
                    vendégeknek. A Zalár nagy csónakját egészen lefoglalják Bakányiék, oda kerűl
                    Csigolya is, ha neki tetszik. A kis csónakban el nem fér kettőnél több ember.
                    Abba Nórát szántam Zalárral.</p>
				<p>Irénke a mamájára nézett s egy hosszú pillanatig olvasott jóságos szeméből, amely
                    ezt mondta neki: - Ne menj te én mellőlem sehová sem, édes kis leányom; bízzál
                    meg csak a te végtelenűl szerető, egyedűl érted aggódó édes anyádban, hogy az
                    van jól te neked, amit ő akar.</p>
				<p>Az ártatlan, tisztaszívű gyermek szeme megharmatosodott, de azért mosolygott. Nem
                    volt szomorú. Azt a harmatcsöppet nem a lemondás bánata, hanem az anyja iránt
                    érzett szeretet ragyogtatta meg pillái között.</p>
				<p>Nóra hallgatott, mint akit mindez kevéssé érdekel; de a lelke legtitkosabb
                    mélységében fölkiáltott: diadal! diadal!</p>
			</div>
			<div type="chapter">
				<head>A szivárgói vadászat</head>
				<p>Szélcsöndes, meleg napra virradtak másnap a csellőiek. Szeptember második fele
                    mintha megismételte volna a kánikulát. A Szivárgó mellett bágyadtan csipkedte a
                    füvet a kis Sámson gulyája; maga a gulyás a subáján hasalt s két könyökére
                    támasztott fejjel nézte, hogy éppen ő feléje üget egy pár kocsi Csellő
                    felől.</p>
				<p>A Szivárgó nagy ere előtt, amely széles viziútként vezetett be a nádas sűrűjébe,
                    már jó ideje ott ácsorgott a kondori fogat, amely Zalárt hozta ki, meg a vén
                    Gyurgyalagot. Mindketten azzal voltak elfoglalva hogy a csónakokat kellőkép
                    rendbe hozzák. A nagyobbikban kényelmesen elfért négy ember; a kisebbik
                    ellenben kettőnél többet meg nem bírt. A nagy ér torkolata előtt, a szárazon,
                    két korhadó, de azért eléggé lombos fűzfa borúlt össze; ezek árnyékában volt
                    fölállítva a három vaslábon mozgó bogrács, amivel Csigolya Muki készült
                    mesterkedni, halászlét főzni.</p>
				<p>Bakányiné, aki az első kocsiban ült, már messziről kezdett kiabálni: - Hej
                    Sámson, hej, tereld el innen a bikádat! Ördög bújjon beléd, mit legeltetsz itt
                    éppen most? Még nekünk talál jönni a barmod!</p>
				<p>A kis gulyás lomhán tápászkodott föl, s csördítve, kurjongatva hajszolta tovább a
                    jószágot. Magában morgott akközben: még ű beszíl! pedig világgá menne tülle tán
                    még Kormos is. (Ezen a néven tisztelte a gulyabeli bikát.)</p>
				<p>A nagyhangú nő aztán Zalárnak esett neki, mihelyt megállottak a fűzfáknál.</p>
				<p>- Szép ember, gyönyörű ember, hogy még csónakja sincsen elegendő. Most már
                    Sárdyné meg Irénke otthon maradt emiatt. Sárdy is csak a széleken bogarászhat.
                    Ha tudtuk volna! Hát oszt’ miféle lélekvesztő ez itt? Ez a másik már tűrhetőbb;
                    ezt szánta nekünk, reménylem. Ezzel talán csak nem merűlünk el. Itt van-e
                    Gyurgyalag, mi?! oszt’ helyén legyen az esze, hallja-e, öreg. Maga különben
                    ügyes ember. Majd kap borravalót. Hadd lám, hol ülök én. Ott ni, azon a deszkán,
                    a közepén; de tegyen ám rá még egyet, hallja: - nem szeretném, ha leroppanna; -
                    azt biz’ megkeserűlnék mindnyájan, aszondom!</p>
				<p>Így zsörtölődött tovább a termetes hölgy és búzgón rendelkezett, hogy ki hova
                    kerüljön. Maga mellé a férjét, meg Csigolya Mukit osztotta be, aki azt
                    állította, hogy ő jó evezős. A kormány hadd maradjon csak a Gyurgyalag
                    kezében.</p>
				<p>Zalár udvariasan és alázatosan tűrte a szemrehányásokat s amint a Bakányiné
                    figyelme másfelé terelődött, rögtön Nórához fordúlt.</p>
				<p>Az aranyhajú asszony igazán bájos volt. Tetőtől talpig könnyű szövetű pepita
                    dresszt viselt: fején kis lengyel sapka volt; kemény inggalléra és kézelője, meg
                    csokorra kötött nyakkendője olyanná tette, mintha fiú volna.</p>
				<p>Nem szóltak egymáshoz: mindakettőnek ez volt a tekintetében: - Várj, amíg magunk
                    leszünk.</p>
				<p>- Indúljunk, indúljunk, harsogta Bakányiné; máris sokat késtünk. Mindjárt dél
                    van. A Csigolya szakácstudományát elviheti az ördög. Majd csak abból lakom én
                    jól, amit Teréz főz otthon. Hát bolond maga, - fordult Csigolyához - hogy azt
                    hiszi, itt sülök meg a maga kozmás pancsa kedvéért? Abba’ kell hagyni az egész
                    halászlét! Ki evez, ha maga kuktáskodik?</p>
				<p>Mialatt elhelyezkedtek, folyvást beszélt, parancsolt: Te, Pali, ide ülsz mellém,
                    balra; te körülbelül olyan nehéz lehetsz mint én. Az egyensúlyra te vigyázol,
                    érted? Maga, Csigolya, ide ne lőjjön valahogy onnan elűlről. Ejnye, de veszettűl
                    inog ez a csónak, halljátok! Igen, mert az a szeles Muki mindig fészkelődik;
                    egyre keresi a jobb helyet; tán selyemdívánt szeretne ide is, a Mátyás király
                    restje.</p>
				<p>Gyurgyalag lassan taszította be a csónakot a nagy érbe s befordúlt vele az első
                    kanyarodónál egy tóvá szélesedő öbölbe.</p>
				<p>Amint Bakányiné onnan visszatekintett, látta, hogy siklik el a Zalár kis csónakja
                    az éren, be a nádas rejtelmes világába, a szép asszonynyal.</p>
				<p>- Az már ért a dolgához, látjátok. Az már tud a csónakkal bánni, halljátok-e?
                    Legjobb is lett vón, ha kicseréltem von Zalárt Mukival. Hej, Zalár, ha-hó!
                    álljon csak meg egy szóra!</p>
				<p>Nem jött válasz. Figyelt egy darabig s egyszer csak réműlten sikoltott föl: Pali!
                    Pali! valami mászik rajtam; Jézus! piócákat érzek, piócákat!... Pali ijedten
                    nyomozta a vérszopó bestiákat s végre diadallal húzott elő a csónak aljából egy
                    indiskrét nádgyökeret, amely a felesége cipője köré tekerődzött volt.</p>
				<p>Bakányiné megkönnyebbűlt, de azért dühös volt. Mi az ördögnek ijesztgeti
                    ilyesmikkel az embert, fordúlt Gyurgyalaghoz, aki nagy szemet meresztett erre a
                    különös és méltatlan szemrehányásra.</p>
				<p>- Hát mér’ olyan csiklandós a ténsasszonyka; mondta kissé hányiveti hangon s az
                    öreg cselédek bizalmaskodásával tette hozzá: egyem a lelkit.</p>
				<p>Bakányiné nem neheztelt meg. Inkább valami kellemeset érzett arra, hogy
                    ténsasszonykának szólítja az öreg, éppúgy, mint ezelőtt húsz esztendővel. Akkor
                    ő még csinos menyecske volt; de Gyurgyalag akkor is ilyen ráncos, ősz legény
                    vala bizony, akit bácsinak illett szólítania. S ennek a szemében ő még ma is a
                    régi! Hogy az isten is áldja meg érte.</p>
				<p>Messze, a nádasban, lövés hallatszott. Mintha egy nagyot roppant volna valami a
                    föld gyomrában, úgy mordúlt föl a hang, röviden, hevesen.</p>
				<p>- Lám, ni, - Zalárnak már szerencséje akadt, - szólalt meg Bakányi Pali
                    irigykedve.</p>
				<p>- Az nem Zalár úr volt, magyarázta Gyurgyalag; Zalár tekintetes úr még nem lehet
                    olyan messze. Ha ő lűtt vóna, akkor zúgna, sisteregne itt a nádas; akkor
                    visszhangja vóna a pukkanásnak.</p>
				<p>Zalár csakugyan nem sokat törődött e percben a vadászattal. Egy keskeny lápi
                    ösvényen állott meg a csónakkal: feje fölött szinte összeért a nád; a barna
                    mocsárvíz pedig tükröt tartott a csónakban ülő asszony elé, amint lenézett bele.
                    A csónak körül, ahol a nádfal megmozdúlt volt, zümmögő szúnyogok jajgattak,
                    sírtak.</p>
				<p>Nóra összetette a kezét. - Menjünk ki innen Jenő, hisz’ itt még meg sem
                    ölelhetlek, súgta lágyan, mintha a nádas beszédét tanúlta volna el.</p>
				<p>Zalár lenyomta a tolórudat az iszapba s elindította a csónakot. Látszott rajta,
                    hogy nem akar időt veszteni. Máskor, ha maga járta itt a láp útvesztőit, órákig
                    el tudott merengeni a mozgó zöld árnyék játékán; nézte a víz mélyéből
                    visszaverődő képét a nádasnak; hogyan kígyóznak a ringó hullám keblén az eltűnő
                    meg ujra fölmerűlő nádszálak, melyek a víz fölött, a valóságban, szinte
                    mozdúlatlanok voltak, míg a ringó vízben szakadatlanúl csavarodtak, furakodtak
                    árnyalakjokkal fölfelé. Most mindez nem érdekelte. Vadrucarajok emelkedtek ki az
                    útjába eső kis rónavizekről, oda sem hederített. Szinte suhant csónakjával, mint
                    a sirály a víz fölölt. S egy fordulónál Nóra csaknem fölsikoltott. Ott látta
                    maga előtt a szétnyíló nádas partján túl a két nagy fenyőfát, amely a Zalár
                    csöndes kertjének a végében állott őrt.</p>
				<p>Néhány perc múlva halk neszszel érte a csónak a partot. Zalár fölállott s
                    körülnézett. Aztán kezét nyújtotta Nórának s kiemelte a gyepre. - Itthon
                    vagyunk, mondta, titkolódzva.</p>
				<p>Az evezőt s a tolórudat ledobta a csónakba, aztán a kert alatt, a burján közt,
                    karonfogva vezette tovább az asszonyt, aki szorosan simúlt hozzá.</p>
				<p>Az istálló mögött egy félholdnál területen sűrű faiskola volt. Csupa akác. Alig
                    lehetett közte járni. Itt megállott Zalár s egy csonka fatörzsre ültette le
                    Nórát.</p>
				<p>- Nem akarom, hogy meglássanak, mondta elfojtott hangon. Várj meg itt! mindjárt
                    visszajövök érted.</p>
				<p>Nóra magára maradt. Nagy csönd vette körűl. A sűrű zöld lombok egészen elfödték,
                    de ő előle is elfödtek mindent. Összerezzent, amikor nem messzire tőle egy
                    gyöngytyúk kezdett kiabálni, élesen, rikácsolva.</p>
				<p>- Eső lesz, gondolta magában. Csellőn már megtanulta, hogy ezt jelenti, ha
                    lármázik a gyöngytyúk.</p>
				<p>Szokatlan nagy volt a forróság. Ha nem lett volna a helyzeténél fogva izgatott,
                    talán ledőlt volna a gyepes földre s bágyadtan húnyta volna le a szemét, annyira
                    vágyott néhány percnyi pihenésre.</p>
				<p>De már késő volt, mert lépések közeledtek. Furcsa, könnyű, moszatoló lépések,
                    aminők a kullogó rókáé. A sűrűségben meg-megszűnt a mozgás, meg újra
                    elkezdődött. A gyöngytyúkok fölriadtak s gyors futással, mint a menekülő fácán,
                    surrantak el a faiskola bozótjában, láttatlanúl.</p>
				<p>- Ez nem Zalár, mondta magában Nóra, élénken figyelve, mialatt a lélekzetét is
                    visszafojtotta.</p>
				<p>Egyetlen keskeny nyílás volt a sűrűség közt, amelyen néhány ölnyire beláthatott a
                    fiatal fák közé. Ösztönszerűleg szögezte oda tekintetét.</p>
				<p>A gyanús, halk lépések újra megindultak. Így csak olyan valaki járhat, aki
                    rosszban töri a fejét. Nórán végigborzongott az az érzés, hogy egészen egyedül
                    van s meg sem mert moccanni. Torka összeszorúlt. A másodpercek mintha megannyi
                    örökkévalóságig tartottak volna.</p>
				<p>Most szétnyílt oldalvást a bozót s egy kormos, fekete fej tűnt elő közűle. Utána
                    következett az egész alak. Egy kígyószerű mozdulattal tovacsúszó cigány alakja.
                    Szemét kimeresztette, előre figyelt, még szimatolt is, mint a lesben álló
                    vadállat. Aztán folytatta útját, be a sűrűbe, anélkűl, hogy észrevette volna
                    azt a halálsápadt női arcot, amely alig három ölnyire volt tőle egy buja
                    akácbokor mögött.</p>
				<p>Az istálló felől erős morgás, azután mély, buffogó ugatás hallatszott. Egy nagy,
                    haragos kuvasz ugrott be a faiskola túlsó végébe. De nyomban elcsittította a
                    mérges állatot egy parancsoló hang. A Zalár hangja volt az.</p>
				<p>Nórának a szívéről százmázsás kő esett le. Pihegett, úgy leste, hadd térjen
                    vissza elakadt lélekzete. Hallotta, hogy ott, amerre a cigány ment, gyors
                    futással inal el valaki. A másik oldalról Zalár jött, sietve.</p>
				<p>Amikor odaért, ahol Nóra várta, az asszony remegve mondta:</p>
				<p>- Nem láttad? nem vetted észre? Ó de csúnya fekete ember volt! Hogy villogott a
                    szeme!... nagyon féltem!</p>
				<p>Zalár elborúlt arccal, de meglepetés nélkűl hallgatta. Egyet füttyentett. Arra a
                    nagy kuvasz keresztül csörtetett a bozóton, hozzá. Zalár lemutatott a földre s
                    halkan uszította a lompos ebet: ksz-ksz! A kuvasz nehézkesen, de buzgalommal
                    fordult egyet-kettőt, nagyot buffogott, amikor arra a pontra ért, ahol a cigány
                    a bokrok közt átsiklott, s aztán vad ugatással rohant be az akácosba.</p>
				<p>- Arra ment, mondta Nóra, még most is riadozva.</p>
				<p>- Ne félj tőle, csittította Zalár, ha Boglyas utóléri, majd elbánik vele.</p>
				<p>De azért magában mégis elkomolyodott. Alig egy hete harmadszor hallott erről a
                    kóborló cigányról. Mit kereshet ezen a környéken, ahol csak veszedelem érheti a
                    bőrét?</p>
				<p>Megsimította a homlokát. Eh, mondta fönnhangon, most ne törődjünk vele. Gyere;
                    senki sincs utunkban; eltávolítottam a közelből mindenkit.</p>
				<p>És azzal sietve, óvatosan vezette az asszonyt, körül a kert mellett, be, a néma,
                    nagy házba, ahol kívülük most senki sem volt.</p>
				<p>*</p>
				<p>Nóra pihegve állott meg a dolgozószoba nagy íróasztala mellett, amelylyel
                    szemközt a hársfa lombja látszott odakint. Körülnézett. Valami árnyalatával a
                    szomorúságnak s a meghatottságnak mondta: itt lakol hát, Jenő!</p>
				<p>Zalár bólintott. - Elég egyszerű, úgy-e, mondta, oly hangon, amely a szivébe
                    nyilalt az asszonynak.</p>
				<p>- Akkor is egyszerű volt, szólt Nóra elmerengve. S fürkésző tekintettel
                    folytatta: nem látok virágot.</p>
				<p>- A te időd óta nincs virágom.</p>
				<p>- Az én időm óta!... Jenő, meghasad a szivem!</p>
				<p>Eltakarta az arcát; úgy rémlett Zalárnak, mintha ingadoznék. Odasietett hozzá s
                    megölelte. Közönyös akart lenni, de nem tudott. Úgy szeretett volna beszélni a
                    régi dolgokról, mintha semmi felindulást sem okozna már neki az emlék; de nem
                    bírt.</p>
				<p>- Eléggé remete-lakás, úgy-e? kérdezte.</p>
				<p>Nóra átfonta a nyakát mindakét karjával. Szegény! súgta a fülébe, s Zalár érezte,
                    hogy megnedvesedik az arca, amint az asszony hozzásimúl.</p>
				<p>- Hol az ágyad? kérdezte Nóra kisvártatva s kíváncsian jártatta végig tekintetét
                    a garçon-lakáson.</p>
				<p>Zalár a szomszéd szoba felé mutatott.</p>
				<p>- Látni akarom, gyere.</p>
				<p>Megfogta a Zalár kezét s ő ment elől. Tágas szoba volt az is, mint a falusi régi
                    házak szobái rendesen. A legszükségesebb bútordarabokon kívül nem volt benne
                    egyéb. Az egyik sarokban egy ócska, széles ágy gúnyasztott. Az éjjeli
                    szekrénykén két gyertya közt egy kicsi arcképállvány tűnt fel Nórának. Oda
                    akart sietni, de Zalár elfogta, megállította. - Azt nem engedem, azt az
                    egyet...</p>
				<p>Mennyire rosszúl ösmerte ezt az asszonyt, ha azt hitte, hogy e pillanattól fogva
                    még egyébbel is törődik itt, mint éppen azzal az egygyel! Nóra összetette a
                    kezét. Ezt a mozdúlatot még nem feledte el Zalár. Sem azt a tekintetet, amivel
                    az asszonya az imádkozó könyörgéseket kísérni szokta valaha. Szeme a Madonnáé
                    volt ilyenkor; félig nyitott szája pedig az ördög tüzét lihegte.</p>
				<p>- Engedd, hadd lássam azt a képet, engedd!</p>
				<p>S minthogy Zalár még folyvást tiltakozott: rákapaszkodott újra, s addig küzdött a
                    puha ölelések fegyverével, amíg ott volt már a szája egy vonalnyira a Jenőétől,
                    s ekkor ismételte esdeklő, akaratos, illatos, szomjas ajakkal: engedd!</p>
				<p>Zalárnak úgy dobogott a szíve, mintha első szerelmi légyottján lett volna. Két
                    kezével beletúrkált az asszony sárgaselyem hajába s odaszorította magához,
                    éppen a szájához. És ekkor elkezdtek remegni mind a ketten, mint a nyárfalevél.
                    Nóra valamit akart mondani, de nem tudott. Ott volt a Zalár karjában, mintha
                    meghalt volna. Mialatt Jenő majd összetörte ölelésével: elbágyadva a
                    szerelemtől csak gügyögött, szepegett.</p>
				<p>A félhomályos, kimondhatatlanúl csöndes szobában olyan hangok támadtak, mintha
                    haldokló madárkák cippannának ki egy lángtengerből.</p>
				<p>A boldogságnak ez a fajtája már nem is öröm volt többé, hanem szenvedés.
                    Negyedfélév sóhajtó s rettegő nélkülözése, búbánata, mulasztása, vágya,
                    sóvárgása, jajgatása, csalódása, mind-mind bele akart tolakodni ebbe az egyetlen
                    pillanatába a visszatérő üdvösségnek. És mind a kettőjöknek több volt a kínja
                    ebben a rég ösmert, soha el nem feledett, de annyi tengerideig szünetelt
                    ölelésben, semhogy a véget nem érő csók, amivel megőrjítették egymást, el bírta
                    volna feledtetni velök: mit vesztettek, távol egymástól, egymás nélkűl.</p>
				<p>Amikor Zalár szinte tántorogva a mámortól az ablakhoz rohant, hogy egy kis
                    levegőt engedjen be a körűlötte égő pokolba: maga dobta oda a félig alélt
                    asszonynak azt a kis arcképet. Nesze, nézd meg; ...bánom is én már; - ...törődöm
                    is én már valamivel ezen a világon!...</p>
				<p>Nóra mohó tekintetet vetett a képre s akkor lerogyott Zalár elé és elkezdett
                    sírni, kacagni és csókolta a lábát az emberének, úgy ujongott föl hozzá:</p>
				<p>- Uram, egyetlen drága uram nekem; méltatlan vagyok hozzád! te istenem,
                    megváltóm!</p>
				<p>Minden szava elcsuklott a nagy megindúlástól; és Zalár ahogy ott állott előtte
                    egyenesen: összeszorította a fogát és két öklével belevágott a saját zúgó
                    fejébe, úgy zokogott föl behunyt szemmel, szétrepedéssel fenyegető mellel az
                    égre.</p>
				<p>Annál pedig nincsen borzasztóbb, mintha az igazi férfi sír. Attól nemhogy
                    megolvadnának a kövek, mint az asszonyok könyétől; hanem az sem volna csuda, ha
                    fölszakadnának szilárd alapjokról kínjokban, és dühöngő, öldöklő rohanással
                    zúgnának végig a bércek oldalán és belevágódnának titáni erővel a tengerek
                    vizébe, hogy ne hallják a rettenetes hangot: a férfi zokogását.</p>
				<p>Nóra fölugrott a földről. Ő már nem sírt. Egy pillanat alatt le tudott
                    csillapodni. Mi volt az ő baja ahhoz képest, ami most ennek a szivét itt
                    megrepeszteni készűl?! Elkezdte Zalárt simogatni, rázni, élesztgetni, Jenő!
                    hallgass el, Jenő! a mindenható istenre kérlek. Megbolondúlok, ha ezt a hangot
                    hallom. Beismerek mindent, csak hallgass el már. Én vagyok a világ
                    legnyomorúltabb teremtése; hogy el tudtalak hagyni! Ver érte az isten! Ver mind
                    a két kezével! Jaj, ha én még egyszer bűnbocsánatot kaphatnék tetőled! ha te
                    engem még egyszer úgy tudnál szeretni, mint régen!</p>
				<p>Zalár megrázkódott. Elhallgatott. Mintha nehéz álomból ébredt volna, úgy nézett
                    az asszonyra, aki szétbomlott hajjal könyörgött hozzá.</p>
				<p>Ami nagy szomjúsága volt az imént az már nem égette. Eloltotta azt a negyedfél év
                    előtt megismételt csók. S lelkében annak a kínja tört ki megint az imént, hogy
                    át- meg átjárta egy szörnyű bizonyosság; az, hogy újjá születhetik a világ,
                    előlről kezdhet az uristen mindent: ez nem az a Nóra többé, aki volt, mielőtt
                    tőle olyan kegyetlenül elment.</p>
				<p>Ennek a tudatnak a fájdalma, ennek a bizonyossága alázta meg, törte meg az imént.
                    És most is vergődik a kettős érzés között, amelynek egyike mégis csak meggyújtja
                    benne a lávát ennek a asszonynak a közelében; de a másika az emlékezés viharát
                    ébreszti föl nyomban és ez a vihar még a lávát is megforgatja, végig
                    korbácsolja, büntetlenűl. Benne nem eshet kár soha.</p>
				<p>Az asszony utólsó feljajdúlása zúgott a fejében: »jaj, ha te engem még egyszer
                    úgy tudnál szeretni, mint régen!«... Erre felelt: - Úgy szeretni pedig én már
                    senkit sem tudok ebben az életben, Nóra, még téged sem.</p>
				<p>Az asszony búsan hajtotta le a fejét. Zalár hallotta, hogy csöndesen sír. De nem
                    érzett iránta semmi különös részvétet. Nem hal bele, gondolta; aztán van is mért
                    sírnia. Ez az óra talán a vezeklés órája. Hadd legyen hát teljes a
                    vezeklése.</p>
				<p>- Gyere, mondta, most majd én számolok be neked arról, amit te alig ösmersz.</p>
				<p>A titkos szekrényből kivette naplóját s leültette Nórát maga mellé. Aztán el
                    kezdett neki részleteket olvasni fel a múltból.</p>
				<p>*</p>
				<p>Órák teltek az alatt, hogy mindez történt. Az idő megváltozott odakint. A nagy
                    forróságot egy-egy hirtelen feltámadó szélroham enyhítette. Kezdett az ég alja
                    felhősödni.</p>
				<p>Bakányiné már tökéletesen agyonkiabálta a környezetét. Szidta valamennyit, mint a
                    bokrot s ezúttal volt is némi igaza a kitűnő nőnek. Az ura tudniillik nagy
                    ostobaságot követett el. Szenvedélyes puskázó lévén, rávette Gyurgyalagot, hogy
                    vigye be őket valahová a síkvizek egyikére, ahova szeret járni a ruca; ő pedig,
                    - már mint Gyurgyalag, - a zsombik hátán tegyen egy körutat, hogy a mély
                    hasadékok közt pihenő kacsákat fölzavarja.</p>
				<p>Gyurgyalag régen elment s vagy ott veszett valahol a járhatatlan lápi
                    dagasztóban, vagy nagyon is buzgón fogta föl a dolgát, csakhogy egyáltalában
                    nem mutatkozott. Pedig Bakányiné már majd hogy meg nem halt unalmában és
                    éhségében.</p>
				<p>- Látod Pali, mindig is ilyeneket csinálsz te, hallod. Most oszt’ aszondom, vége
                    legyen annak a hiába való durrogatásnak s engem innen valahogy kivigyetek,
                    rendelkezett fokozódó türelmetlenséggel.</p>
				<p>A két férfiú szörnyen meg volt akadva. Kivitték volna ők az indulatos úrnőt
                    szívesen, de szégyenszemre kitűnt, hogy egyikök sem tud kellőképpen bánni a lápi
                    szerszámokkal, s ami még rosszabb, az utat sem ösmerték.</p>
				<p>Mindazonáltal megkisérelték a szabadulást. Vaktában visszaindultak s Csigolya
                    Muki szörnyű csápolást művelt az evezővel, úgy annyira, hogy mind belehányta a
                    vizet a csónakba.</p>
				<p>- Jesszus! elmerülünk! sikoltozott a sportkedvelő hölgy és kiragadta az evezőt a
                    barátja kezéből. - Iszen maga még soha életében sem evezett, vallja be! forgatta
                    kémlő tekintettel.</p>
				<p>Muki lesütötte a szemét s így szólott: bevallom, nem eveztem biz’ én.</p>
				<p>Csak egy csöpp hija volt, hogy a föllázadt úrnő végig nem simított rajta az
                    evezővel erre a nyílt beösmerésre.</p>
				<p>- De az ebadtát, engem most innen kivigyenek, aszondom, egy-kettő! Ha
                    megharagítanak fölborítok mindent! Itt veszünk, aszondom!...</p>
				<p>Szinte reszketett a szája az indúlattól. A két úr belehalványodott, úgy
                    hallgatta. Aztán mintha titkos ösztön dolgozott volna bennök, egyszerre kezdtek
                    ordítozni torkuk szakadtából: - Gyurgyala-ag! Gyurgyala-ag!!</p>
				<p>A békák mind megvesztek a hallatára.</p>
				<p>Amikor már egészen berekedtek, végre felelt nekik a pákász, messziről. De már
                    erre Bakányiné vette át a szót. Síró, sikoltó hangon kezdte leszamarazni a vén
                    kötélre valót. Az ura ijedten vágott közbe: az istenért lelkem, ne bőszítse föl,
                    amíg kint nem leszünk; hátha itt hagy bennünket haragjában.</p>
				<p>Ez az érv hatott. A hölgy megszelídűlt. Amikor Gyurgyalag a magas zsombikon
                    ugrálva megérkezett, még neki állott följebb. Hogy mertek onnan elmozdulni,
                    ahova ő beállította a csónakot? Most tiszta véletlen, hogy itt is van olyan
                    zsombik, amin ő lábbal járhat. Ördög vigye az ilyen rendetlen urakat.</p>
				<p>Ezt biz’ el kellett nyelni most. Hanem a parton kitört Bakányinéból minden
                    visszafojtott méreg. Sikoltó hangjától riadozva menekültek a récék. Maga
                    Gyurgyalag is ijedten lódította vissza a csónakot az érbe s elkezdett befelé
                    evezni, a nádas irányába.</p>
				<p>Bakányi Pali, meg Csigolya Muki röstelkedve húzódott a haragos delnő útjából a
                    kint ácsorgó szekér felé.</p>
				<p>Az asszony rögtön menni akart. Hát nem várjuk meg Zalárékat? kockáztatta meg a
                    kérdést az ura.</p>
				<p>- Mit? te még ujra váratni akarsz? talán nem vártam eleget?! Mi közünk Zalárhoz!
                    Majd előkerül az; nem olyan mafla az, mint akárhány más ember. Oszt’ itt lesz
                    nekik Sárdy; mi csak menjünk egy-kettő, hazafelé; meg se álljunk addig. Hát nem
                    látod, hogy eső készül? Még a nyakunkba szakad valami vihar. Egyéb nem is
                    hiányzik a mai naphoz.</p>
				<p>Csigolya Muki azt gondolta, hogy ‘iszen a vihar úgy is dühöng már, de nem mert
                    szólani. Felült a bakra s meglapúlt, mint a nyúl. Hadd üljön most Pali a
                    nagyságos asszony mellett.</p>
				<p>Bakányiné ráförmedt a kocsisra: még sem hajtasz? mamlasz!</p>
				<p>Elindúltak, vissza sem néztek többet.</p>
			</div>
			<div type="chapter">
				<head>Az ördög titka</head>
				<p>Zalár arra hagyta félbe a napló olvasását, hogy valaki halkan kopogtatott.
                    Fölugrott s egy pillanatig megütődve várt, abban a hitben, hogy talán tévedett.
                    De a kopogtatás ismétlődött. Ekkor Nórát hirtelenében a szomszéd szobába vezette
                    s aztán kíváncsian nyitott ajtót.</p>
				<p>Hela állott előtte. Alázatos volt, aminő rendszerint nem igen szokott lenni.
                    Lesütötte a szemét. Zalár csudálkozva kérdezte: mit akarsz? hogy tudod, hogy
                    itthon vagyok?</p>
				<p>A cigányleány sötét arcbőre szinte égett a pirosságtól, amint felelt: tudom;
                    láttam. Élesen nyomta meg mind a két szót. Zalár megértette, hogy fölfedezték.
                    Valósággal röstelkedve és kitérően kérdezte: mit akarsz?</p>
				<p>- Valaki jön a nagy puszta felől, mondta Hela. Azt gondoltam, jó, ha tudja a
                    gazda.</p>
				<p>Zalárt szokta gazdának nevezni. A nagy puszta alatt pedig Csellőt értette.</p>
				<p>Zalár kiment a folyosó végére s onnan győződött meg arról, hogy Hela igazat
                    mondott. A rónaságon gyors ügetéssel közeledett a Sárdyék két almásszürkéje s a
                    könnyű kocsiban egy nő ült.</p>
				<p>Még nem lehetett ugyan bizonyossággal megösmerni, de Zalár úgy látta, hogy
                    Sárdyné maga jön hozzá. Annak pedig nem volt szabad megtörténni, hogy Tera mama
                    Nórát itt találja.</p>
				<p>Egy pillanatig igazán zavarban volt. De csakhamar megkönnyebbűlten sóhajtott föl.
                    - Hela, mondta inkább kérő, semmint parancsoló hangon, megbízlak valamivel. Okos
                    és ügyes leszel, úgy-e?</p>
				<p>- Ahogy a gazda kívánja, felelte Hela komolyan.</p>
				<p>- Ha mindent láttál, akkor azt is tudod, ki van itt most. Nem szabad, hogy bárki
                    is tudjon róla. Te elvezeted a nagyságát az érhez, a kert végére; ott van a kis
                    csónak, abba beleűltök s aztán átevezel a Szivárgón a két fűzfához. Ott vár
                    valahol a kocsisom; megmondod neki, hogy vigyen benneteket Csellőre, rögtön. Én
                    üzenem.</p>
				<p>Hela bólintott. Csak a földet nézte. Ha Zalár nem lett volna olyan izgatott,
                    feltűnhetett volna neki, hogyan változtatja szinét a cigányleány. De most nem
                    volt idő fürkésző szemlélődésre. Besietett a szobába s két perc múlva Nórával a
                    karján jött ki megint. Hela már tudja, a mit tudnia kell; menjenek, siessenek,
                    mondta türelmetlenűl.</p>
				<p>A cigányleány megindúlt. Nóra szótlanúl igyekezett utána. Néhány pillanat múlva
                    eltűntek az udvar liceum-bokrai mellett, amelyek a sövényt pótolták a nagy
                    puszta felé eső oldalon. Legfölebb, ha az akácos faiskoláig érhettek, mire az
                    almásszürkék befordúltak a nyitott kapun a ház elé.</p>
				<p>Csakugyan Sárdy mama szállott ki a kocsiból. Kissé meg volt lepve, amikor Zalár
                    eléje sietett a folyosón.</p>
				<p>- Hát maga itthon van? kérdezte.</p>
				<p>Most meg Zaláron volt a sor, hogy csudálkozzék a különös kérdésen.</p>
				<p>- Na igen, folytatta Tera mama magyarázva, mert én azt hittem, hogy kint van a
                    Szivárgóban. Odaállítottam Sámsont, a gulyást, az ér elé, a fűzfákhoz, egy
                    cédulával, amiben arra kérem magát, hogy mihelyt kijönnek, küldje haza Nórát,
                    maga meg jöjjön ide, mert várom valami fontos és sürgős mondanivalóval.
                    Bakányiék hozzánk készültek s így jobbnak láttam, ha magam jövök el, mert máskép
                    nem lehetett volna ma négyszemközt beszélnem magával.</p>
				<p>Szokatlanúl ünnepélyes és mégis nyugtalan volt. Zalár sehogysem bírta elképzelni,
                    miről lehet szó, de alkalmazkodott a helyzethez. Magyarázatképen, hogy Nórát
                    elhagyta, ama füllentések egyikéhez folyamodott, amelyek nélkül még a
                    legőszintébb ember sem lehet meg, ha oktalanságokat nem akar elkövetni.</p>
				<p>- Helára bíztam a nagyságos asszonyt, mert egy negyedórára való dolgom volt
                    itthon. Azóta már útban vannak visszafelé a csónakkal. Én öt perc múlva gyalog
                    mentem volna körül a Szivárgón.</p>
				<p>Sárdyné vagy nem hallotta ezt, vagy nem érdekelte a Zalár magyarázata. Besietett
                    a szobába. A nap e pillanatban elhomályosodott. Zalár föltekintett az égre.
                    Erősen kezdett borulni. A meleg épp oly tikkasztó volt, mint nyáron. Villámlás
                    hasgatta meg a gomolygó felhők sötétségét. Még vihar lesz, mondta magában Zalár
                    s hozzátette: reménylem, Hela kitesz magáért; ugyancsak igyekeznie kell.</p>
				<p>A szobában Sárdyné úgy kinálta meg üléssel, mintha tulajdonkép ő volna itt
                    itthon. Nagyon fontos a közölni valóm édes barátom, szólott; komoly szükségem
                    van önre ezúttal. Amennyire lehet, röviden avatom be s előre is kérem, ne
                    szakítson félbe; ne kérdezzen, ne zavarjon meg egy fölösleges mozdúlattal sem,
                    amíg be nem fejezem mindazt, amit mondani akarok, mert amilyen izgatott vagyok,
                    nem tudok majd sorrendet tartani.</p>
				<p>Zalár összeszorította a száját s mély hallgatással várt.</p>
				<p>- Két hete már, hogy egy asszony van nálunk, - kezdte Sárdyné - akiről különben
                    semmi bizonyosat sem tudtam, amikor hozzánk kerűlt. Egy fürdőn ösmerkedtünk meg
                    vele, mert magyar volt. Aztán ott a betegségemben jó szívvel ápolt s ezért
                    hálásak voltunk hozzá. Tamás nem nyugodott addig, amíg meg nem hívtam. Akkoriban
                    Roheim bárónénak mondta magát.</p>
				<p>Sem gyanakvó, sem túlságosan követelő nem vagyok; de ösztönszerűen szoktam
                    megfigyelni mindazokat, akiknek a társasága hatással lehet a leányomra. Már
                    pedig Roheimné asszony, született Fóthy Nóra, a legújabb időkben benső
                    barátságot kötött Irénkémmel. Anélkűl, hogy valami jelentékenyebb okom lett
                    volna rá, nagyon hamar, már egy pár nap múlva, megmagyarázhatatlan szorongást
                    éreztem arra a gondolatra, hogy az én fehér liljomszálam egy ilyen nagyvilági
                    nővel keveredett pajtásságba. Akárki mit mond is, nekünk, anyáknak, prófétai
                    ihlet tud támadni a szivünkben, amely segít bennünket, hogy lássuk a
                    láthatatlant s megérezzük gyermekünk veszedelmét. Amint apránkint tisztúlt
                    véleményt alkottam erről az asszonyról, s amint sejteni kezdtem, hogy olyan
                    sajátságok lappangnak benne, amelyeket mi, régi nevelésű nők, soha sem
                    tarthatunk magunkhoz valóknak: fölébredt bennem az óvatosság kötelessége.</p>
				<p>Egy fölbontott levelet találtam a kertben, a nagy diófák egyike alatt, ahol a
                    vendégünk ábrándozni szeret. A levél neki szólott. Közönséges viszonyok közt
                    csúnya dolog lett volna, amit tettem; de anya vagyok, balsejtelmektől gyötört
                    anya, aki nem sokat törődik vele: összeütközik-e valamely társadalmi
                    fölfogással, amikor a gyermeke érdekében bizonyosságot szomjazik. Elolvastam
                    azt a levelet. Maga barátunk, Zalár, s e perctől kezdve még annál is több: az én
                    tanácsadóm, segítőtársam. Magának is el kell azt olvasnia. Nézze, itt van.</p>
				<p>Egy összegyűrt levelet vett ki egy kis iratcsomó közül, amelyet mostanig szinte
                    görcsösen szorongatott s átnyújtotta Zalárnak, aki mindezt úgy hallgatta, mintha
                    álmában beszélnének hozzá. A levélben nem volt névszerint való megszólítás.
                    Kuszált vonásokkal, mint ahogy a nagyon ingerűlt emberek írnak, ez volt
                    benne:</p>
				<p>»Ha megkísérted, hogy dacolj velem, tapasztalni fogod, mennyire igazad volt,
                    amikor azt a gondolatot szívtad magadba, hogy maga az ördög tette rád a kezét, a
                    pokol hatalmával. Mondj le arról a gondolatról, hogy tőlem, akit végkép
                    tönkretettél, valaha megszabadúlsz! Láthatod, hogy máris kinyomoztam az utadat,
                    mint eddig mindenkor! Ezúttal ugyan annak a közelébe menekültél, akit én
                    kerűlök. De vigyázz, mert kétélű késsel játszol. Egy szavammal megalázhatlak,
                    semmivé tehetlek. Akit elárúltál, az talán maga tipor össze, ha megtudja a
                    valót. Biztosan foglak a titkommal s így nincs miért sietnem. De azért
                    túlságosan türelmes sem vagyok. Tudod, hogy visszavárlak! Minél később jösz,
                    annál kínosabb lesz a vezeklésed, Vigyázz! - írj rögtön Budapestre, a Fertő-utca
                    huszonharmadik szám alá.«</p>
				<p>Zalárnak meggyorsúlt a lélekzetvétele s kissé elhalványodott; de minden erejét
                    összeszedte, hogy el ne árulja, mi forr benne. Ezt az írást elég gyakran látta s
                    most ráösmert, ámbár a vonások meglehetősen el voltak ferdítve. Ezt a levelet
                    Őrlős írta. Az egyetlen ember, akit bohémkorában igazi barátjának tartott.
                    Zúgott az agya azoktól a gondolatoktól, amelyek megrohanták. De nem mélyedhetett
                    el tűnődésébe, mert Sárdyné ujra megszólalt:</p>
				<p>- Láthatja ebből, hogy önkénytelen és ösztönszerű aggodalmam mennyire jogos volt.
                    És mégis reszkettem, nehogy elhirtelenkedve kövessek el valamit, amit nem lehet
                    többé jóvátenni. Ebben a levélben legföljebb csak megerősítését találtam
                    sejtelmeimnek, de annyi bizonyítékot, amennyire a lelkiösmeretemnek szüksége
                    volt, még nem.</p>
				<p>Beavattam hát a kapitányt, aki rokonom s aki azon a napon, amikor a levél kezembe
                    kerűlt, az egyetlen megbízható férfiember volt, akivel nagy türelmetlenségemben
                    rögtön rendelkezhettem. Bizonyos, hogy a férjem csak elrontott volna mindent.
                    Pistuka imádja Irént s a tűzbe menne érte. Az Irén érdeke volt az egyetlen érv,
                    amivel rá tudtam bírni arra a kényes föladatra, amire - izgatottságomat látva -
                    végűl vállalkozott. Még aznap éjjel elutazott, hogy tisztába hozza, ki hát
                    tulajdonképen a mi elvált báróné vendégünk. Pistuka ma megjött s az adatok itt
                    vannak, nézze csak.</p>
				<p>Zalár átvette a jegyzéket, amit Sárdyné mutatott neki. Pistuka karmolt tele egy
                    ív papirost az ő huszáros jelentésével. Széles sorokban szakgatott mondatok,
                    amelyeknek az értelmét néhol ki kellett egészíteni, mert a jelentés írója
                    el-elnyelt egy nem éppen szükségtelen szót is.</p>
				<p>A kapitány ezt írta:</p>
				<p>»A Fertő-utca 23. szám, kis külvárosi ház.</p>
				<p>Három lakófélt találtam benne. Köztök egy magányos férfit.</p>
				<p>Ez az! Ideges, kapkodó ember. Őrlősnek hívják. Már deresedik. Festő, de nem
                    dolgozik. Züllik.</p>
				<p>Italos. Velem ugyan nem soká bírta szegény! Amint megtudta, honnan jövök, még ő
                    kapaszkodott belém. El sem eresztett többet. Összebarátkoztunk. Magam is ezt
                    akartam egyelőre.</p>
				<p>Azt hiszem, bolond, vagy meg fog bolondulni. Benne van a tekintetében. Azt
                    állítja, hogy báró Roheim sohasem is volt a világon. A szép asszonyról nem
                    örömest beszél. Mindenre azt mondja: nem tudom. Kicsoda ez a Fóthy Nóra?
                    kérdeztem tőle egyszer. Rám bámúlt. De hát honnan tudja ön, hogy ő Fóthy
                    Nóra?</p>
				<p>Hallatlan! Hihetetlen!</p>
				<p>Hisz’ ez valóságos regény! Erről az asszonyról az tud legkevesebbet, akitől
                    minden fölvilágosítást vártunk.</p>
				<p>Megkerestem a Görgényieket, a rokonokat. Soha életökben semmiféle Fóthy Nórával
                    nem volt dolguk. Sem tartáspénzről, sem örökösödési egyezségről eszerint nem
                    lehet szó.</p>
				<p>Volt az asszonynak egyszer valakije, akinek a megnyugtatására találta ki a mesét
                    Roheimról. Az a valaki tönkre ment s ekkor bomlott meg Őrlős és ment a szirén
                    után, aki a sülyedő hajóról menekűlt. Láttam az arcképeit. A régieket.
                    Gyönyörűek. Őrlős jól festhetett valamikor. Csak egy van a képek közt, egy
                    madonna-arcú, amely alá Z. betű van írva. Remek asszony!...«</p>
				<p>Zalár előtt kezdtek a betűk elhomályosodni. Sárdyné észrevehette, hogy nem olvas
                    már, csak mereven néz, s azt mondta: - Nem szükséges végig olvasnia. Minket csak
                    az eleje érdekel. A többi a kapitány lobbanó indulata, semmi egyéb. Annyi
                    bizonyos, hogy egy kalandornő van nálunk, a veszedelmes fajtából. Megjelenése
                    hódít, modora megnyer; elhiszünk neki az első szóra mindent; eszünkbe sem jut
                    megbizonyosodni. S aközben a Damokles-kard folyvást a fejünk fölött. Én botrányt
                    nem akarok, de most már egy nyugodt percem sincsen, amíg ezt a rejtelmes
                    teremtést itt tudom. Maga okos ember, hát magához fordulok. Pistákénak tovább
                    már hasznát nem vehetem, ő bevégezte bizalmi küldetését.</p>
				<p>Zalár fölállott. Olyannak érezte bensejét, amilyen az a vidék, ahol orkán zúgott
                    végig. Most hát összetört, összeroppant, semmivé vált minden. Még az is, ami az
                    emlékezésben jó lehetett. Most eszébe jutott, hogy soha egyetlen okmányát sem
                    látta az asszonyának, pedig volt idő rá, hogy kérte. Nem bizalmatlanságból. Erre
                    nem is gondolt. Hanem, mert akkor érlelődött lassan a lelkében, hogy végűl
                    magához láncolja egészen. Hadd legyen akkorra minden elkészítve. És most
                    bebizonyítják neki, hogy egy fantomért rohant volt az örvény széléig. Valakiért,
                    aki tulajdonképen nincs is. Őrlős, akit az ő bukásakor a fantom magával
                    ragadott, kevésbé volt ideális, mint ő, és megtudta, hogy semmit sem lehet
                    tudnia. Ennek a szirénnek még neve sincsen. Ez az asszony a végzetes rejtelem.
                    Talán ő maga is rég elfeledte már az igazat, amióta a fantasztikus mesék
                    világában bolyong.</p>
				<p>Az elfojtott indúlat hangján mondta Sárdynénak: magamra vállalom, hogy
                    szépszerivel megszabadítom önöket ettől az asszonytól; menjünk Csellőre
                    rögtön.</p>
				<p>Sárdyné megszorította a kezét s előre sietett.</p>
				<p>»Kedves barátom, gondolta, mialatt a folyosón végig ment, illik is, hogy te
                    szabadíts meg tőle, aki miatt tulajdonképen szerencsénk volt hozzá. Vak lettem
                    volna, ha nem vettem volna észre. Vajjon kiábrándúlsz-e most már? Istenem, mit
                    is nem tesz meg gyermekéért a szerető anya!«</p>
				<p>Beültek a fogatba s az almásszürkék gyors ügetéssel indultak hazafelé.</p>
				<p>A hirtelen támadt szélrohamban olyannak látszott a Szivárgó messze terjedő
                    nádereje, mintha millió haragos kéz cibálta-rázta volna.</p>
			</div>
			<div type="chapter">
				<head>A lidércfény meg az égő tűz</head>
				<p>Az akácos faiskolán oly gyorsan ment át az aranyhajú asszonynyal a cigányleány,
                    ahogy a sűrűség közt csak lehetett. Amint a kert alatt visszafordúlt, hogy
                    meggyőződjék róla, nyomában van-e Nóra, majd hogy föl nem sikoltott. Úgy
                    rémlett neki, mintha az akácbokrok közül egy fekete, borzas hajjal körített
                    sápadt arc meredne feléjök. De csak egy pillanatig tartott a látomány. Hela maga
                    is azt hitte, hogy csak képzelődött. Erre jöjjön, erre, mondta Nórának s
                    megfogta a kezét, hogy vezesse.</p>
				<p>A mocsár süppedő szélén ott volt a finom cipők nyoma, ahol Nóra egy pár órával
                    ezelőtt végigment Zalárral. Csak ezekbe a nyomokba kellett megint
                    belelépnie.</p>
				<p>Amint a csónakban voltak, Hela a tolórúddal nagyot lökött a parton. A csónak
                    ringó mozdúlattal siklott be az érbe és eltűnt a nád között.</p>
				<p>E pillanatban újra szétnyílt a sűrű akácos és egy leskelődő alak, egy cigány,
                    bújt ki belőle. Még az orrcimpája is remegett, úgy figyelt. Hallgatta Hela
                    evezőjének a locscsanását. Kis vártatva megfordúlt s lopódzva, súnyítva, mint a
                    csikaszfarkas, surrant be a nádas szélébe s a magas sás közt, amelyet a
                    szárazság kiszikkasztott, osont körűl a puszta felé.</p>
				<p>A szél erősen fújt s tartani lehetett tőle, hogy vihar lesz. Nóra aggódva,
                    félénken sürgette Helát: siessünk, lelkem, siessünk, ahogy lehet.</p>
				<p>A cigányleány nem szólt. Minden erejét megfeszítve dolgozott. Letért az eléggé
                    széles viziútról s befurakodott a csónakkal a zsombikos közé, ahol semmi jel sem
                    mutatta, merre kell haladni. A magas zsombikot párnásan borította mindenütt a
                    rajta termő vadfű. Erjedő lápi szagot hordott magával a meg-megújuló
                    szélroham.</p>
				<p>Nóra észrevette, hogy már régóta nem azon az úton mennek, mint az előbb.
                    Csudálkozva kérdezte: - Merre megyünk Hela? Hova viszel?</p>
				<p>Hela még néhányat taszított a tolórúddal, - az evezőnek itt már nem lehetett
                    hasznát venni, - s azután megállott.</p>
				<p>Fejök fölött egy nagy, gomolygó felhő váltott át az égen. Emberalakja volt; az
                    arca sötét, a haja hosszú fehér sáv, amely úszott utána.</p>
				<p>- Tündér Ilona itt van, mondta Hela halkan, a felhőt nézegetve. Nóra meghallotta
                    s ijedt csudálkozással nézte a cigányleányt, aki mintha egy láthatatlan lénynyel
                    beszélgetett volna.</p>
				<p>- Hela, az istenért, siessünk, mondta, majdnem könyörögve.</p>
				<p>De Hela nem mozdúlt. Folyvást azt az emberalakú felhőt nézte, ahhoz beszélt.</p>
				<p>- Az égő tűznek mi az ellensége? A víz! Én vagyok a lidércfény, aki becsalogatom
                    a tüzet oda, ahol meghal. Az égő tűz itt van, hallod-e, anyám, Tündér Ilona? Jól
                    van-e így?!</p>
				<p>- Mindenható isten, megőrült, mormolta Nóra, összeszorúlt torokkal. Hela! Hela!
                    vezess ki innen; neked adom a piros gyöngysort, ami úgy tetszett neked!
                    könyörgött összetett kézzel.</p>
				<p>A cigányleány végre odafordúlt hozzá. Kimondhatatlan gyűlölet volt a
                    tekintetében.</p>
				<p>- Te fehér kígyó, mondta durván, ijesztően, tudod-e, hol vagyunk? Nézz körül,
                    látsz-e mást, mint nádat; érzel-e mást, mint szelet? Itt vagyunk a Szivárgó
                    szivében; ha én most itt hagylak, reggelre meghalsz a félelemtől. Majd jönnek a
                    lidércek és itt lobognak zöld fénynyel melletted. Nem égetnek meg; inkább
                    megfagyasztanak! Majd jön az éjszaka, iszen már este van nemsokára. Megfojt
                    lassan a lápi levegő, amit te ki nem bírsz! Ha szél nem volna, már kezdenék a
                    nótát a szúnyogok. Egy szúnyog semmise; de millió szúnyog a pokol. Majd
                    meglátod!</p>
				<p>Nóra remegett, mint a nyárfalevél. Megértette, hogy veszélyben van s tehetetlen
                    gyávasággal, azt sem tudva, mit mond, ismételte: - Hallgass Hela, hallgass; ó
                    istenem!</p>
				<p>Hela a tolórúddal a kezében kilépett a csónakból egy zsombik tetejére, onnan
                    beszélt: - Gyűlöllek téged, te fehér kígyó. De nem fojtalak meg, mert Tündér
                    Ilona nem akarja. Én csak a lidércfény vagyok, akinek az útján te nem járhatsz,
                    mert te az égő tűz vagy. Ellenséged a víz, ami most körülvesz itt. Megyek már;
                    de te nem jöhetsz utánam; te itt maradsz és meghalsz reggelig vagy
                    megbolondúlsz.</p>
				<p>Egyik zsombikról a másik tetejére szökve indult el, mintha szárnya volna.</p>
				<p>- Hela! ne hagyj itt! sikoltotta Nóra, halálos kétségbeeséssel.</p>
				<p>A cigányleány megfordúlt s vad gyönyörrel nevetett. Hangja úgy süvített, mint a
                    kacagó sirályé. Kezded úgy-e? Csak rajta, rajta! csak sírj, csak könyörögj!
                    Sírtam titokban én is! Irénke is sírt, hallod-e? te kígyó!</p>
				<p>Megint elindúlt, olyan úton, amelyen kívüle mindenki százszor is elveszett volna
                    az ingoványban.</p>
				<p>Nóra már nem tudott hangot adni. Réműlten nézte, hogyan tűnik el Hela a láp
                    messzeségében. Tudta, hogy hiába minden, ez a teremtés meg nem könyörűl
                    rajta.</p>
				<p>Borzasztó izgatottságában azt sem kereste, miért van mindez. Csak félt;
                    kimondhatatlanúl félt. Majdhogy a szíve meg nem szakadt bele. Érezte, hogy
                    szédűl. Nem volt, aki segítsen rajta. Elájult.</p>
				<p>Hela azalatt megtette az ő kötéltáncosnak való útját. Egyik földpúpról a másikra,
                    egyre tovább. A tolórúd volt a támasza. Sietett, de már jó kedvvel. Az ő
                    fogyatékos erkölcsi érzetének megvolt az elégtétele. A lidércfény útjára hogy is
                    mert rálépni az égő tűz? A pokol tüze? Hadd veszszen ott, ahol van!</p>
				<p>Amint a mocsár szélén kissé fáradtan gázolt a sás közt, hogy a fűzfáknál ácsorgó
                    szekérhez jusson: néhány lépésnyire mellette megmozdult a magas sás. Odanézett.
                    Ugyanaz a fekete arc emelkedett ki előtte, amelyet az akácosban látott. Most
                    megösmerte.</p>
				<p>- Mirkó! sikoltotta s ösztönszerűleg kezdett futni. A cigánylegény boszút lihegve
                    vetette magát utána. - Mondtam, megesküdtem, hörögte fogcsikorgatva, hogy az én
                    kezemtől halsz meg! Vak dühében csak a futó leányt látta; azt nem vette észre,
                    hogy a fűzfák felől szemközt rohan velök egy alak, akinek hosszú pányvakötél van
                    a kezében. Az volt Sámson, a törpe gulyás.</p>
				<p>Hela tudta, hogy most másfajta üldözője van, mint amikor a kis Sámson kergette.
                    Mirkó csupa acélrugó; könnyű, mint a lapta.</p>
				<p>A mocsár szélén a dúlt arcu cigány már csak két lépésnyire volt tőle. Már
                    kinyújtotta feléje a kezét, amelyben ugyanaz a fényes kés villogott, amelylyel
                    egykor Zalárt fenyegette. Még egy pár ugrás és a cigány kése érintette Helát. A
                    leány fölsikoltott, de futott tovább. Már senkisem üldözte. Mögötte egy tömegben
                    hengergőzött a földön Mirkó meg Sámson.</p>
				<p>A kis gulyás olyan volt, mint a medve; a cigány meg olyan, mint a párduc. Abban a
                    percben, amikor Mirkó Hela felé szúrt: a gulyás pányvája már a nyaka köré
                    csavarodott.</p>
				<p>Sámson egyet rántott a kötelen s Mirkó úgy vágódott attól hanyatt, mintha
                    lelőtték volna. A gulyás rátérdelt.</p>
				<p>És ekkor kezdődött két vadállat élethalál harca.</p>
				<p>A medve volt zömökebb, erősebb; de a párduc volt fürgébb, vadabb.</p>
				<p>Tépték egymást a körmeikkel; marcangolták egymást a fogaikkal. Sámsont borzasztó
                    düh fogta el s meg akarta mutatni Helának, ki ő. A cigány pedig tudta, hogy csak
                    a másik élete árán maradhat életben, szabadon.</p>
				<p>Két bősz fenevad nem marja úgy egymást, mint ők ketten.</p>
				<p>De mégis a medvének lett volna vége, mert hamarabb kifáradt, ha a párducnak nincs
                    kötél a nyakán.</p>
				<p>Egyszer olyat szorított rajta a kis Sámson, hogy Mirkó csak elnyaklott tőle;
                    kidűlledt a szeme és kékesvörössé vált az arca.</p>
				<p>Mire Hela a szekérhez ért és onnan visszanézett, Sámson már talpon volt. Mirkó
                    mozdúlatlanúl feküdt előtte a lápi fűben.</p>
				<p>Hela azt sem tudta, mi történt azok közt. Azt is gondolhatta, hogy Mirkó
                    elfutott. Rákiáltott a Zalár kocsisára, aki aludt volt a gyepen és az egész
                    esetből semmit sem látott: - Hamar, hamar Csellőre! Megszúrtak; siessen!...</p>
				<p>Fölült valahogy a szekérre s az ijedt kocsis a lovak közé vágott.</p>
				<p>A nagy szél csöndesedett; eső nem is esett. Kezdett tisztúlni az égbolt.</p>
				<p>A Zalár szekere alig valamivel később ért be Csellőre, mint a két almásszürke.
                    Akkor már keresték Nórát. Hogy lehet, hogy még nem jött meg Helával?
                    csodálkoztak.</p>
				<p>A cigányleányt úgy kellett leemelni a szekérről. Csupa vér volt.</p>
				<p>- Mindenható isten, mi történt? kérdezte Sárdyné remegve.</p>
				<p>- Hívják ide Irénkét, hamar! esdekelt Hela, tántorogva.</p>
				<p>Irénke Zalárral együtt sietett hozzá.</p>
				<p>- Hela meghal, suttogta a cigányleány, amint az Irénke kétségbeesett hangját
                    meghallotta. Azért hal meg, akit legjobban szeret a világon. Ó, kisasszonykám,
                    ott szeretnék lenni mindenkor, a nagy fenyőfáknál, a kondori kertben...
                    ott!</p>
				<p>- Hela! Hela! jajgatott Irénke sírva, de mást nem tudott mondani.</p>
				<p>Zalárnak jutott eszébe, hogy megkérdezze: hol van a nagysága?</p>
				<p>Leírhatatlan tekintettel nézett rá Hela.</p>
				<p>- Az égő tűz ott van, ahol megöli halálos ellensége, a víz. A lidércfény utain az
                    égő tűz nem járhat.</p>
				<p>Félrebeszél, gondolta Zalár. De Sárdyné, akinek nagyon éles szeme volt, már
                    tudta, hogy Hela gyűlöli Nórát.</p>
				<p>- Bent hagytad a lápban, úgy-e? kérdezte.</p>
				<p>Hela bágyadtan intett, hogy igen s boldogan mosolygott Irénkére, mintha azt
                    akarta volna mondani: te érted tettem.</p>
				<p>Szikra Pista épp’ ekkor érkezett hozzájok. Alig hallotta meg, mi történt,
                    elrohant. Nem kell aggódni, mondta kiabálva, szerencsére bejött Gyurgyalag is,
                    ketten bizonyosan előkerítjük a nagyságát.</p>
				<p>- Ott leszek úgy-e mindig, a fenyőfáknál? kérdezte Hela Irénkétől titkolódzva. A
                    szegény kis leány ráborúlt a mamájára, ott sírt, keservesen.</p>
				<p>Zalár már elküldött Cégérdre orvosért. Most gyöngéden vizsgálgatta meg a leány
                    sebét. A szúrás a hóna alatt érte, bal felől, kissé hátúl.</p>
				<p>Helát hamarosan lefektették. Sárdyné maga kötötte be valahogy a sebét. A
                    szerencsétlen teremtés kétségbeejtően gyöngült. Nagyon sok vért vesztett.
                    Hörögni kezdett. Úgy látszott, hogy belsőleg vérzik el, még pedig most már
                    rohamosan.</p>
				<p>Irénke ránézett s látta, hogyan könyörög a szemével; szólani már nem bírt.</p>
				<p>- A fenyőfáknál! - igen Hela, oda megyek hozzád, nagyon gyakran, mondta Irénke
                    szent igérettel. S hozzátette: a gazdád megengedi.</p>
				<p>Zalár megfogta a kis leány kezét és Sárdyné felé fordúlva mondta: - Ha Irénke
                    akarja, otthon lesz abban a magányos kertben, ameddig él. Aztán Irénkéhez
                    fordúlt. A talizmán itt van ma nálam. Sohasem adom vissza többet! Nagy szükségem
                    van rá!...</p>
				<p>Hela már nem hallott abból semmitsem. De látta, hogy Irénke fülig pirúlva
                    hallgatja, amit Zalár mond neki s arra megelégedetten mosolygott. Ezzel a
                    mosolylyal az ajkán ment el, messzire, az örökkévalóságba.</p>
				<p>*</p>
				<p>Késő este megjött Szikra Pista s a vén Gyurgyalag. Hozták Nórát, akire nem
                    lehetett ráösmerni a kiállott nagy réműlet miatt.</p>
				<p>Az aranyhajú asszonyt egyedül Zalár fogadta. A háziak közűl senki sem.</p>
				<p>Nóra a megszabadúlás örömsikoltásával akart régi barátja nyakába borúlni, de
                    Zalár egy mozdúlattal visszaparancsolta.</p>
				<p>Bevezette a házba s ott négyszemközt átadta neki azt a levelet, amit elvesztett
                    volt s amiben Őrlős fenyegeti.</p>
				<p>A szirén az első pillanatban megijedt, de két másodperc múlva már fitymálva vont
                    vállat - Ez az egész? mondta. Az az ember őrült és én be fogom
                    bizonyítani...</p>
				<p>- Nem lesz rá alkalmad, mondta Zalár fagyos nyugalommal, ami Nórát sokkal jobban
                    leverte, mintha vad kitöréssel támadt volna rá. Még az éjjel, azonnal indulsz
                    innen és nem jössz vissza soha! soha többé. Érted?</p>
				<p>Ez parancs volt; szigorú és minden gyöngédség nélkül való. Ennek engedelmeskedni
                    kellett.</p>
				<p>Nóra hallgatott. Sokkal okosabb volt, semhogy tisztában ne lett volna azzal, hogy
                    mindennek vége van; vége örökre.</p>
				<p>- A kapitány úr szíves volt elvállalni, hogy elkísér az állomásig. Egy óra múlva
                    indulsz. Isten veled.</p>
				<p>Hidegen, közönyösen beszélt. Amikor bevégezte, megfordúlt és kiment.</p>
				<p>Odakint épp’ akkor sereglett össze a tanya népe a kis Sámson köré, aki elmondta,
                    hogy megfojtotta azt a cigányt, aki Helát megszúrta. Ott van a halott a
                    Szivárgó szélén, a nagy sárban.</p>
				<p>Egy óra múlva egy szekér robogott el a szomorú pusztáról.</p>
				<p>Nóra ült benne, meg Szikra Pista.</p>
			</div>
			<div type="chapter">
				<head>Befejezés</head>
				<p>Ami még hátra van, az nagyon kevés.</p>
				<p>Helát a nagy fenyőfák árnyékába temették, ahová vágyott.</p>
				<p>Irénke cifraságok és drága ékszerek helyett ezt a mélázásra való csöndes kertet
                    kapta nászajándékul az ő Zalárjától.</p>
				<p>Sámsont a törvényszék fölmentette, mert önvédelemből fojtotta meg a cigányt, aki
                    az életére tört.</p>
				<p>Pistuka akkor éjjel, hogy Nórát elkísérte, eltűnt.</p>
				<p>- Iszik valahol, mondta Sárdy boszúsan, valahányszor őneki kellett a gazdasági
                    dolgokat az ekszkapitány helyett elvégezni.</p>
				<p>De néhány nap múlva levél jött Pistukától, amely így hangzott:</p>
				<p>«Édeseim! - Meg volt írva a sors könyvében, hogy három kolosszális szamárságot
                    kövessek el, mielőtt beadom a kulcsot. Hát én elkövettem a harmadikat is. A ti
                    aranyhajú vendégeteknek szüksége volt valakire, aki megvédje őt félkegyelmű
                    Belzebúbja ellen. Vállalkoztam erre a feladatra. Lovagjává váltam a nagyságának
                    s e percben nyakig úszom az adósságban. Még ezer szerencse, hogy tegnap este
                    faképnél hagyott. Eltűnt végkép. Még azt sem sejtem, merre vette útját. Tőletek
                    függ, hogy mi lesz velem. Ha lehet, váltsatok ki, mert különben egészen
                    kvietálok, pedig azt hiszem, kár volna még értem. Szervusz! A kapitány.»</p>
				<p>Sárdy Tamás dohogva-káromkodva küldte el bonorum direktorának a kívánt
                    összeget.</p>
				<p>- Tessék! mondta, ez rávall. Az én pénzemen csinál ilyeneket. És gondolatban
                    félénken tette hozzá: ha legalább magam... De befejezni még gondolatban sem
                    merte.</p>
				<p>(Vége.)</p>
			</div>
			<div type="chapter">
				<head>ROMANTIKA</head>
				<p>A Szilágyság egyik félreeső erdőségén mentünk keresztűl Gúzs Ferivel, az én
                    melankolikus barátommal.</p>
				<p>Egy kis birtoka volt Dersida környékén, oda készűltünk. Szép jószágából mindössze
                    egy száz holdas pusztát tartott meg a Kraszna völgyében, a többit ezelőtt vagy
                    tizenkét évvel eladta volt.</p>
				<p>Hirtelenűl történt ez; azután eltűnt arról a vidékről. Beállott bujdosónak;
                    végigjárta az országot széltében hosszában, mintha valami elől, vagy valaki
                    után futna.</p>
				<p>Csak nagy ritkán vetődött haza, a Krasznavölgyébe, ahol pusztai tanyája körűl
                    csöndben vadúlt minden. Egy bocskoros ispán ügyelt az elhanyagolt gazdaságra,
                    amelynek csak annyi szántóföldje volt, hogy megélt belőle a cselédség. A többi
                    mind zöld rét, tele fűzfacsoportokkal. Ahol temérdek vadgalamb hűsölt
                    nyaranta.</p>
				<p>Még az úri lakás körűl is csupa fűzfa nőtt. Óriás szomorú fűzek, amelyek
                    lelógatták ingó vesszeiket a fűre s gyönyörű sátrakat alkottak így. A
                    rekettyefűz járhatatlan bozóttá sűrűsödött a kert mögött; abban elvadúltan
                    költött a gyöngytyúk.</p>
				<p>Aki elfáradt, az itt kedvére pihenhetett: a szúnyogon kívül mással nem volt
                    baja.</p>
				<p>Jókora kerűlővel, Csucsa felé kanyarodva jöttünk lefelé Erdély szivéből. A
                    felséges hegyi utakon le-leszálltunk a szekérről s órákig ballagtunk, gyalog.
                    Nem volt sietős az útunk.</p>
				<p>A szekér nyikorogva jött aztán utánunk.</p>
				<p>*</p>
				<p>Egy pár ember lépdelt előttünk, még lassabban, még czéltalanabbúl, mint mi. Két
                    cigány: egy férfi, meg egy asszony. Rongyosak voltak s az asszony vagy négy
                    lépésnyire ment a férfi mögött, teljes szótlansággal. A férfi magas, szikár alak
                    volt; koromfekete, füstős haja lecsüngött. Az asszony még a válláig sem ért
                    volna. Különben is kissé meghajolva ment, mert ő vitte a bugyrot; a férfinál nem
                    volt más, csak egy hatalmas husáng, amely beillett volna a szekerünkbe
                    rúdnak.</p>
				<p>Ferinek nagyon megakadt rajtok a szeme s amint közelebb jutottunk hozzájok,
                    izgatottan ismételte: különös!... különös!...</p>
				<p>Tágra meresztette a szemét, megdörzsölte a homlokát, s arra a kérdésemre, hogy mi
                    olyan különös, nem felelt. Csak még jobban sietett, amíg utól nem értük a nagy
                    cigány mögött lépdelő nőt.</p>
				<p>Feri e pillanatban elibekerűlt. Láttam, hogy elsápad. Rája! kiáltotta.</p>
				<p>Az asszony megijedt s elejtette a batyuját. A husángos cigány megfordúlt; csak
                    most lehetett látni, milyen csúnya, rücskös; a szeme olyan volt mint a farkasé:
                    fényes és alattomos.</p>
				<p>- Rája! szólt Feri ujra, sokkal halkabban; szinte gyöngéden, az örömnek s az
                    ijedtségnek az árnyalatával.</p>
				<p>A cigányasszony reszketett; réműlten nézett hol a barátomra, hol a nagy cigányra,
                    aki inkább kíváncsian és alázatosan, semmint fenyegetve állott egy helyben.</p>
				<p>Az első tekintetre csak egy vénűlésnek indult, sokat kiállott kártyavetőt
                    sejtettem ebben a cigánynőben; de hova-tovább néztem, észre kellett vennem, hogy
                    valamikor nagyon szép lehetett. Még nem volt ráncos, tehát nem is volt igazán
                    öreg; csak nagyon törődött, fonnyadt.</p>
				<p>Egyszerre leborúlt a Feri lába elé s elkezdett sírni, értelmetlen szavakat
                    mormolt aközben.</p>
				<p>- Kelj fel Rája! szólalt meg a nagy cigány rekedt, érdes hangon, amely ebben az
                    erdőségben igazán a farkasmorgást juttatta eszembe.</p>
				<p>Feri csak most tartotta érdemesnek, hogy a kormosfejűvel is törődjék. Oda lépett
                    eléje.</p>
				<p>- Csakugyan te vagy az, Dregán?! Te vagy?!</p>
				<p>Ezt már nem az iménti gyöngédséggel kérdezte, hanem dühvel. A cigány megérezte a
                    rátapadó szem lángját s gyáván sunyítva hátrált. De ahogy a husángját
                    szorongatta, abból tudni lehetett, hogy benne is forr valami.</p>
				<p>A cigányasszony már felkelt. Szót fogadott a nagy cigánynak. Oda csúszott Ferihez
                    s alázatosan csókolta meg a kezét. - Ne bántsa az uramat, mondta szorongva;
                    engem üssön.</p>
				<p>- Az urad? kérdezte Feri, és láttam, hogy borúl el az arca.</p>
				<p>- Az, az! felelt a két cigány egyszerre, sietve.</p>
				<p>Egy fél perc telhetett el, mialatt mindnyájan hallgattunk. Feri le nem vette a
                    szemét az asszonyról. Engem a nagy cigány érdekelt jobban. Egyszer összenéztünk
                    s akkor mintha egybekapcsolódott volna a tekintetünk, nem bírtam elválni tőle.
                    Szúró, kemény nézése volt; olyan, amitől dühbe lehet borúlni, vagy pedig el
                    lehet bágyadni.</p>
				<p>- Hol jártatok azóta? kérdezte végre a barátom, csillapodva.</p>
				<p>- Dregán tudja, én nem, ijedezett az asszony.</p>
				<p>- Oláhországban voltunk, felelt a nagy cigány, vontatott hangon, amiben mintha ez
                    lett volna: mi közötök ahhoz!</p>
				<p>- Azért nem akadtam hát rátok, - mormolta Feri, magának, befelé. De felemelte a
                    hangját mindjárt: - Hogy bánik veled Dregán? kérdezte az asszonyt szigorúan.</p>
				<p>Rája megszeppent s a nagy cigányra nézett. Figyeltem a kormosfejűt. Úgy
                    ki-kitágúlt a szeme, mintha el akarta volna nyelni az asszonyt. Rája tekintete
                    megüvegesedett; reszketés fogta el, úgy felelt: Dregán nem ver; - nem ver, -
                    ismételte halkabban, de már pityergésre állott a szája.</p>
				<p>Feri nekifordúlt a cigánynak s indúlatosan tört ki:</p>
				<p>- Te gazember, te kutya, te vered ezt az asszonyt!... Látom abból, hogy mennyire
                    fél tőled!</p>
				<p>Dregán hátrált s vállat vont. Az enyém, mondta szemtelenűl.</p>
				<p>E pillanatban olyasmi történt, amitől magam is megrettentem. Feri revolvert
                    rántott ki a zsebéből s neki szögezte a cigány homlokának. Dregán elbődűlt s
                    térdre esett; az asszony melléje kuporodott, ott jajgatott a földön.</p>
				<p>- Feri! kiáltottam kétségbeesve s megragadtam a karját. Erre leeresztette a
                    revolvert. De a két cigány még akkor is ott szűkölt a porban.</p>
				<p>- Álljatok fel! Hallod-e Dregán, most kezemben az életed, megkegyelmeztem, úgy-e,
                    mondta Feri, - de valamit követelek tőled. Nézd, ihol van pénz, tinektek sok
                    pénz ez. Odadobta a cigánynak az erszényét mindenestől, - ez mind a Rájáé; ő
                    adja neked; én adom, ő helyette, de követelem, - érted? - hogy soha meg ne verd
                    többet; egy ujjal se üsd meg! Esküdjél meg, hogy sohasem bántod. Én is
                    megesküszöm, hogyha valaha rájövök, hogy megszegted, amit most fogadsz,
                    megnyúzlak elevenen.</p>
				<p>A nagy cigány odacsúszott a Feri lábához s a cipőjét csókolgatta, úgy fogadkozott
                    nagy átkozódással: »hogy folyon ki á semem; - hogy üssön belém a sistergő
                    istenyilá hetvenhétszer; hogy törjön le áz ujjám, amikor hozzá nyúlok!«...</p>
				<p>- Most menjetek; menjetek innen messzire. Magyarországon meg ne maradjatok.
                    Menjetek vissza Oláhországba; - indúljatok mindjárt!</p>
				<p>A két cigány összecihelődött. Dregán felkapta a bugyrot, s a maga vállára dobta.
                    Köszönt s indúlt, be a hegyek közé.</p>
				<p>Rája kissé bárgyún és alázatosan, még folyvást szepegve ment utána, pontosan
                    megtartva a négy lépésnyi távolságot az ura mögött.</p>
				<p>Nemsokára eltűntek előlünk. Amíg látni lehetett őket, addig Feri folyvást utánok
                    nézett. Amikor visszafordúlt, már elmúlt az arcáról a dúlt kifejezés. Inkább a
                    rendes mélabú ült rajta.</p>
				<p>Ugyancsak elárúlhatta a tekintetem, hogy mennyire kíváncsi vagyok. Feri
                    karonfogott s megindúlt velem a csöndes erdei úton.</p>
				<p>- Te mindebből persze nem sokat értesz, mondta. Minthogy tanúja voltál, tehát
                    megmagyarázom.</p>
				<p>Tizenkét vagy tizenhárom esztendeje annak, hogy Ráját megszöktette tőlem ez a
                    cigány. Rája akkor még nagyon szép volt s én már-már azon gondolkodtam, hogy
                    taníttatom, neveltetem, kisasszonyt csinálok belőle.</p>
				<p>Pedig az első naptól fogva, hogy magamhoz vettem: különös, babonás, boszorkányos
                    dolgot tapasztaltam rajta. Időnkint, még pedig eleinte napjában többször is,
                    kitört rajta a reszkető rémület valakitől, akit csak lelkileg látott, akinek a
                    szemétől rettegett.</p>
				<p>Ilyenkor el akart futni; rohanva indúlt neki a világnak s folyvást ezt kiabálta:
                    Dregán!</p>
				<p>Dregán egy fiatal, ragyásképű, csúf cigány volt, a Rája törzséből. Ösmertem már,
                    sokszor volt hajtónk a vadászatokon. Láttad, milyen a szeme? Megverte vele ezt a
                    leányt.</p>
				<p>Én azt hiszem, hogy a távolból is tudta izgatni, híni, csalogatni, a puszta
                    nézésével. Rája megérezte, ha Dregán rágondol, s olyankor nem lehetett vele
                    bírni, belebetegedett az izgatottságba.</p>
				<p>Végre is elment, eltűnt. Olyankor jött rá a boszorkányos óra, amikor nem voltam
                    mellette. Megszökött tőlem, ahol paradicsomi dolga lett volna, amíg él.</p>
				<p>Tűvé tettem akkor az országot miatta; - de Oláhországra bizony nem gondoltam?</p>
				<p>Hogy akadt rá Dregánra, ki tudná azt?! A sötétnézésű cigány nyilván odaidézte
                    magához. Később megtudtam, hogy amikor Rája elhagyott, Dregán öt mértföldnyinél
                    is távolabbra volt tőle. S Rája mégis egyenesen odatalált hozzá.</p>
				<p>Ennek már egy tucat esztendeje.</p>
				<p>Most láttad őket. Tudod-e, hogy ez a vénülő cigányasszony legfeljebb ha huszonhét
                    esztendős?</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - -</p>
				<p>Hallgattunk.</p>
				<p>Az erdőben egy fekete rigó kezdett csacsogni. Mögöttünk a kis oláh szekér
                    nyiszorgott egyhangúan.</p>
			</div>
		</body>
	</text>
</TEI>