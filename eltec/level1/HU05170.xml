<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU05170" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A galamb papné</title>
				<author ref="viaf:22179627">Móricz Zsigmond (1879-1942)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">33686</measure>
				<measure unit="pages">79</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A galamb papné</title>
					<date>2007-09-05</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/05100/05170/"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Viga Tibor</name>
					</respStmt>
				</bibl>
				<bibl type="printSource">
					<title>Regények 1. / Móricz Zsigmond</title>
					<author>Móricz Zsigmond</author>
					<pubPlace>Budapest</pubPlace>
					<publisher> Szépirodalmi Kvk.</publisher>
					<date>1975</date>
					<idno>ISBN 963 15 0396 8</idno>
					<ref target="https://mek.oszk.hu/05100/05170/"/>
				</bibl>
				<bibl type="firstEdition">
					<title>A galamb papné</title>
					<author>Móricz Zsigmond</author>
					<date>1912</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-07-23"/>
		</revisionDesc>
	</teiHeader>
	<text>
		<body>
			<div type="chapter">
				<head>1</head>
				<p>Pünkösdkor megyeszerte kigyúltak a kettős tüzes nyelvek.</p>
				<p>A gáti fiatal pap, az öreg Pap Éliás fia és papságában örököse, Pap Énók
                    házasodik, s eljegyezte malomszegi és zádori Zádor Icát, egy aranykulcsos
                    méltóságos kisasszonyt.</p>
				<p>Ahová csak leszállott az eljegyzési kártya, mindenütt fölcsapott ama tüzes
                    nyelvek lángja, s alaposan körülnyalogatta a kihívóan drága papírlapot, a
                    sértően finom metszésű betűket.</p>
				<p>Húsvétkor “papnéválasztó-bál” volt Gáton; harmincöt lányvendége volt a fiatal
                    papnak, s ő egy betolakodott idegent választott!</p>
				<p>Egyszerre visszaemlékezett mindenki, hogy az a csöpp méltóságos kisasszony milyen
                    kihívóan viselkedett azon a bálon. Mint egy pipeskedő galamb.</p>
				<p>De mit keresett ott? A Zádorok ugyan már régen voltak ünnepelt urak e vidéken. A
                    zádori kastélyban zsidó lakik, s egér furkálja a tapétás szobákat. A homlokzaton
                    kőből kifaragott sisakos-kardos vitéz, aki úgy áll a nemesi címerben, mint az
                    ország védője, ma a zsidó kukoricáját őrzi. Hombárnak használják a parkettás
                    szobákat.</p>
				<p>Nagyon lemehetett már odafent Pesten is a Zádoroknak, ha egy Zádor-kisasszonynak
                    “parti” már a gáti pap is! Jó az Isten, hogy ezt meg lehetett érni!</p>
				<p>És aztán, galambnak is van epéje, lelkem! Sokszor meg fogja bánni még a gáti pap,
                    hogy harmincöt neki született szép lány közül a harminchatodikat választotta,
                    akihez semmi köze.</p>
				<p>Ezzel tűzték napirendre a nagy kérdést a mamák. De a lányok gúnyosan elvonták a
                    szájokat, és letörölték a reménység táblájáról a gáti pap nevét.</p>
				<p>A lányoknak volt igazuk. A ritka stallum be van töltve, a gáti pap ősz elején meg
                    is tartotta a lakodalmat.</p>
			</div>
			<div type="chapter">
				<head>2</head>
				<p>Ősz van. A fák sűrűn hullatják a levelet, s ami még ott leng-lóg az ágakon, az
                    mind poros, fakó, csüggedt.</p>
				<p>A nap gyenge tűzzel süt, unatkozva; amolyan vértelen vénasszonyok nyara ez,
                    borúra hajló, zsörtölődésre hajlandó, mindennel elégedetlen, mert hiszen nem is
                    lehet kedve semmiben. Semmi sem olyan már, mint volt hajdan, mikor fiatalok
                    voltunk, nyáron, tavasszal...</p>
				<p>A fiatal pap semmit sem érez ebből. Ott áll a felesége háta megett az ablakban, s
                    míg kinéz, úgy süt az arcáról a boldogság, az egészség, a megelégedettség, ahogy
                    csak a boldog fiatal férjek arcáról tud az sütni. Látszik, hogy félesztendős
                    házas korára hízásnak indul, s egész életében nem fog a feje fájni.</p>
				<p>Ellenben a fiatal asszonyka igen fáradt, kedvetlen, s amint felemelkedik, a szív
                    mélyéről feltörő buborékban adja ki hangulatát.</p>
				<p>- Eh!</p>
				<p>A következő pillanatban az ura átöleli. Hosszú karjaival át- meg átfonja, mint az
                    óriáskígyó a gidát, s éppen olyan mohón szívja ki a csókjaival szinte a
                    vérét.</p>
				<p>Az asszonyka lustán eltűri a csókokat, elereszti magát, s egy mozdulatot se
                    tesz.</p>
				<p>A férfi ezt odaadásnak veszi, s hirtelen felforrott indulattal csaknem belefojtja
                    a csókjába a csöpp asszonykát.</p>
				<p>Aztán megáll egy percre, hogy megnézze, hogy szemmel is élvezze áldozatát, s hogy
                    annál forróbban essen újra neki.</p>
				<p>De az asszonyka e perc alatt kedvetlen, színtelen, vékony, ványadt hangon, csak
                    úgy odavetve a szót, megszólal:</p>
				<p>- Még erre jó vagyok. Hogy egy férfi rajtam hűtse a szenvedélyét.</p>
				<p>Mint az ostorcsapás, úgy vágja meg a szó a férfit.</p>
				<p>- Édes! Cicám! Icám! - mondja.</p>
				<p>A következő percben azt hiszi, megértette a tréfát, és egyet kacag, egészséges,
                    göcögő kacajjal.</p>
				<p>- Hát persze hogy jó vagy, szívem! De nem hűti ám a szenvedélyt, hanem tüzeli.
                    Holtig tüzeli.</p>
				<p>- Hazugság!</p>
				<p>- Esküszöm! Majd meglátod, hogy hatvan év múlva is csak ezt mondom!</p>
				<p>- Eh. Már megunhatta volna.</p>
				<p>A férfiból újra kitör a kacagás, mintha csiklandoznák.</p>
				<p>- Egy hetes házas koromban?</p>
				<p>A csöpp asszonykának kimered a szeme, kicsucsorodik a szája.</p>
				<p>- Már egy hete? - mondja.</p>
				<p>Az ura felkapja az ölébe, mint egy gyermeket, s körültáncol vele a szobában.</p>
				<p>- Bizony! Egy hete! Ma egy hete! Egész egy hete! Ma ünnepelhetjük az első
                    jubileumot.</p>
				<p>Letette az asszonyt a nagy, öblös bőrdíványra, s maga is leült mellé. Az asszony
                    mélázva nézett maga elé.</p>
				<p>- Azelőtt minden dátumot tudtam... Ugye már vén asszony vagyok?... Van már sok
                    ránc az arcomon?...</p>
				<p>A férj féktelenül felnevet.</p>
				<p>- Hát a fogam nem hull még? - s megpróbálja lógatni a pirinyó ujjaival. - Hát a
                    szemem nem nedves? - és megtörli két kis kezefejével. - Hát ha éneklek, visít
                    már úgy a hangom, mint a Zsuzsa nénié? - s hozzá is fog rögtön énekelni, az öreg
                    koldusasszonyt utánozva, miközben komikusan lógatja jobbra-balra a
                    felsőtestét.</p>
				<p>Uuu-rambo csássadel,</p>
				<p> Szool gáá datbéékééével...</p>
				<p>Az ura alig győzi a kacagást. Vígan nevet, úgy sejti, hogy az a csöpp rosszkedv,
                    amelyet megérzett ma a kis feleségén, már egészen elmúlt, s újra kisütött az a
                    gyönyörű tüzű, bájos nap, amely csodás varázzsal s utolérhetetlen édességgel
                    ragyog ki felesége bűbájos kis lelkéből.</p>
				<p>Pedig az asszony újra elszomorodik, s rimánkodó hangon sopántja:</p>
				<p>- Istenkém, istenkém!... Egy hetes asszony. Egy egész hetes!... Mondja, nem unt
                    még meg?</p>
				<p>- Nem drágám, nem, drágaságom. De nem ám!</p>
				<p>- Szép magától, Énók. Milyen nemes lelkű maga, Énók! Nagyon nemes lelkű!</p>
				<p>- Nem, kedves kisangyalom, nem nemes lelkű, hanem szerelmes!</p>
				<p>- Nem, Énók, maga nem szerelmes, maga nemes lelkű! Csak nem tagadja? Rögtön
                    kicsapnák a papságból, ha nem volna az! Ide szent emberek kellenek! És maga az;
                    be is bizonyította: bámulatos erény, hogy egy hét alatt sem unta meg a
                    feleségét, Énók!</p>
				<p>A férj nem tudta, mennyi a kötődés, mennyi a kellemetlenkedés.</p>
				<p>- Ugyan, babukám - mondta -, hogy lehetne téged megunni?</p>
				<p>- Hogy? Nagyon könnyen. Amihez könnyen jut az ember, azt könnyen meg is unja. És
                    maga elég könnyen, sőt nagyon is könnyen jutott hozzám. Egy ilyen méltóságos
                    kisasszonyért tovább is lehetett volna szenvedni. De én idejöttem helyébe, nem
                    fárasztottam semmi emberfeletti feladattal, csak úgy önként pattantam az ölébe.
                    Lepottyantam a fáról, olyan magas fáról, ahová maga fel sem látott. Csak a
                    szájába pottyantam: Tetszik? Tessék bekapni! Biztos vagyok benne, hogy célszerű
                    lett volna egy kicsit megszekírozni az úrfit, mint a többi lányok szokták. Akkor
                    tudom, becsesebb volnék magának, ha megszenvedett volna értem, De látja, erre én
                    el is felejtettem gondolni, mikor ideje lett volna.</p>
				<p>- Édes, drága kis édesem - sietett mohón, gyorsan, zagyván áradozni az ura. -
                    Annál becsesebb, százszorta drágább vagy te nekem, hogy nem hideg ésszel
                    játszottál velem, hanem isteni, soha meg nem hálálható őszinteséggel adtad nekem
                    magad!</p>
				<p>- Szememre akarja hányni, hogy én kértem meg magát? - mondta éles hangon,
                    összehúzott szemmel, kidagasztott tokácskával az asszonyka.</p>
				<p>- Óh, azt már nem, az nem igaz! - kiáltotta lelkesen a férj. Görögtűz volt a
                    lelkességében, s nem igazság.</p>
				<p>A felesége egy parányit legörbítette a száját.</p>
				<p>- Ugyan hagyja, csak nem akarja úgy mutatni, mintha maga meg mert volna kérni egy
                    méltóságos kisasszonyt.</p>
				<p>A férfi hátraszegi a fejét, s félkomolyra veszi már a dolgot.</p>
				<p>- Azt nem. De téged megkértelek.</p>
				<p>- Meg!...</p>
				<p>Az ember nem tudja, mi van ma köztük. A kis asszony lehajtja a fejét és
                    Magdolna-arccal suttogja:</p>
				<p>- Énók!</p>
				<p>- Tessék, szívem!</p>
				<p>- Ugye, nem fog megunni soha?</p>
				<p>- Soha!</p>
				<p>- Soha?</p>
				<p>- Soha, soha! Soha! De te, te nem unsz-e meg engem! Te drága, te kedves, te
                    angyali jó!</p>
				<p>A csöpp asszony belenézett az ura szemébe, s valami könnyes fényességet látott
                    abban.</p>
				<p>És arra egy pillanat alatt tökéletesen elröppent minden köd a lelkéből, amely ma
                    már titkokkal kísértett, és odavetette magát a keblére, s feltétlenül az ajkára
                    tapasztotta az ajkát.</p>
				<p>A férfinak ködök ereszkedtek a szemére, s magához fonta, úgy magához lapította a
                    feleségét, mintha most kapta volna meg.</p>
				<p>Egy hosszú perc telt el a hosszú csók alatt, akkor az asszonyka felkiáltott:</p>
				<p>- Jaj, de milyen poros annak az asztalnak a lába!</p>
				<p>Kibontakozott az ura karja közül. Ez nem értette, mi történt, mit is mondott a
                    felesége, csak nézett, nézett, s a szeme véres ködben úszott.</p>
				<p>- Óh, te hülye! - kiáltott az asszonyka, s kétfelől beleragadva az ura hajába,
                    erősen megcibálta azt. - Hát nem tudod, hogy nem élünk meg így, már egyszer
                    dolgozni kell valamit! Rendbe kell szedni ezt a lakást!</p>
				<p>S úgy sietett rendbeszedni a lakást, hogy letérdepelt a dívány elé, az ura elébe,
                    s odanyújtotta neki csókra a száját.</p>
			</div>
			<div type="chapter">
				<head>3</head>
				<p>Délben az ebédnél, mikor a legjobb falaton osztoztak, az asszony odasúgott az
                    urának:</p>
				<p>- Soha?</p>
				<p>- Mit édes?</p>
				<p>- Soha?</p>
				<p>- Soha!</p>
				<p>De azért nem tudta, mi az a soha! Mind a ketten nevettek.</p>
				<p>Délután kinn voltak a kertben. Gólyák röpködtek a levegőben. Útra készülődtek. Az
                    asszonyka utánabámult a madaraknak, s elfogta kezével az úszó ökörnyál végét,
                    amit a mezőről hozott be a szél.</p>
				<p>- Soha? - kérdezte mélán az urától.</p>
				<p>Ez ránézett, s megértette. Meghatottan szorította meg a gyönyörű gyermekasszony
                    karját, s szerelmesen a fülébe:</p>
				<p>- Soha, soha, soha!</p>
				<p>Éjszaka felébredt az asszony, s feltépázta az urát. Ez álmosan meresztgette a
                    szemét.</p>
				<p>- Gyertyát gyújtsak? - kérdezte.</p>
				<p>- Ne! - mondta durcásan az asszony.</p>
				<p>- Hát?</p>
				<p>- Felelj.</p>
				<p>- Mire?</p>
				<p>- Felelj.</p>
				<p>- De gyöngyöm, ha nem tudom, mire.</p>
				<p>- Tudod!</p>
				<p>- De...</p>
				<p>- De tudod, tudod, tudod!... Csak nem akarod, mert most nem mered ígérni, mert
                    most csönd van: s a jó Isten hallgatja, mit beszélünk!</p>
				<p>A férjnek világosság gyúlt az agyában, s felkiáltott:</p>
				<p>- Soha! Soha! Soha!</p>
				<p>Az asszonyka gügyögve bújt a hóna alá, mint egyik galamb a másiknak, s egy perc
                    múlva aludt. De a férfi soká nem tudott elaludni, élvezte a boldogságot, aki ott
                    aludt az ölében, s aki még éjjel sem hagy békét, éjfélben is tudja éreztetni ezt
                    a nagy boldogságot. Éjfélben is megesketi rá, hogy sose hűl ki a szerelem
                    köztük.</p>
				<p>A következő nap újra csendesen telt el. Millió kacagással és milliárdnyi
                    örömmel.</p>
				<p>Aztán egy-két borús nap jött.</p>
				<p>Az asszony néha azt mondta, hogy rendezni kell a sifonokat, de sohasem jutott
                    odáig, hogy ki is nyissa a szekrény ajtaját.</p>
				<p>Néha elhallgattak, s hosszan elültek egy helyben. Egymásra borultak, s úgy
                    tetszett nekik, mintha nem is volna más nesz a világon, csak egymás szívének a
                    dobogása.</p>
				<p>A kis asszonyka néha felnézett az urára, bele a szemébe, s szó nélkül megkérdezte
                    a kérdését. Az ura már várta, rögtön eltalálta, s az ajkát rátapasztotta a
                    rózsaszínű kicsi kagylókra, s belesusogta:</p>
				<p>- Soha, soha, soha!</p>
				<p>Egyszerre csak, úgy délfelé, az asszony egy ilyen súgás után hirtelen
                    elkomorodott. Az ura megütődve vette észre.</p>
				<p>- Mi az tubám?</p>
				<p>- Eh?</p>
				<p>- No, mi az!</p>
				<p>- Hagyjon békén, már oly közönyösen mondja, mintha a szél dudálná a fülembe:
                    sss-ssso-sss.</p>
				<p>A férj felkacagott.</p>
				<p>- Meg tudná tenni, hogy ezer esztendeig ne tegyen egyebet, csak azt súgja a
                    fülembe? De nem így ám, ilyen unalmasan, hanem mindig olyan frissen, mintha
                    először mondaná életében.</p>
				<p>A férfi meghökkenve nézett rá, s elgondolkozott azon, amit az asszony
                    mondott.</p>
				<p>- Ugye, nem felel?</p>
				<p>- Drágaságom!</p>
				<p>- Meg? Meg?</p>
				<p>- Kis tubám - mondta a férfi, s megilletődve ölelte meg az asszonyát.</p>
				<p>- Hagyjon békén.</p>
				<p>A csöpp asszony arcán egész komoly harag látszott. Az ura békíteni akarta.</p>
				<p>- De csöppem, semmit sem lehet kétszer egyformán mondani.</p>
				<p>- Nem is azt akarom, hogy egyformán mondja. Hiszen az a bajom, hogy már százszor
                    tudja egyforma unalmasan mondani.</p>
				<p>Az ember nevetett.</p>
				<p>- Mondja olyan frissen, olyan meglepetve, olyan szerelmesen, mint mikor először
                    mondta.</p>
				<p>- Én édesem, már úgy nem mondhatom, ha nem akarok színészkedni; már csak
                    meggyőződéssel mondhatom. Csak úgy mondhatom, ahogy érzem.</p>
				<p>- Mondja azt maga meggyőződés nélkül is, ha úgy mondja, ahogy érzi.</p>
				<p>- Hát azt akarod, hogy inkább hazudjam?</p>
				<p>- Azt hát.</p>
				<p>- Na!</p>
				<p>- Hát nekem nem mindegy, ha meggyőződésből mondja, hogy szeret, vagy ha úgy
                    hazudja, de úgy, hogy én nekem el sem lehet képzelni, hogy nem meggyőződésből
                    mondja?</p>
				<p>- Ó, te drága kis szofista.</p>
				<p>Az asszony elkeseredve nézett maga elé.</p>
				<p>Az ura hiába csókolta le a szemét, az arcát, a száját, nem is érezte, nem
                    törődött vele.</p>
				<p>- De babikám, hát mit tegyek, hogy meg legyél elégedve?</p>
				<p>Az asszony egy pillanatra felelevenedett.</p>
				<p>- Nem unsz meg soha? - kérdezte kémlelő tekintettel.</p>
				<p>- Soha! - kiáltotta az ura, s valóban olyan meglepetés és öröm volt a szavában,
                    mint először.</p>
				<p>- Így, így! - kiáltotta az asszonyka. - Így! Még egyszer, még egyszer!</p>
				<p>- Soha! - szólt az ura egyszerűbben, de ahogy az asszonyka arcára nézett, s látta
                    a hangjától egy pillanat alatt rideggé, hűvössé lett arcocskát, ijedten kiáltott
                    fel újra: Soha!</p>
				<p>Az asszony szomorúan elmosolyodott. Legyintett parányi kis kezével.</p>
				<p>- A szerelmet nem lehet erőltetni.</p>
				<p>A férfi érezte, hogy valami olyan feladat előtt áll, amely hasonlít ahhoz, mikor
                    a mesében egy véka kását kell kiszemelni a hamuból a legénynek reggelre, de úgy,
                    hogy egy szem se legyen hamvas, és egy szem se vesszen el... Vagy ez tán még
                    nagyobb? Az időt megállítani! Az érzést megörökíteni! Bizony! Ez az élet
                    boldogsága.</p>
				<p>Csak nézi hát az asszonyka arcát, s látja, hogy odabent gondok, gondolatok
                    folynak, s nem tudja eltalálni, mi lehet az.</p>
				<p>- Istenem, mit várhatok a jövőtől! - mondja a kicsi asszony - már most sem tud
                    hazudni a kedvemért, pedig még nem volna szabad, hogy megunjon. Mi lesz velem,
                    ha igazán öreg asszony leszek. Akkor már irgalomból sem kapok jó szót tőle.</p>
				<p>- De édes angyalom, a szívnek nemcsak egy hangja van, hanem ezer meg ezer!
                    Elcsendül az egyik, s a másik hallatszik utána, éppen olyan szép, éppen olyan
                    tiszta.</p>
				<p>- Fals! Mind fals! - kiáltott az asszony.</p>
				<p>- Mondom neked, úgy szeretlek, hogy azt nem is lehet szóval kimondani. Hogy
                    mondjak egy kérdésre, ami százszor egyformán hangzik, százszor más
                    feleletet!</p>
				<p>- Nem másat, mindig egyet, a legelsőt! Ha én tudom mindig úgy kérdezni, ahogy
                    legelőször, maga miért nem tud mindig úgy felelni, mint legelőször?</p>
				<p>A férfi sóhajtott.</p>
				<p>- Mert én férfi vagyok. Szeretlek úgy, hogy azt neked meg kell érezni.</p>
				<p>- Bezzeg ezt tudja érzéssel mondani és meggyőződéssel, de amit én kérdek, arra
                    nem tud úgy felelni!</p>
				<p>Ezzel a konoksággal szemben már nem volt tovább szava a papnak. Elhallgatott, s
                    azzal vigasztalta magát, hogy gyerekkel nem lehet vitatkozni.</p>
				<p>Az asszonyka felemelte a fejét, mert ezalatt az egész beszélgetés alatt a
                    díványon feküdt, az ura ölében tartva a fejét.</p>
				<p>- Mondja. Hát igazán meg van maga győződve arról, hogy szeret?</p>
				<p>- Igazán.</p>
				<p>- Arról is, hogy sohasem fog megunni?</p>
				<p>- Arról is.</p>
				<p>- Akkor sem, ha kellemetlen leszek?</p>
				<p>- Tessék?</p>
				<p>- Ugye, ugye, már megijedt, mert már nem meri tovább állítani! Már oda van a
                    híres férfikitartás. Jaj de könnyű is addig szeretni az asszonyt, amíg lehet!
                    De azután mi lesz? Akkor szeretni fog-e, mikor nem adok rá okot?... Volt nekem
                    eszem, amikor tudni akartam, szeret-e? Nem vagyok én szajkó, hogy egy szót
                    ezerszer elmondjak ész nélkül! De nekem olyan férj kell, aki még szajkó is
                    tudjon lenni a kedvemért. Nem ismer maga engem!... Tudja meg, én rútul
                    becsaptam! Mert én igen szeszélyes vagyok, kötekedő, elkényeztetett! Tudja, hogy
                    én soha senkivel nem voltam jóba? Sose tettem szívességet senkinek? Csak magához
                    voltam jó? Magához is csak érdekből?...</p>
				<p>A kis asszonykán veszedelmes vallomástevő hangulat vett erőt. Az ura egy percig
                    sem vette komolyan amit beszélt, úgy nézte, mint valami új, soha eddig nem
                    látott tűzijátékot.</p>
				<p>- Magához is csak azért voltam jó - folytatta az asszonyka -, hogy elvétessem
                    magamat! Gondoltam, majd szabad lesz komiszkodni, ha asszony leszek... Ugye meg
                    fog unni, ha megváltozom, s az édes kis cukorbabából rút, pörlekedő sátán
                    lesz?</p>
				<p>- Nem, babukám, sohasem foglak megunni, mert te mindig a legédesebb és
                    legbájosabb kis asszonyka leszel, aki csak élt valaha ezen a világon.</p>
				<p>Az asszonyka egy pillanatig habozott.</p>
				<p>- Énók!</p>
				<p>- Tessék, édes kis gyönyörűm.</p>
				<p>- Én érzem, hogy démonnak születtem.</p>
				<p>A férfi felkacagott, de nem az előbbi tiszta kacagással, szinte erőltetve, mintha
                    rá akarná magára kényszeríteni, hogy nincs semmi ennek a kijelentésnek a háta
                    mögött. Az asszony finom érzése felfogta a pillanatnyi bizonytalanságot, ami a
                    hangjában volt, s összehúzva szemét, komolyan neheztelve kezdte.</p>
				<p>- Lássa Énók, én nagyon rossz vagyok. Mit gondol, ha jó volnék, ideadtak volna
                    magához?</p>
				<p>Jól látta az ura arcán a megütődést.</p>
				<p>- Örültek, hogy megszabadultak tőlem! Magával persze ki törődött, hogy
                    érdemtelenül kap ilyen keresztet a nyakába? Lássa, én világéletemben mindenkinek
                    kellemetlen voltam. A jó Jolánt, a komornát, pofoztam, apával truccoltam,
                    mamával veszekedtem, a fiúkkal tépázkodtam, a nénivel versengtem. Annyi jóság
                    nem volt bennem soha, mint egy macskában.</p>
				<p>- Ugyan, babukám! - szólt az ura.</p>
				<p>- Óh, mióta magával megismerkedtem, azóta rám se lehetett ismerni! Azóta
                    kétszínűsködtem! Magából rögtön kinéztem, hogy ez lesz az a jó bolond, aki
                    elvesz engem, s aki mindent eltűr nekem.</p>
				<p>- Ebben igazad van, bibikém!</p>
				<p>- A többiben is! - mondta az asszony, s összehúzott pillái alól leskelt az urára.
                    - Nagyon ravasz voltam én, tudtam, mit csinálok! Jól vigyáztam, hogy előre meg
                    ne sejtsen valamit. Mert ha otthagy, akkor igazán vénlánnyá száradok, én pedig
                    férjhez akartam menni valami puha emberhez, aki olyan legyen a kezem közt, mint
                    az írós tészta.</p>
				<p>- Csinálj belőlem mindent, babám.</p>
				<p>- Fogok is! Mert érzem, hogy már kerülget a régi természetem. Ugye édes, nem fog
                    megunni, ha pokollá teszem az életét?</p>
				<p>- Nem, nem.</p>
				<p>- Nagyon gyengén ellenkezik! Majd meglátom, mit csinál, ha a főkötő szabadalma
                    alatt ki-kirúgok a hámból?</p>
				<p>- Miféle zöldségeket beszélsz itt összevissza! - szólt végre egy kis keménységgel
                    az ura. Kezdte sokallni a nagy őszinteséget. Tudta ugyan, hogy badarság az
                    egész, de azért nem örült neki. Hiszen nincsen olyan férfi, aki a
                    legkipróbáltabb jellemű asszonyról is fel ne tegyen akármilyen őrültséget. Nem
                    jó a tűzzel játszani.</p>
				<p>- Zöldségeket? Én? - kérdezte az asszony. - Még nem is mondtam el a javát.</p>
				<p>- Édes szívem - szólt méltósággal a pap -, én ismerlek téged; tudom, hogy
                    megbízhatom benned, és nyugodt lélekkel bízom rád...</p>
				<p>- Csak ne siessen, csak várjon. Hadd mondjam el a magamét. Magának arról sejtelme
                    sincs, milyen vagyok én. Azt hiszi, egy hét alatt ki lehet ismerni egy asszonyt?
                    Nem olyan egyszerű lélek egy úrinő lelke, mint egy parasztlányé. Azt ismerheti.
                    Azt elhiszem, hogy akár egy látásra megismeri, melyik milyen. De hogy engem
                    ismerne? Azt nem hiszem! Tudja rólam, milyen szerelmes természetű vagyok? Akkor
                    sem fog megunni, ha a legelső fiatalemberrel rögtön flörtölni fogok?</p>
				<p>- Elég! Egy szó se legyen több! Gyerek vagy, és magad se tudod, mit beszélsz!...
                    Édes, angyalom! Mindenségem! Üdvösségem! - tette hozzá mélységes meghatottsággal
                    - nyugodtan bízom rád emberi és papi becsületemet!</p>
				<p>Hosszú csönd lett. Kellemetlen csönd. Az asszonyka hátradűlt a díványon, és
                    duzzogva nézett maga elé. A férfi elfogódva várt valami mozzanatot, ami elvenné
                    a fura beszélgetés élét. De az asszony nem szólott, az arcán közönséges,
                    gyerekes durcásság volt. A férfi pár perc múlva szinte félve s békéltető
                    gyöngédséggel nyúlt az asszonyka derekához, hogy megölelje. De az idegesen
                    taszította el magától.</p>
				<p>- Ej, hagyjon békén. Már most is haragszik, s nem szégyell rám ordítani, mikor
                    még csak szóval hallotta, hogy van valami hibám. No, képzelem, mi lesz, ha be is
                    bizonyítom, hogy van...</p>
				<p>- De édes...</p>
				<p>- Istenem, istenem, de elhamarkodott dolog is volt ez a házasság. De
                    szerencsétlen sorsra jutott teremtése vagyok én az Istennek. Ilyen emberhez
                    mentem, aki annyit sem tűr el a feleségének, ha bevallja, hogy nem szent...</p>
				<p>- De édes, csak nem akarsz azért búsulni, mert nem szabad vétkezni?</p>
				<p>- Én azon búsulok, hogy olyan emberhez mentem, aki nem szeret.</p>
				<p>- Ki mondta, hogy nem szeretlek?</p>
				<p>- Ha szeretne, akkor azt is megbocsátaná, ha véletlenül vétkeznék ellene! Micsoda
                    szerelem az olyan, ami nem tűr el semmit? Aki szeret, megbocsát.</p>
				<p>- Jó, jó, hisz én megbocsátom, amit lehet. De babukám, te nem tudod, hogy olyan
                    vétek is van, amit nem lehet megbocsátani.</p>
				<p>- Olyan nincs. Egy igazi szerelmes férj mindent, mindent meg tud bocsátani a
                    feleségének.</p>
				<p>- No, no, nem volt még olyan férj!</p>
				<p>Az asszony lesújtó pillantást vet rá.</p>
				<p>- És én magát minden regényhősnek fölibe helyeztem!... Orlay Sándor is
                    megbocsátotta a feleségének, hogy egy éjet a más karjaiban töltött.</p>
				<p>- Ki az az Orlay Sándor? - kérdezte megdöbbenve a pap. A hátán végigfutott a
                    hideg, s kitágult szemmel bámult a feleségére.</p>
				<p>- A Simon Zsuzsa férje.</p>
				<p>- Micsoda Simon Zsuzsa?</p>
				<p>Az asszony kinézett az ablakon. Egy perc múlva azt mondta:</p>
				<p>- Ezzel az úrral nem érdemes szóba állni. Még regényt sem olvas!</p>
				<p>- Ah, a regényben!</p>
				<p>- Ott. Pedig az csak nagyobb bűn volt, hisz nem is asszony fővel tette, hanem még
                    lánykorában.</p>
				<p>A férfi sajátságosan elmosolyodott.</p>
				<p>- Hm. Nagyobb bűn?</p>
				<p>- No, csak nagyobb szégyen tán egy lánynak bemászni egy ablakon, mint egy
                    asszonynak?</p>
				<p>A fiatal férjre olyan komikusan hatott ez a kijelentés, hogy hangosan
                    felkacagott. Az asszony dühös lett.</p>
				<p>- Kikérem magamnak! Istenem, már odáig süllyedtem, hogy a tulajdon uram
                    kikacag.</p>
				<p>- De édes lelkem, mikor olyan furcsákat mondasz.</p>
				<p>- Annál csak nem mondok furcsábbat, hogy Énók!
                    Éé-nók! Akinek ilyen neve van, az ne merje nekem azt
                    mondani, hogy furcsákat mondok. De hogy is lehet valami rendeset kívánni attól,
                    akinek ilyen csuda neve van. Mégse hánytam a szemére soha!</p>
				<p>- Lelkem, kis édesem, az nem is olyan furcsa; tisztességes bibliai név.</p>
				<p>- Na hát tessék tudomásul venni, hogy az sem olyan furcsa, amiket én beszélek.
                    Nagy írók írták meg, s az élet számtalanszor bebizonyította, hogy tényleg
                    lehetséges. Én majd gondoskodom róla, hogy én is bebizonyítsam, hogy nem üres
                    fecsegés.</p>
				<p>- Ohó, ohó, szerencse, hogy olyan kis baba vagy, mint amilyen csak egy tizennyolc
                    éves és kilenc napos kis feleség lehet. Gyerek.</p>
				<p>- Uram! Kíméljen meg a sértegetéseitől. Nagykorú vagyok!</p>
				<p>- Ugyan?</p>
				<p>- Igenis! Abban a percben, mikor férjhez mentem, nagykorú lettem! Tessék
                    tudomásul venni. Márpedig, hogy nagykorú vagyok, nem vagyok többé gyerek. Én
                    teljesen önálló asszonyság vagyok. Nem függök sem apától, sem mamától, magával
                    meg: egyenlő jogú vagyok, sőt nekem még több a jogom, mert remélem, még van
                    annyi udvariasság benne, tudja, hogy mindenben a nőé az elsőség.</p>
				<p>És lesújtó pillantással fűszerezte a jogi magyarázatot.</p>
				<p>A férj már megérezte, hogy ma elmúlt a tragikus vihar, amit a beszélgetés elején
                    félni kezdett, ámbár egy ilyen nagykorú asszonykával sohasem tudja az ember,
                    milyen hínárba jut a vitatkozás terén már a következő pillanatban. Mindamellett
                    igen derűsen érezte magát. Az asszonyka gondolatkáiban, szavainak hangsúlyában,
                    egész lényegében annyi új, kedves, szinte megható naiv báj volt, hogy ő tele
                    tüdővel szívta azt, mint a rétek illatát.</p>
				<p>- Megadom magam - mondta -, kegyelemre megadom magam. Elismerem, sőt fennen
                    hirdetem az egész háznak, udvarnak, kertnek, ennek a falunak és ennek a
                    megyének, hogy te vagy mindannyiuknak az úrnője, a királynője.</p>
				<p>- És a napnak, holdnak, csillagoknak nem? - kérdezte kellemetlen, megbántott,
                    lapos pillantással az asszonyka. - Egy rongyos vityilló, piszkos udvar, négy
                    szűk kis luk!... Mert ez csak nem érdemli meg a szoba nevet!</p>
				<p>- A legjobb papi lakás a megyében.</p>
				<p>- Hja, ha a többi ól!</p>
				<p>- Cz!</p>
				<p>- Rongyos falu! Pfuj! Olyan házak, mint egy-egy szemétláda!</p>
				<p>- Valaha azt mondtad: Mint a boldogságnak egy-egy aranyos kalitkája.</p>
				<p>- Akkor a képzelt boldogság rózsás pápaszeme vakított el, most azonban a kietlen
                    valóra ébredtem!</p>
				<p>- Ah!</p>
				<p>Az asszonyka a szeme szögletéből leste, milyen hatást tett szép kifejezése, s
                    aztán így folytatta:</p>
				<p>- És a megye! Nevetséges! Maga még a megyét is a lábam elé teszi? A Saturnus
                    gyűrűit éppoly kevéssé adhatja ide karperecnek, mint a megyét társaságnak.</p>
				<p>A férj komolyan megsértődve eszmélt rá, hogy tud ez a cseppség, ez a kis angyal
                    éppolyan játszva halálos sértéseket dobni a szeme közé, mint boldogító
                    érzéseket.</p>
				<p>- Édes - mondta komolyan -, nem lehet mindennel tréfálni. Ezt mi már elintéztük
                    egymással régen, s éppen én figyelmeztettem magát, hogy bizony a mi körünk
                    kicsiny lesz, s még azt sem ígérhetem, hogy nagyon bizalmas. Maga a régi
                    társaságát elveszti énmiattam, én az új társaságban kissé kényes helyzetben
                    leszek maga miatt.</p>
				<p>- Persze én éppen úgy degradálom magát, mint maga engem! - vágta oda gúnyosan az
                    asszony.</p>
				<p>A férfinek a halántékába szaladt minden vére.</p>
				<p>- Nem, lelkem, maga énnekem dicsőségemre válik! Mert magát éntőlem mindenki
                    irigyli.</p>
				<p>- Azt elhiszem.</p>
				<p>- De éppen ezért nehéz lesz magának megállani az egyszerű papnéi állapotban, hogy
                    semmi gáncsot és megrovást ne kapjunk.</p>
				<p>- Fél, hogy nem vagyok jó még egy egyszerű papnénak?</p>
				<p>- Dehogy félek!</p>
				<p>- De én félek, hogy semmi sem lesz belőlem soha, csak egy egyszerű kis papné.</p>
				<p>- Ó, már most se vagy az! A gáti pap tisztelt nejét, majd meglátod, hogy
                    fogadják, akárhol jelenik meg.</p>
				<p>- Köszönöm, nem kérek a “tisztelt nejéből”.</p>
				<p>- Nem is az, hanem “tiszteletes asszonya”.</p>
				<p>- Pfuj. A legalacsonyabb cím, amit egy papné kaphat.</p>
				<p>- Valamikor azt mondtad, a legédesebb cím.</p>
				<p>- Már mondtam, hogy akkor a képzelt boldogság összezavartatta velem a
                    jelzőket.</p>
				<p>A férj elmosolyodik. De a szeme kissé szomorúan néz, mert nem biztos benne, nem
                    mond-e igazat az asszonya, s akkor... A lelke mélyén, a nevetés mögött valami
                    mélyről jövő aggodalom kezd felemelkedni. Mi lesz belőle, ha ezek a ma még
                    kedves és kecses pörpatvarok élesek lesznek; ha nemcsak az elme játékos
                    szeszélye termi meg őket, hanem az élet bajai? Ami most nevetés közben röppen
                    el, nem fog-e valaha sírás és fogcsikorgatás közt robbanni közéjük? Nem érti az
                    asszonyt, ez a gyermek nem bírja felfogni, miket mond, s súly nélkül dobálózik
                    effélékkel, vagy tréfásan ad kifejezést valóságos komoly aggodalmainak.</p>
				<p>Az asszonyka nagyot nyújtózik, mint a macska.</p>
				<p>- Ah istenem - mondja nyafogva. - Még ma egyszer sem csókolt meg...</p>
				<p>A férj felugrott, átölelte, gyöngéden magához szorította, s csöndesen csókolgatni
                    kezdte.</p>
				<p>A nőcske eleresztette magát, s engedte, hogy a férje ráhajolva csókolja. A szeme
                    szórakozottan futott körül a szobában.</p>
				<p>- Istenem, milyen poros annak a szekrénynek az oldala. - Egy mozdulattal
                    felkérezkedett az ura karjára, s mikor az felkapta, összecsapta fenn a kezét. -
                    A teteje is! - kiáltotta.</p>
				<p>A férj gyöngéden ölelte magához.</p>
				<p>- No, majd megtépázom azt a Zsuzsit! - mondta az asszony oly egyszerűen és
                    közvetlenül, hogy az ura örökre elfelejtett neki mindent, s jóízűen
                    felkacagott.</p>
				<p>A feleség maga is nevetett, s letette kis fejét az ura fejére, s azt kérdezte
                    tőle:</p>
				<p>- Már megint rajtam nevet, maga csúf fráter. De ugye jó, hogy van a háznál egy
                    kis cirkuszi bohóc, aki ingyen nevetteti meg?</p>
				<p>S szerelmesen megpaskolta az ura nevetéstől gömbölyű arcát.</p>
			</div>
			<div type="chapter">
				<head>4</head>
				<p>Másnap szombat volt. Nevezetes nap, mert hétköznapon csak szombat reggel volt
                    valamivel nagyobb istentisztelet. Minden reggel harangoztak ugyan, de máskor
                    csak a tanító ment be a templomba néhány iskolásgyerekkel. Elénekelték az egy
                    zsoltárt, aztán kijöttek, úgysem volt a templomban senki. Legfeljebb az öreg
                    Zsuzsi néni. De szombaton a papnak is fel kell kelni, felvenni a kis palástot s
                    már reggel hét órakor magára hagyni az asszonykát a templom miatt.</p>
				<p>A pap óvatosan kiszökött a besötétített hálószobából, a másik szobában öltözött
                    fel. Sietett, mert már elhagyták a harangozást.</p>
				<p>Amint az ajtót nyitotta, kétségbeesett kiáltást hall.</p>
				<p>- Énók!</p>
				<p>Ijedten állott meg. A felesége kiáltott. Mire másodszor hallotta a nevét, akkorra
                    már be is nyitott a hálóba.</p>
				<p>- Mi baj, szívem!</p>
				<p>- Énók - nyöszörgött az asszony -, hol vagy?</p>
				<p>- Megyek a templomba, mindjárt jövök.</p>
				<p>Az asszony megrettenve ugrott fel. Kimeredt szemmel bámult az urára, annak a
                    fekete palástjára.</p>
				<p>- Nem! - kiáltotta rémülten.</p>
				<p>- Dehogyisnem - nevetett kissé kényszeredetten a pap. - Hallod, már énekelnek a
                    templomban.</p>
				<p>- Gyere ide.</p>
				<p>A pap közelebb lépett, s a tenyerébe vette a felesége állát.</p>
				<p>- Babukám, mindjárt jövök. Csak egy rövid imát felolvasok, azonnal jövök.</p>
				<p>- Nem! - kiáltotta makacsul a gyerekasszony.</p>
				<p>A férfi restellte magát, s megcsókolta a feleségét, indulni akart.</p>
				<p>- Maradj itt! - kiáltott az asszony, s megragadta az ura palástját.</p>
				<p>- Mennem kell, szívem! - szólt szigorúan a férj. - Máris elkéstem. Végin vannak
                    az éneknek.</p>
				<p>- Bánom is én. Hadd énekeljenek estig.</p>
				<p>- Eressz el, gyönyörűségem.</p>
				<p>- Nem.</p>
				<p>- De miért?</p>
				<p>- Csak!</p>
				<p>- Már nincs is sötét. Régen felkelt a nap. Felhúzzam a függönyöket?</p>
				<p>- Nem kell.</p>
				<p>- De hát mit akarsz?</p>
				<p>- Ülj le ide.</p>
				<p>A pap örömmel hallotta, hogy új verset kezdtek, s gondolta, míg egy sort
                    elénekelnek, annyi időre leül.</p>
				<p>- Az én babukám jó kis asszony, jó kis feleség, nem akarja, hogy az urát
                    pletykába vegyék a parasztok, mert azt a harmadik faluban is meghallják, hogy a
                    gáti pap elaludta a reggeli könyörgést. Az első reggeli könyörgést. Az első
                    reggeli könyörgést, mióta házas.</p>
				<p>- Legalább megtudják, milyen szerelmes.</p>
				<p>- De babám...</p>
				<p>Föl akart állani, hanem a felesége a nyakába csimpaszkodott.</p>
				<p>- Nem, nem! Nem mégy el!</p>
				<p>A férfi eltökélten csókolta meg még egyszer az asszonyt, s keményen megfogta a
                    kezét, hogy lefejtse magáról.</p>
				<p>- Jaj! - sikoltott az asszony, s hanyatt vetette magát, mint a halott.</p>
				<p>Az ura teljesen meg volt rémülve, nem tudta, mit csináljon. Egy pillanatnyi
                    habozás után elszántan indult meg, hogy kötelessége után menjen. Az asszony
                    abban a pillanatban fenn ült.</p>
				<p>- Menjen! - kiáltotta gyűlölettel. - Menjen, de többet ne lássam. Esküszöm, hogy
                    mire visszajön, nem leszek itt. Ád nekem még helyet az én édesanyám. Akármilyen
                    rossz vagyok is.</p>
				<p>A férfi sóhajtva visszalépett hozzá.</p>
				<p>- Lelkem. A kötelesség, kötelesség. Mennem kell. Az Isten színe előtt
                    megjelenni.</p>
				<p>- Eh, az Isten itt is éppen úgy jelen van, mint abban a hodályban. Imádkozzon
                    itt. Az istennek az is éppen olyan jó.</p>
				<p>- Mennem kell, mert a falu parancsolja. Várnak a hívek.</p>
				<p>- Egy vén koldusasszony! Az az egész. Menjen, de akkor vegye el feleségül azt, ne
                    engem.</p>
				<p>- Megyek.</p>
				<p>- Nem! - sikoltott az asszonyka.</p>
				<p>A pap megdöbbenve figyelt ki, a templomban beállott nagy csöndre. Egy perc múlva
                    mintha valami monoton hang kondulása hallatszott volna onnan.</p>
				<p>Nagy fájdalom és keserűség fogta el. A tanító imádkozik. Elkésett.</p>
				<p>- Ugye, itt maradsz?</p>
				<p>Szótlanul ült le az asszony mellé az ágy szélére. Fojtogatni tudott volna, de
                    indulata befelé eredvén meg, csak a torkát szorította vasmarokkal.</p>
				<p>- Terajtad a felelősség - mondta. - Mindent megteszek, tudod, amit kívánsz. De
                    aztán a következményekért ne vádolj.</p>
				<p>- Én nem teszek semmit, csak szeretlek.</p>
				<p>A pap hallgatott. Mit beszéljen ezzel a gyermekkel. Hazugságon törte a fejét.
                    Elgondolta, hogy a tanítónak azt fogja mondani, hogy beteg volt a felesége.</p>
				<p>- Olyan álmos vagyok. Igazán, ilyen jókor így felizgatni engem. Nincs magának
                    szíve.</p>
				<p>Átölelte, úgy palástosan, s kényszerítette, hogy ledűljön mellé. Csakugyan álmos
                    volt, s nemsokára elaludt.</p>
				<p>A pap ébren feküdt. S azon gondolkozott, mi lesz ebből az életből, ha így fog
                    örökké folyni. Ha most, a mézeshetekben is ilyen hihetetlen szeszélyekkel kell
                    megküzdenie, mi lesz később.</p>
				<p>Aztán megnyugodott. Hiszen ez a sok szeszély ez mind bizonysága az asszony
                    szerelmének. S ha az idő telik, és az élettapasztalatok megtanítják az asszonyt
                    rá, hogy nem lehet játékot csinálni komoly dolgokból, majd nem tesz
                    ilyeneket.</p>
				<p>Szinte kívánta, hogy valami nagyobb kellemetlensége legyen a mai esetből. És
                    mégis egyre jobban kiérlelte magában a hazugságot, amivel teljesen elmoshatja
                    ezt a mai botrányt.</p>
			</div>
			<div type="chapter">
				<head>5</head>
				<p>Ő maga is elaludt egy kicsit. Mire felébredt, teljesen rendben volt a hangulat.
                    Ah, hiszen ő most fiatal házas, neki mindent szabad. Milyen bolond is volt az
                    elébb, hogy olyan tragikusan fogta fel a dolgot. Nagy dolog bizony. Rendben van,
                    a tanító imádkozott. Rá nézve valóságos dicsőség, ha azt sem tudja, milyen nap
                    van ma. Ez ám a boldogság, híre megy ennek!</p>
				<p>Olyan jó kedve volt, madarat lehetett volna vele fogatni.</p>
				<p>Úgy látszott, az asszonyka is jókedvvel ébredt. Olyanokat ásított, mint egy
                    fióktigris, s a fogacskái csillogtak-villogtak a félhomályban.</p>
				<p>- Jaj, de jót álmodtam!</p>
				<p>- Mit, drágám?</p>
				<p>- Jaj, olyan finomat!</p>
				<p>Elnyújtózott s hamvasszürke nagy szemeivel mosolygósan bámult a plafonra. Az ura
                    tele szívvel, elálmélkodva nézte, amint csodaszépen feküdt csipkés
                    hálóréklijében. Piros kis arca, finom vonásai, bájos szájacskája, gömbölyded
                    idomai oly szépek voltak, hogy a fiatalember, aki álmában sem mert soha ilyen
                    szép feleségről reménykedni, csodálva nézte, mint valami tüneményt, amely
                    egyszer csak eltűnik. Hogyne volna szabad egy ilyen bűbájos kis teremtésnek
                    fölibe helyezkednie a világnak, s túltennie magát mindenen, ami itt lent szürke,
                    szögletes, nyers nyárspolgár asszonykákra kötelező. Úgy tetszett neki, mintha
                    csak most kezdene igazán beleszeretni a feleségébe. S úgy érezte, mintha nem is
                    ő volna igazán ő, az ő kis asszonya, ha nem lenne olyan fura, szeszélyes és
                    csapongó lelkű. Amint elnézte ezt a kéjesen, kényesen nyújtózkodó selyem
                    teremtést, megijedt, hogy lesz idő, amikor példás magaviseletű, rendes, pedáns,
                    száraz okosságú s elfakult, szépségevesztett asszony lesz belőle. Isten mentsen
                    ettől az időtől. Hadd maradjon ez a gyöngy mindig ilyen gyöngynek, ékszernek, az
                    élet virágának. S nem tudta elképzelni gyümölcstermőnek, gyermekek anyjának, nem
                    tudta meglátni benne a lágy melegágyat, amelyből ki fog nőni valami új
                    élet...</p>
				<p>Mit álmodtál, mondd szivem gyermeke.</p>
				<p> Hogy oly mosolyogva kelsz!</p>
				<p> Talán kis őzet láttál zöld mezőben...</p>
				<p>Az asszonyka türelmetlenül csöndre intette az urát, mintha zavarná, bántaná, a
                    régi sablonos poézis.</p>
				<p>- Autótúrán voltam, valahol Nizza körül. Jaj, be isteni volt...</p>
				<p>A férj szívébe valami fájdalmas nyilallás villámodott be. Automobiltúráról
                    álmodni a gáti papházban!</p>
				<p>- Majd elfelejti! - gondolta magában. - Majd elfelejti. Majd ha megtöri az élet.
                    - S még fájdalmasabban rándult meg a szíve. A felejtés szürkeségét, a lemondás
                    lankadtságát, hogy lehet halálos szomorúság nélkül képzelni erre az édes,
                    tündöklő arcra.</p>
				<p>Az asszonyka frissen öltözött fel.</p>
				<p>Mire bejött az ura a másik szobából, ahol helyére akasztotta a palástját, akkorra
                    már pongyolában volt, s az ablak függönyeit húzta fel.</p>
				<p>Attól, ami odakinn volt, igen megrémült. Az ura, aki sohasem érdeklődött egyéb
                    iránt a világon, csak őiránta, az arcáról látta meg, hogy odakinn valami
                    borzasztó látvány lehet. Kinézett. Ólmosszürke volt az ég. Csendes őszi eső
                    csepergett. Lassan szitáltak lefelé a vékony, sűrű esőszálak, s beborították az
                    egész utcát, a házakat, az embereket, a fákat, a világot. Zajtalanul
                    szálldogáltak a vízfonalak, az égről a földig, mintha milliárdnyi orsócskán
                    eresztették volna felülről.</p>
				<p>Az asszonyka sokáig ijedten nézte, ahogy csak egy tündér nézhetné ezt az
                    elszomorodott földi világot, az örök fény és örök ragyogás világából leszállott
                    tündér.</p>
				<p>Az arcán fájdalom volt, és csüggedt félelem, a vonásai megnyúltak, a karja
                    lehullott, s a függöny zsinórja kisiklott a kezéből, mire a roletta nagy
                    robogással zuhant le. Olyan naiv, olyan kedves és furcsa volt ez a jelenet.</p>
				<p>A férfi odaszaladt hozzá, s átölelte; az ölébe felkapva, körülszaladt vele a
                    szobában. Aztán odafektette a fejecskéjét a vállára, és halkan dúdolni kezdett
                    neki. Dünnyögve, bünnyögve, mint a hátrakötött fejű parasztdadák, a vastag
                    pamutszálakkal kivarrt ingű parasztmenyecskék zümmögtek az úri gyerekecskék
                    fülébe soha el nem felejthető nótácskákat.</p>
				<p>Így sétálgatott vele a tágas nagy hálószobában, és megkerülte az ágyat, a
                    székeket, a bútorokat, és újra visszafordult a kredenctől a függönyös sarokig,
                    és rengette-ringatta, csígatta-csicsígatta babukáját.</p>
				<p>Az asszonyka átölelte a nyakát, az arcához tette puha arcocskáját, melléhez
                    szorította mellecskéjét, s engedte, hogy a férje térden alól átölelje gyűrött
                    szoknyácskájában. S a férfi úgy ölelte, úgy vitte, úgy magába simította, s olyan
                    nagyon, nagyon boldog volt, hogy viheti, tarthatja, cipelheti. Tenyerén
                    hordozhatja a mindenségét, a boldogságát, az e földi meg a jövő mennyégi minden
                    üdvösségét.</p>
				<p>Az asszonyka felvetette a szemét, s nagy szürke szemei kedvesen, melegen,
                    mosolyosan néztek rá a férjére. Az embernek csordultig megtelt a szíve ettől a
                    pillantástól, s a boldogság könnye tette csillámlóvá a tekintetét. Aztán egyet
                    mozdított az ölbeli asszonyán, s jobban emelte, átfogta le-lecsúszó terhét.</p>
				<p>Egy pillanatra elhallgatott a susogó dúdolással.</p>
				<p>Az asszony ránézett.</p>
				<p>- Még, még... Ez olyan szép, ez olyan jó... Be jó, hogy eső van odakinn...</p>
				<p>És a férfit elfogta az öröm, hogy ő tanította meg a boldogság tündérét új
                    boldogságra, hogy ő maga lelki melegségével pótolni tudta a természet
                    hűvösségét, s érezve érezte, hogy ez az igazi csodája a szíveknek, ha maguk
                    megtermik a kősziklán az élet örömvirágát.</p>
				<p>S balladát dudorászott, paraszti balladát, primitívet, kedveset:</p>
				<p>Ha veled élnék</p>
				<p> Kopasz kősziklán.</p>
				<p> Kopasz kősziklán!...</p>
				<p>Ha veled hálnék</p>
				<p> Talló tüskéjén,</p>
				<p> Talló tüskéjén!...</p>
				<p>Ha veled halnék</p>
				<p> Piros örömben,</p>
				<p> Piros örömben!...</p>
				<p>És az asszony felnézett mély, szürke, nagy szemeivel, s azt susogta, csak azt
                    suttogta:</p>
				<p>- Jaj be jó, hogy esik az eső, esik az eső...</p>
				<p>És úgy tetszett, mintha elalélt volna, míg a parasztnóta dallamára újra
                    eldalolta:</p>
				<p>Esik az eső.</p>
				<p> Esik az eső...</p>
			</div>
			<div type="chapter">
				<head>6</head>
				<p>Órákig tartott ez az édes, kedves melankólia.</p>
				<p>Mikor végre letette fárasztó terhét a puha díványra, a karjait nem érezte. Minden
                    csontja fájt, s alig bírt nagy keservesen kiegyenesedni. Már a hideg verejték
                    verte ki a homlokát, s a térde reszketett a kimerültségtől.</p>
				<p>S amint elnézte a bájosan félálomban fekvő asszonykát, elmosolyodva suttogta:</p>
				<p>- Istenem, milyen boldog vagyok!</p>
				<p>Aztán leroskadt előtte a földre, mert nem bírt tovább állani. Nyakcsigolyái
                    csaknem megpattantak, s a fejében minden ér kegyetlenül lüktetett. Eleresztette
                    magát, s már nem volt hangja, csak gondolatban dúdolta el:</p>
				<p>Veled meghalnék</p>
				<p> Piros örömben,</p>
				<p> Piros örömben!...</p>
				<p>Aztán elaludtak mind a ketten. S az asszony arról álmodott, hogy Velencében
                    gondolázott, a férfi meg arról, hogy taposó malomban vért izzadott a
                    fáradságtól, s mind a ketten azt dúdolták, hogy:</p>
				<p>Jaj be jó, be jó,</p>
				<p> Esik az eső,</p>
				<p> Esik az eső!...</p>
			</div>
			<div type="chapter">
				<head>7</head>
				<p>Az asszonyka felébredt. Felnyitotta a szemét, s éppen úgy feküdt tovább, mintha
                    aludnék. Csak az volt a különbség az előbbi s a mostani énje között, hogy most
                    nyitva volt a szeme, az elébb zárva, s hogy most egy csöppet sem volt álmos, de
                    azért oly mozdulatlanul fekszik, mintha álomban volna.</p>
				<p>Az ura ott feküdt elterülve előtte a földön.</p>
				<p>Úgy feküdt ott, mint egy tróger. Mint nyáron, a Duna-parton rakodóhajók
                    búzazsákjain a teherhordók, akiket az Országház partjairól séta közben úgy meg
                    lehet csodálni. Mint egy emberi zsák, hanyatt döntve vagy hason, fújva, lihegve,
                    horkolva a napsütésen.</p>
				<p>Az asszonyka nagyon furcsának találta, hogy neki egy ilyen ura van. Ura. Mi az,
                    hogy ura? Úr! Hát miben úr őfölötte ez a valaki, aki itt fekszik mellette?</p>
				<p>Körüljártatta a szemét a szobában, s az olyan idegennek látszott neki, hogy félni
                    kezdett. Hogy került ő ide. Mintha álmodnék. Szeretne hazaszaladni az anyjához,
                    s azt mondani neki, hogy ő nem marad itt többet, mert ő itt fél magában. Itt
                    nincs senkije. És eszébe jutottak a nénjei, akiknél annyit hancúrozott. A
                    fiatalemberek, akik bejártak hozzájuk, s a testvéreinek udvaroltak, de akiket ő
                    olyan jól ismert. És úgy szerette már őket. Azok nem jönnek el többet hozzá.</p>
				<p>Palika, aki mindig hozott valami új, csinos kis malacságot, ahányszor jött. És
                    milyen szépen tudta kötni a nyakkendőjét. Azt se látja többet. És az nem fog
                    megházasodni soha, mert megesküdött, hogy mást nem vesz el, csak őt. De ő
                    álmodni sem tudott volna arról, hogy lehet Palikához menni? Feleségül! Hisz az
                    lehetetlen. Mikor ő arról gondolkozott, hogy valakihez feleségül kell egyszer
                    menni, mindig valami nagy emberre gondolt, aki erős és olyan, mint Gortvay tanár
                    úr, tud parancsolni, s komolyan beszél a kislányokkal. Aki megközelíthetetlen,
                    más nővel nem törődik, csak a feleségével. S valami olyan szerepe van az asszony
                    életében, mint az orvosnak, a tanárnak, meg a törvénynek. Icának borzasztó
                    zavaros fogalmai voltak a férjről, de azt sohasem tudta elképzelni, hogy neki
                    olyan férje legyen, mint a nénjei barátnőinek, akik lumpok és kedvesük van, és
                    nem akarják a feleségük kalapszámláit kifizetni.</p>
				<p>És most, amint itt érezte maga mellett a földön fekvő férjet, ismét valami
                    kiábrándulást érzett. Azt már tudta, hogy ez igazán olyan férj, amilyet csak
                    kívánhat valaki. Jól nevelt, régi divatú, igazi férj. Kétség és gyanú nem férhet
                    hozzá. Házias, a feleségét imádja, és egy óránál tovább bírja az ölében hordani.
                    De azért ennek is van hibája. Se pénze, se perverz műveltsége nincs. Az igazán
                    unalmas, mindig csak okosan beszélni, komolyan nevetni.</p>
				<p>Ica asszony felhúzta a szájacskáját s nem fárasztotta magát tovább rendszeres
                    okoskodásokkal.</p>
				<p>Elkezdtek az agya helyett az érzékei működni. Először is megérezte, hogy iszonyú
                    éhes. Azután egy perc alatt annyi baja jutott eszébe, hogy szerit-számát sem
                    tudja. Fájt az oldala a fekvéstől, s nem volt, akibe fogódzhatott volna, hogy
                    megmozduljon, rosszul volt a feje alatt a párna, s az ura, ahelyett, hogy rá
                    gondolna, ott hever a földön, mint egy kuvasz, s nem törődik a feleségével.</p>
				<p>Eszébe jutott, hogy szuggerálni fogja az urát. Úgy fordult, hogy az arcába
                    lásson, s akkor mereven nézni kezdte, míg csak nem káprázott a szeme.</p>
				<p>Akkor bosszúsan hátravetette magát, és dühében csaknem sírva fakadt.</p>
				<p>Csikorgatni kezdte a fogát, s apró ökleivel mérgesen ütött kettőt-hármat a dívány
                    bársonyára.</p>
				<p>Mind nem használt, az alvó férj idegen ember, aki nem törődik a feleségével.
                    Szívtelen és nem szerelmes, és nem is érdemli meg, hogy egy asszony feláldozza
                    magát érte.</p>
				<p>És olyan idegen itt minden, olyan vadidegen. Minden alszik, a bútorok, a ruhák, a
                    lámpa és az összevissza hányt dísztárgyak a szekrények meg az asztalok tetején.
                    Nincs itt semmi élő, semmi érzékeny. És az asszonyka lassan azt kezdte
                    megérezni, mennyire hatalmában van ő ennek az embernek,
                    mint valami boszorkánymesternek, aki az egész lakást, sőt talán az egész világot
                    le tudja nyűgözni arra az időre, míg alszik. Már kezdte úgy érezni, hogy a saját
                    tagjainak sem tud többé parancsolni, hogy keze valami idegen eszköz, amely
                    felmondaná a szolgálatot, ha most mozdítani akarná, hogy a lábai megtagadnák az
                    engedelmességet, s hogy neki most már addig kell itt feküdni, amíg csak fel nem
                    ébred a maga jószántából a férje, s fel nem oldja a varázslatot... Egy pillanat
                    érzésében benne volt ez mind, s ettől úgy megijedt a csöpp asszony, hogy
                    rettenve felsikított, mint a gyerek, ha meg-megijed éjjel.</p>
				<p>Az ura abban a pillanatban talpon volt. Annyira gyorsan, hogy az asszony nem is
                    vette észre, hogy történt, s azt hitte, hogy ő is azért tudott felsikoltani,
                    mert már akkor ott állott az ura ébren előtte.</p>
				<p>A férfi zavaros, álmos, ijedt szemmel nézett a felesége rémült szemeibe.</p>
				<p>- Mi az, mi az, drágám!</p>
				<p>Az asszonyka egy kicsit még kutatva, félve nézett az ura felé, aztán rájött, hogy
                    milyen csacsi ő, s hangosan felkacagott.</p>
				<p>- Mi az, édes, mi történt, mit álmodtál?</p>
				<p>Az asszonyka csak nevetett, kacagott, és sokára bírt szóhoz jutni.</p>
				<p>- Azt hittem, hogy...</p>
				<p>Elhallgatott, s körülnézett. A szoba a rendes megelevenedett, beszédes szoba
                    volt, s mintha minden tárgy felébredt volna álmából, és kíváncsian nézne rá,
                    mint az ura. Elrestellte magát, megrántotta a vállát, s nem szólt.</p>
				<p>- Mi az, szívem? Megijedtél?</p>
				<p>Az asszonyka a szeme szögletéből nézett az urára, de már visszatért normális,
                    rendes hangulatára, s önmagán kissé elmosolyodva mondta:</p>
				<p>- Menjünk már enni, olyan éhes vagyok.</p>
				<p>A férje nevetett, az ablakhoz lépett, felhúzta a függönyöket. Odakint folyvást
                    esett az a nesztelen, vékony szálú, vége-várhatatlan őszi eső.</p>
				<p>- Szóljál Zsuzsinak, szívem, hozza be a reggelit.</p>
				<p>A férfi könyörögve szólott, az asszony parancsnak vette, s megalázva, kedvetlenül
                    engedelmeskedett.</p>
				<p>Kiment, kibújt az idegen ajtón, s bejutott az idegen másik szobába. Aztán félve
                    visszalesett. Leste, mit csinál a boszorkánymester. De az nem kárörvendő
                    nevetéssel nézett utána, mint ő képzelte, örvendve, hogy az akaratát
                    rákényszeríthette egy neki alárendelt, idegen lényre, hanem valami olyan
                    egyszerű, szimpla mozdulatot tett, amivel örökre leronthatja egy férfi a
                    tekintélyét az asszony előtt.</p>
				<p>Ásított, borzasztó nagyot, nyújtózva, borzasztó hatalmasat ásított.</p>
				<p>Ica asszony elnevette magát, s hangosan csatarászni kezdett. Már itt a belső
                    szobában, az ajtóban hozzáfogott kiabálni, hogy:</p>
				<p>- Zsuzsi, reggelit! Zsuzsi, éhes vagyok, Zsuzsi!</p>
			</div>
			<div type="chapter">
				<head>8</head>
				<p>Egészen új hangulat támadt bent a szobában. Míg künt egyforma sűrűséggel esett az
                    eső, s úgy látszott, mintha kíméletlen függöny borult volna az ablakokra,
                    idebent annál bizalmasabb lett a fiatal pár érzése. Egymásra voltak utalva, s
                    mivel éppen csakis erre vágytak, nagyon szívük szerint jött az időjárás
                    beavatkozása.</p>
				<p>Elmúlt már minden komolyság az évődésekből, s az asszonyka egész délelőtt a
                    legfurcsább tréfákkal mulatott. Egészen úgy tett, mint a gyerekek, akik játék
                    közben azokat a munkákat gyakorolgatják, amelyekre majd az életben lesz
                    szükségük. Ő is mintha csak tréfából tanulgatta volna, hogy kell majd később
                    komolyan pörölni.</p>
				<p>- Elhiszem, rubintom, elhiszem - kiáltott fel, amint valami furcsa megjegyzésére
                    az ura hatalmas kacagással felelt -, elhiszem, hogy magának nincs más célja,
                    csak hogy a feleségét csúffá tegye. Akármit szólok, rögtön bebizonyítja, hogy
                    jobb lett volna hallgatnom. Csak azt szeretném mégis tudni, igazán meg van-e
                    győződve felőle, hogy éntőlem csak ostobaságok telnek ki?</p>
				<p>A férfi újra harsogva elnevette magát.</p>
				<p>- Jól van! - kiáltott fel az asszonyka - nem szólok többet egy szót sem, de maga
                    se szóljon, mert akkor - ütök!</p>
				<p>Ezzel sarkon fordult, s az ura harsány kacagása közben egyszerre csak odaállott a
                    ruhaszekrény elé, kinyitotta és belenézett, hogy is kéne azt rendbeszedni.</p>
				<p>Egyik csomót a másik után szedte ki, s telerakta velük a körüllevő székeket, a
                    gépet, az asztalt, az ablak párkányát. Az ura csak nézte, nézte, nagy lelki
                    gyönyörűséggel a maga kis házi sárkányát, aki a sifonrendezésben is bizonyosan
                    éppen olyan bájos logikával fog eljárni, mint a filozofálásban. Nem baj, az
                    volna a furcsa és váratlan, ha egyszerre csak hozzáfogna rendes
                    kispolgárasszonyos módon végezni valamit. Ó, be nem illenék hozzá. S bár annak
                    is megvan a maga haszna, szinte sajnálná, ha valami közönséges erény sülne ki
                    belőle.</p>
				<p>Már látszott, hogy igazán nagyszabású lesz a rendezés, mert a rendetlenség már
                    akkora volt, hogy nem is lehet nagyobb.</p>
				<p>És ekkor az asszonyka egyszerre elfelejtkezik nagy fogadalmáról, s megszólal:</p>
				<p>- No, csak buta vadnép lakik a maga falujában.</p>
				<p>- Miért?</p>
				<p>- Mióta itt vagyok már! Még ajtót sem nyitottak rám.</p>
				<p>- Ez nem vadságból van, hanem éppen gyöngédségből.</p>
				<p>- Szép gyöngédség, engedik, hogy itt megöljön az unalom magával.</p>
				<p>- Pedig épp azért nem jönnek, hogy ne zavarják az unalmunkat.</p>
				<p>- Mondom!</p>
				<p>- Itt az a szokás, hogy az első héten nem mennek el az új házasokhoz. Ugye, nem
                    örültünk volna se tegnap, se tegnapelőtt, ha betoppan valaki?</p>
				<p>- Nem örülök én holnap sem. Ha eddig nem jöttek, ezután is otthon
                    maradhatnak.</p>
				<p>Ezalatt szaporán járt a kezecskéje, s mind kiszórta, ami még a szekrényben volt.
                    Mivel pedig már másutt nem volt hely, hát egyszerűen a földre dobálta a finom
                    fehérneműket.</p>
				<p>Az ura nagy élvezettel nézte, mit csinál. Roppant kíváncsi volt rá, mi lesz
                    ebből.</p>
				<p>Hanem egyszerre csak kinéz az ablakon, s látja, hogy a kurátorné felöltözve,
                    fekete selyemkendőben jön át az utca túlsó oldaláról a csutkából csinált
                    átjárón keresztül. - Ez biztosan idetart!</p>
				<p>Nem tudta, örüljön-e vagy megijedjen.</p>
				<p>Félve szólalt meg.</p>
				<p>- Édes!</p>
				<p>Az asszonyka oda sem ügyelt. A rendet szaporította azzal, hogy az összetartozó
                    darabokat kezdte még jobban szétdobálni.</p>
				<p>- Lelkem!... Gyöngyöm!... Vendég jön!</p>
				<p>A kis asszonyka mint az orsó fordult sarkon. Elképedve bámult az urára.</p>
				<p>- Farkast emlegettünk, a kurátorné idejön. Látom, mert nagyon idenézeget, és
                    szörnyen mosolyog.</p>
				<p>A kicsi asszony olyan dühbe jött, hogy leült a szépen vasalt ingek tetejébe.</p>
				<p>- Ilyen tapintatlanság is csak ezektől a buta vadparasztoktól telik ki - mondta
                    elkeseredve.</p>
				<p>- De lelkem, ő nem tud róla, hogy neked szombaton délután dolgod van.</p>
				<p>- Jó, jó, csak védje. Csak védjen mindenkit a feleségével szemben. Ó, nincsen
                    dolgom, a világért sincs! Nincs egyéb, csak hogy őtet várjam. Éppen ahhoz
                    készültem. Úgy sincs okosabb dolgom, mint hogy parasztasszonyokat fogadjak.</p>
				<p>Ezzel kapta, fogta a legelső ruhacsomót, ami a kezébe került s bedobta a
                    szekrénybe. Aztán a másikat, utána meg a harmadikat. Sorba valamennyit. De tudja
                    isten, hogy volt, a sok ruha, ami máig szép rendben volt a szekrényben, most nem
                    fér meg többé olyan jó békességben. A java, éppen a gyönyörűen hímzett ingek
                    kimaradtak. Hiába nézegetett, nem volt hely, ahova ezeket bedughatta volna.</p>
				<p>Fogta hát, s az ura kétségbeesett mosolygása közben bedobta a hálószobába, az ágy
                    tetejére. A szekrény ajtaját pedig mérgesen becsukva, levetette magát a
                    díványra.</p>
				<p>- Na, most már tetszeni fogok a maga nagyságos vendégének. Eléggé puccos dáma
                    vagyok már? Kár, hogy nincs rajtam grandtoalett!... Mert megsértettem volna
                    őnagyságát, ha munka közben talál. Meghasad a szívem, ha arra gondolok, mit
                    kellett tennem a maga kedvéért. De maga fogja elrendezni azt a sifont, annyit
                    mondok magának, ha már ilyen kegyetlenséget tétetett velem.</p>
				<p>- Szívem, édes, de az Istenért, én nem kívántam, hisz én csak nem mertem szólani,
                    hogy hadd maradjon minden úgy, ahogy van, legalább látják, hogy milyen dolgos
                    kis menyecske a tiszteletes asszony. Az itt a fontos.</p>
				<p>- Ne hazudozzon itt nekem! Hát nem azt mondta, hogy “ha tudta volna az az
                    asszony, hogy dolgom van, nem jött volna ide”. Ha csak egy csöpp józan eszem
                    van, pedig van, mert még nem sikerült magának megfosztani tőle, ebből
                    megérthettem, hogy ha egy cselédből lett rossz parasztasszony idejön, akkor
                    nekem nem szabad semmi dolgomnak se lenni.</p>
				<p>- Jaj, édes, ha így...</p>
				<p>- Mit így! Csak mondja ki, hogy ha így beszélek és nem a maga szájaíze szerint,
                    akkor megunt.</p>
				<p>- Soha! Soha!</p>
				<p>Ebben a pillanatban kopogtak az ajtón.</p>
				<p>A pap meghökkent, mi lesz most. Félve leste a felesége arcát, még szólni is
                    elfelejtett.</p>
				<p>De megszólalt az asszony. Erős, tiszta, csengő hangon kiáltotta, hogy:</p>
				<p>- Szabad!</p>
				<p>Kinyílt az ajtó, s belépett a kurátorné.</p>
				<p>- Jó napot kívánok, édes tiszteletes asszonyom. Kezét csókolom, édes lelkem
                    galambom.</p>
				<p>A kis papné hozzásietett.</p>
				<p>- Jó napot, jó napot! No, maguk ugyan megvárakoztatják az embert! Itt kell ülni
                    hetekig jegybe, gyűrűbe, míg egyszer ajtót nyit rá valaki. Szép bizony, senki
                    sem akarja tudni, nem halt-e meg azóta a papjuk!</p>
				<p>Ezzel átkarolják egymást, s olyan egészséges csókot csattantanak el, hogy a
                    papnak kerekre nyílt a szeme.</p>
				<p>A másik pillanatban, ahogy magához jött, már nagy örömmel konstatálja, hogy a
                    világ legnépszerűbb papnéja az ő kis felesége lesz.</p>
				<p>A kurátorné arca is ragyog a boldogságtól és a büszkeségtől, csak úgy kiabál róla
                    az öröm: Ilyen papné még nem volt Gáton!</p>
				<p>- Óh, lelkem, angyalom, édes tiszteletes asszonyom, tudom én, milyen várt vendég
                    az új házasoknál akárki is a kerek egy világon! Sora van mindennek. Míg a fiatal
                    párnál a nappali csók a vendég, addig nincs ott szükség más lábalattira.</p>
				<p>- Óh, nem vagyunk mi olyan fiatal házasok! Elmúlt annak már több egy heténél,
                    hogy idehozott ez a vén pap. Csak éppen hogy rá nem untunk még egymásra. Ugye,
                    te vén uram! Te vénség!</p>
				<p>És gömbölyű kis kacsójával szerelmesen megveregette az ura orcáját. Ez pedig
                    nekibátorodva, derékon kapta a kis asszonykát, s ragyogó szemmel nézett a
                    kurátornéra, aki boldog volt és kevély, hogy szemtől-szembe láthatta, mennyire
                    szereti a nagyúri kisasszony az ő papjukat. Úgy nézte, mintha neki is szólna
                    abból valamennyi, mintha az ő fia is volna egy kicsit a pap.</p>
				<p>Erre a háziasszony szépen letelepíti a vendégét, s olyan friss csevegésbe kezd
                    vele, hogy no! Bámul is az ura eleget és gyönyörködik. Honnan veszi ez az
                    asszony azt a frisseséget, azt a nagy közvetlenséget? És ezt az érdeklődést! Hol
                    tanulta? Hol leste el?</p>
				<p>Az aranyos kis papné pedig egy szuszra elmondatott mindent, de minden pletykát,
                    ami a faluban tíz esztendő óta felgyűlt. Sorra mentek az időjárástól, a
                    házimunkákon meg a mezeieken keresztül, míg végre kisült, hogy a tanító
                    parasztlányt vett el, magánál vénebbet, de gazdagot, aki azt mondta, lelkem,
                    hogy “a papnét sem ereszti maga elibe az eleganciában”. Lakik a faluban özvegy
                    papné is, annak meg hat lánya van, ó, be szívesen adtak volna legalább egyet a
                    tiszteletes úrhoz. “De csak van egy férfinak annyi elővaló esze, hogy azokat nem
                    veszi el!... Nagy ott a mutatás, de egy krajcárfia se csörög a zsebbe. Sokszor
                    volt már ezen az elbukti. Meg aztán szerencsés az a férfi, aki el nem veszi,
                    mert olyanok azok, mint az éles kés. Nincsenek azok jó békességben egymással se.
                    Csupádon csupa pörpatvar, egyéb azoknak a szájából nem hallik. De azért, lelkem,
                    ha fiatalember kerül a házhoz, olyan színesek, mézesek, mintha angyalnál is
                    angyalabbak volnának. Pedig az a! A szegény cseléd azt se tudja, hogy ugorjon,
                    azt se tudja, mi nekik a kelletlen, mi a kellő...”</p>
				<p>A tiszteletes asszony olyan angyali arccal hallgatja.</p>
				<p>- Ó be de alig is lehet egy nap említeni a lelkem tiszteletes asszonyt a Vilma
                    kisasszonnyal, ej, pedig de nagyon szeretett volna itt páváskodni papnénak. No,
                    mi meg is voltunk ijedve, ha mégis megfogják a tiszteletes urat. Jaj, be örülök,
                    lelkem, galambom, egy jó tiszteletes asszonyom, hogy maga jött ide virágszálnak
                    a pohárba, galambnak a kalitkába.</p>
				<p>Repült az idő, mintha puskával riogatnák.</p>
				<p>- Mondja már, kurátorné asszonyom.</p>
				<p>- Mit, lelkem aranyom?</p>
				<p>- Hát arról az úrról nem szól a nóta, akit nekem komendáltak Gátról.</p>
				<p>- Csak nem a Thorsa Ábrist!</p>
				<p>- De.</p>
				<p>- Jaj, teremtőm, csak nem!</p>
				<p>- De bizony, ki a, mi a, mondja mán?</p>
				<p>- Mán azt a tiszteletes úr jobban tudná elmesélni nálam. Együtt jártak
                    gyerekkorukban, jól tudják egymás dolgát. Főfő katona. Nagy kapitány; a király
                    mellett volt, de nagy korhely, hát elcsapták.</p>
				<p>- No, akkor éppen nekem való lenne! - nevetett a papné.</p>
				<p>A kurátorné hamisan nevet, mint aki érti, s a papra is odahunyorít. A fiatal férj
                    is mosolyog, de a szíve mélyén riadozva figyel az asszonyára. Honnan jut annak
                    eszébe a földesúr. Minden szó s minden arcmozdulat sebet üt a férj szívén. Nem,
                    egy fiatal asszonynak nem szabad más férfi iránt érdeklődni, csak a saját ura
                    iránt. S amint elhallgatja a parasztasszony pletykáit mereven, üveges szemmel
                    egyre azt bírálja, hogy milyen hatást tesz az a feleségére.</p>
				<p>- Az apja is félbolond. Az mindig itthon van, ki nem búvik az odvából.
                    Asszonygyűlölő. No de a fiának osztán egy félvilágra való asszony is kevés,
                    ahogy hallik. De mán úgy mondják, végin van a gáti uradalom is, de a becsület
                    is.</p>
				<p>- Hogyhogy?</p>
				<p>- Hát az öregúr a birtokot, a fiatal meg a becsületet járta le. Az beszélik,
                    letette az uniformist, nincsen már kardja.</p>
				<p>- Ki mondta? - kérdi a pap is megütközve.</p>
				<p>Igen kerülő úton jött a hír, ahogy a kurátorné elmagyarázza, de aztán annál
                    megbízhatóbb!</p>
				<p>- Az a témonda, hogy egy gyenyerálisnak megszöktette a feleségét is meg a lányát
                    is, de egyszerre.</p>
				<p>- Ugyan!</p>
				<p>- Egy napon, egy kocsin vitte el mind a kettőt, mégse tudott a két fejércseléd
                    közül egyik se arról csak egy betűt is, hogy a másikkal is volt volna valami
                    szövetsége. Nagyon fura históriának kellett annak lenni. Úgy mondják valahogy,
                    hogy egyiket sem akarta örökösen a kettő közül, hát mán abból a tulajdon
                    városból átkocsikáztatta őket a másik városba. Ott osztán úgy intézte, hogy
                    egyikkel is, másikkal is kijátszotta, kiszerelmeskedte magát. Osztán estére
                    kelve összeszedte őket, oszt aszonta, hogy no, galambkáim, gyerünk vissza a
                    fészketekbe. Ott a ti helyetek.</p>
				<p>- No, még ilyet!</p>
				<p>- Nem is lett volna semmi baj, ha úgy nem lestek vón Ábris úr után az asszonyok,
                    mint a héja csirkére. Az asszonyok csináltak nagy kalamajkát a suskusból... De
                    az már való is, hogy az asszonyok mind úgy bolondulnak utána. Csak ha néha
                    itthon van, a jányok mit nem csinálnak érte, hogy legalább láthassák!</p>
				<p>- De bolondok - szólt a papné, aki csak úgy itta a szót...</p>
				<p>- Bolondok, tiszteletes asszony, bolondok, de hát egy asszony se tehet arról,
                    hogy bolond.</p>
				<p>- No, én azt szeretném látni, hogy az én eszemet vegye el valaki, ha nem
                    akarom!</p>
				<p>- Hohó, lelkem - szólt közbe kínosan nevetve a férj.</p>
				<p>- Ó, lelkem, tiszteletes asszonyom, még csak az kéne, hogy egy ilyen drága,
                    szerelmes fiatal asszonynak is gavalléron járjon az esze. Persze hogy a világ
                    legkülönb gavallérja az ura a tiszteletes asszonynak. Nagyméltán. Mert nincs a
                    világon még egy ilyen áldott jó ember, mint a tiszteletes úr! Uram bocsá’
                    összehasonlítani vele Thorsa Ábris urakat.</p>
				<p>A papné egy lapos pillantással végigmustrálta az urát, de azért igen nyílt és
                    őszinte hangon mondta:</p>
				<p>- Nem is választottam volna uramnak, ha nem olyan volna.</p>
				<p>A férje elmosolyodott, de a kurátorné megbotránkozva szólt:</p>
				<p>- Jaj, tiszteletes asszonyom, lelkem, az már nem a mi szavunk. Nem mi választjuk
                    az urunkat, hanem az minket. No, de én nem karattyolok itt tovább, hanem
                    összeszedem magam, oszt odább egy házzal. Csak azt mondom még, hogy az Isten
                    áldja meg a tiszteletes uramnak minden lépése nyomát, hogy egy ilyen valóságos,
                    derék, idevaló, édes kis galamb papnét hozott a falunkba, mert ilyen nincsen
                    több az egész nagy Magyarországon. Engedelmet kérek.</p>
				<p>- Nincs miért, kurátorné asszony - mondta a galamb papné, s nevetett, mint a
                    galamb. Turbékolva.</p>
			</div>
			<div type="chapter">
				<head>9</head>
				<p>Kikísérték a kurátornét, s végigmentek a folyosón az utcai homlokzatig.</p>
				<p>Az út közepén kocsi baktatott csendesen, s a kerekek nyikorogtak a sárban.</p>
				<p>- Szervusz, Énók! - kiáltott be egy nagy hangú férfi a szekérről, s a másik
                    illedelmesen hozzátette: - Jó estét kívánunk.</p>
				<p>- Szervusz Mihály! - válaszolt Énók is. A feleségének csendesen mondta: - A
                    barinkai pap, meg a váradjai. - Hol jártok erre? - kiáltotta nekik.</p>
				<p>- Járunk? Nem látod, hogy ácsorgunk? Az isten akárhová tegye ezt a
                    vendégmarasztaló sarat.</p>
				<p>A lovak csakugyan megállottak, mintha örültek volna, hogy a gazda beszélget, s
                    addig ők is kifújják magukat.</p>
				<p>- No, nem baj! - kiabálta tovább Mihály - nem messze van már Barinka.</p>
				<p>Nevetett hozzá, mert az bizony jó két óra kocsin; ilyen nagy sárban legalább
                    három.</p>
				<p>Valamit súgott a társának, amire mind a ketten felkacagtak.</p>
				<p>- Énók! Nem tudnál adni egy lámpást?</p>
				<p>- Bizony azt nem tudom, akad-e nálam, hanem...</p>
				<p>- No, nem baj, majd gyufát gyújtok, ha nem látnak a lovak.</p>
				<p>Csakugyan nagyon setétedett, és a sűrű esőfellegek nem engedtek át semmi
                    csillagot az égen. </p>
				<p>- Hívd be őket na! - mondta Ica az urának.</p>
				<p>- Igazán?</p>
				<p>- Hát persze! Na!</p>
				<p>Azok odakinn nem nagyon siettek az indulással, mintha ők is vártak volna
                    valamit.</p>
				<p>- Lámpást nem tudok adni - kiáltotta Énók -, de lámpát igen. Gyertek be, legyen
                    szerencsénk hozzátok, míg a hold feljön. Akkor majd tovább indultok!</p>
				<p>A vidám hangú Mihály cimbora hamarosan felelt, mintha nem akarna kétszeri hívásra
                    várni.</p>
				<p>- Ejnye, de okosakat beszélsz, pajtás. De hát nem leszünk alkalmatlanok?</p>
				<p>- Ugyan, mit gondolsz!</p>
				<p>- No, hé, fordítsd akkor a lovakat, térjünk be egy fél órára. Az isten tegye
                    villahajtóba ezt az időt!</p>
				<p>Az asszonyka nevetve kapaszkodott az ura karjába. Tetszett neki ez a hirtelen
                    vendégfogadás.</p>
				<p>Az utasok a ház elé érve, lekászmálódtak a kocsiról, a tornácon kihámozták
                    magukat a bundákból, s amint beléptek az előszobába, ahol már akkor égett a
                    lámpa, két csinos, vidám, piros képű falusi pap sült ki belőlük.</p>
				<p>- Kisztihand, kezit csókolom - sustorékolt Mihály úr, s hatalmasan kezet csókolt
                    a fiatalasszonynak -, már tessen megbocsátani, de mink, falusi medvék így
                    vagyunk nevelve, hogy akkor rohanjuk meg a békés mézes házasokat, mikor
                    legjobban nem örülnek nekünk.</p>
				<p>- Mit gondol maga, mi nem örülünk a vendégnek? - mondta friss vidám hangon az
                    asszonyka.</p>
				<p>Az ura szeretettel nézett rá, amint kordiális módon rázta meg a vendég kezét.
                    Bájos asszony! Édes asszony! Milyen népszerű lesz urak és parasztok között! Két
                    kézzel kapja vele az ingyen ajándékot az égtől. Hol kapott pap valaha asszonyt,
                    aki minden helyzetben ilyen kitűnően feltalálja magát.</p>
				<p>Ő maga alig is jutott szóhoz, néma sereghajtó lett. Az asszony fogadta az urakat,
                    s bevezetve őket a szobába, egy perc alatt oly fesztelen hangulatot teremtett,
                    hogy azok úgy viselték magukat, mint otthon.</p>
				<p>Kitopogták a lábukból a szekér zsibbadtságát, le s fel járva, egymást
                    keresztezve, végig-végig a szobában, mint az falun szokás, közben nagy lármával
                    mondták el, hol járnak erre. Valami rossz tanító dolgában tartottak vizsgálatot,
                    a negyedik faluban.</p>
				<p>Kissé furcsa volt parasztos modoruk, nyers kifejezéseik, veres nyakuk s
                    önérzetes, tudatlan arcuk. Megérzett rajtuk, hogy a poharat gyakrabban
                    forgatják, mint a könyvet, s hogy a művelt társalgástól már előbb elszoktak,
                    mintsem belejöhettek volna. De frissek voltak, mint a mezei vadak, és
                    semmiségeken nagyokat tudtak kacagni.</p>
				<p>- Haj, nagyságos asszony! - kiáltotta Mihály úr olyan teli szájjal, ahogy a
                    komámasszonyt szokás mondani - fene cudar idő! de jó annak, akinek ilyen szép
                    lakása van. Á, még a tűz is ég itt! Ez má beszéd! No komám, Énók komám, most már
                    elismerem, hogy okosan tetted, hogy megházasodtál.</p>
				<p>Énók nem tudott hova lenni a csodálkozástól, hogy a felesége, akitől ezt sohasem
                    merte volna remélni, teljesen beletalálja magát a falusi modorba, s úgy
                    sürög-forog, hogy semmiféle papné sem tehetné különben. És milyen jól áll neki a
                    felkötött csinos fehér kötény, olyan szép, akárcsak egy szobalány! Elmosolyodott
                    erre a gondolatra, s eszébe jutott, mennyire imponált neki egy kis szobalány
                    valahol egy legációban... Isten tudja, tán még szebb így az asszony, mint mikor
                    olyan nagyúrias. Így bátrabban mer hozzá szólani maga a saját férje is.</p>
				<p>Csakugyan oda is settenkedik hozzá, s a fülébe súgja:</p>
				<p>- Jaj, de gyönyörű vagy te, kis cica!</p>
				<p>Az asszonyka kacagó piros arccal kacsint a szemébe, s játékosan meglegyinti az
                    arcát.</p>
				<p>- Hopp, hopp, úgy kell! Jó vót! - kiáltja Mihály úr, aki mindent ellesett, s
                    hozzátette: - ne is hagyja a nagyságos asszony! Meg kell pofozni a gazembert, ha
                    komiszkodik.</p>
				<p>Énók megcsóválja a fejét, kissé erős stílus, de mikor hallja a felesége szavát,
                    megnyugszik, s nem félti többé az asszonyka idegeit.</p>
				<p>- Meg hát! Látom, maga is attól pirosodott így meg!</p>
				<p>- Attul hát - kiáltja Mihály úr -, tyhő, az én feleségem nem érti a tréfát, a
                    szemem is kiszedné, ha mások előtt megcsókolnám!</p>
				<p>- Vagy maga hazudik, vagy a szeme! - mondja a háziasszonyka.</p>
				<p>Mindenki felnevet.</p>
				<p>- Hátszen - szólt Mihály úr -, míg fiatalabb házas voltam, sokszor meg is
                    próbáltam, de ma már nagy a békesség. Mán háromesztendős házas vagyok, már
                    nemigen jut az embernek eszébe afféle haszontalanság.</p>
				<p>- Ugyan mi kell maguknak háromesztendei házasság után?</p>
				<p>- Mi, nagyságos asszony? Mi? Bor meg pecsenye.</p>
				<p>- Szép!</p>
				<p>- Pég az úgy van!</p>
				<p>- Úgy van Barinkában, de nem lesz úgy Gáton! - mondja a másik tiszteletes, aki
                    valamivel csöndesebb és figyelmesebb volt.</p>
				<p>- Nem tudom! - szólt Ica, s bort tett az asztalra. - Három év múlva én is ott
                    fogok ülni a sarokban, és álmosan lesem, hogy az uram mikor áll fel az
                    asztaltól, a korhely cimborák közül.</p>
				<p>- Az én feleségem nem lesi azt! - szólt vigasztalóan Mihály úr, mint aki már
                    keresztülment az élet iskoláján.</p>
				<p>- Hát mit csinál? - kérdezte a kis papné.</p>
				<p>- Mit? Hát elmegy aludni, mikor itt az alvás ideje.</p>
				<p>Hatalmasat kacagott rajta.</p>
				<p>Énók felállott, a feleségéhez lépett, s gyöngéden megölelte, félkarral, feltűnés
                    nélkül.</p>
				<p>Ica felnézett rá, s a szemük összeragyogott.</p>
				<p>Megértették egymást, az ő viszonyuk sohasem fog így elparasztosodni.</p>
				<p>Így telt az idő hiábavaló beszélgetésekkel, míg egyszerre csak jelentette valaki,
                    hogy kész a vacsora.</p>
				<p>- De miféle terülj asztalkám van nálatok! - kiáltott Mihály. - Az én feleségem
                    csak jó gazdaasszony! Mert olyant én nem eszek sehol, mint űnálla! de ha ilyen
                    hirtelen vendég jön, van olyan lótás-futás, ugrálás, hogy az ember majd
                    megbolondul. Itt meg csak azt mondják, hogy készen van a vacsora, osztán tessék,
                    ennyi étel van felrakva, hogy elég vón egy seregnek.</p>
				<p>- Ahány ház, annyi szokás, nem tudja? - nevetett a kis háziasszony.</p>
				<p>- No, e jó szokás! Ezt koncédálom.</p>
				<p>Letelepedett az asztal mellé, fehér szalvétát kötött a nyakába, s szétnézett a
                    társaságon, hátradőlve a széken és két öklét fesztelenül felrakva az
                    asztalra.</p>
				<p>Ica mosolyogva nézte, s nagyon tetszett neki, hogy ilyen otthon érzik magukat a
                    vendégek nála.</p>
				<p>Énók szót alig szólt egész este. Csak hízott az örömtől, mert tudta, hogy az
                    egész traktusban híre lesz ennek a mai estének. Mert az az igazi próba, hogy
                    hogy állja meg a helyét a fiatalasszony a legelső napon, mikor váratlan
                    vendégek lepik meg. És ismerte Mihály urat, akinél nagyobb szájú ember nincsen
                    hét vármegyében. Ez úgy el fog mondani mindent apróra, mint a parancsolat.</p>
				<p>A bor is ízlett. A túrósgaluska felséges volt, a csirkepaprikás pedig olyan, hogy
                    a király konyháján olyant még nem is láttak.</p>
				<p>- No, mi csak jól jártunk, hogy erre tévedtünk - mondta Mihály úr, s még egyszer
                    szedett a csirkéből, “ha kipukkan is”! - Mert szó köztünk maradjon, nem is éppen
                    erre volt az utunk.</p>
				<p>- Úgy! Hisz ez annál szebb - szólt Ica -, akkor nem is a rút időnek köszönjük a
                    szerencsét, hanem a jó embereknek.</p>
				<p>- Biz igen! Hát nem tetszett észrevenni, nagyságos asszony, hogy pakliztam ki a
                    meghívást. Iszen ha én nem akartam vón beinvitáltatni magam, az én két lovam úgy
                    elrepített volna minket, hogy a porunk se marad itt. Mer olyan két lova nincsen
                    még egy papnak a traktusba.</p>
				<p>- Örülök neki, hogy az uram ilyen népszerű ember a kollégái közt.</p>
				<p>- A mán igaz, olyan ember, mint Pap Énók, olyan nincsen több az egyházmegyében.
                    Már eddig is valaki volt, de mióta megházasodott, azóta meg éppen gyöngye a
                    papságnak. Mert tetszik tudni, a pap csak akkor pap, mikor már papnét is hoz a
                    parókiára, addig csak amolyan lézengő ritter.</p>
				<p>- Jaj, de hát aztán ki tudja, beválik-e a papné? - mondta a háziasszonyka.</p>
				<p>- Beválik-e? - kurjantott Mihály úr. - Meghiszem azt! Ilyen papné nincs több
                    egész Magyarországon. Éljen a legszebb papné!</p>
				<p>Koccintottak, s fenékig itták a poharat.</p>
				<p>- Éljen a legügyesebb papné! - kiáltotta újra Mihály, s újra kiürítették a
                    poharakat.</p>
				<p>- Éljen a legderekabb papné! - rikkantott újra Mihály úr, és felállott, hogy
                    kissé már meg-megbicsakló nyelvvel a következő szónoklatot tartsa:</p>
				<p>- Uram, uram, Pap Énók uram, szállok az úrnak!</p>
				<p>- Halljuk! Halljuk! - mondták mindnyájan. A kis papné is azt mondta, hogy
                    halljuk, s igen örült hamis kis szíve mélyén, hogy hallani fog egy igazi,
                    hamisítatlan falusi dikciót, amiben nem is csalódott.</p>
				<p>- “Van a mezőkben egy kis állat, amely kis állat olyan kis állat, hogy azt muszáj
                    megnevezni annak, aki sikerült tósztot akar mondani! Hát én, kedves barátom,
                    sikerült tósztot akarok mondani, tehát megnevezem ezt a jeles kis állatot...
                    (Halljuk!) Ez az állat a nyúl. (Nevetés.) És hogy miért oly jeles ez a nyúl nevű
                    kis állat? (Halljuk!) Mert rövid a farka. (Kacagás.) Nos, tehát tisztelt kedves
                    barátom, még annál a rövid nyúlfarknál is rövidebb lesz az én beszédem.
                    (Nagyszerű.) Mert én, kedves barátom, csak annyit akarok mondani, hogy nincs a
                    magyar nyelvben olyan kedves szó, amely kifejezze, milyen kedves asszony a te
                    feleséged, nincs olyan büszke szó, amely kifejezze a te büszkeséged, nincs olyan
                    örvendő szó, amely kifejezze a mi örömünket, hogy ezt a te kedves büszkeségedet
                    megismertük. (Éljen! Éljen! Éljen! - ezt a háromszoros éljent részben a szónok,
                    részben a kolléga s részben ketten együtt kiáltották el.) Mindezeknek a
                    következménye pedig mi légyen, az légyen, hogy a gyertya nem arra való, hogy
                    véka alatt maradjon, hanem arra, hogy az egész társaságnak fényeskedjék. Tehát
                    azt jelzem és mondom és indítványozom, hogy az egész megye megismerhesse a te
                    kedves kis feleségedet, a nagy Magyarország legkülönb kis papnéját, az e téli
                    lelkészi értekezletet itt fogjuk tartani Gáton, itt, ebben a kedves kis lelkészi
                    paradicsomban, hogy végre annyi sok várakozás után egy igazi, vidám, meleg és
                    sikerült értekezlet is legyen már a megyében. És ezzel ürítem az én poharamat a
                    te kedves és aranyos és kitűnő kis feleségedre, a legderekabb papné
                    egészségére!”</p>
				<p>Énók a feleségére nézett. Az rendületlen arccal figyelt, s nem lehetett rajta
                    látni semmit. Ő a maga részéről tudta, hogy ez nagy siker és nagy kitüntetés,
                    azonban nem volt benne bizonyos, hogy a felesége is annak veszi-e.</p>
				<p>Egyelőre ő is vivátot kiáltott a szónoklat után, aztán a poharáért nyúlt, s azt
                    szerencsésen fel is borította.</p>
				<p>Nagy rémület fogta el, amikor a piros bor végigfutott a hófehér abroszon, s csak
                    kapkodott, mint a vízbefúló.</p>
				<p>- Nem baj, nem baj, szerencse! Hová dűlt? Ohohó! keresztelő lesz! - kiabált
                    Mihály pap.</p>
				<p>Az asszonyka hangosan nevetett és pironkodott.</p>
				<p>- Sót rá! Sót kell hinteni rá, nem látszik meg! - tanácsolta a hallgatag vendég,
                    s mindjárt rá is borította a sótartót, nem anélkül, hogy meglehetős mennyiségű
                    paprikát is ne hintsen az abroszra.</p>
				<p>De a jókedv nem csökkent mindaddig, amíg a csöndesebbik és kövérebbik papnak meg
                    nem jött az esze, s ki nem jelentette, hogy feljött odakint a hold, lehet
                    indulni.</p>
				<p>Sok bolondság jutott még eszükbe, míg arra került a sor, adomák, amelyeket kár
                    volt elmondani, viccek, amelyek edzett idegeknek valók voltak, s a fiatal
                    asszony, ha megmutatta, hogy ért a falusi emberek fogadásához, most
                    megmutathatta, hogy elég erős fenékig üríteni a poharat.</p>
				<p>Csak Énók volt kissé nyomott hangulatban. Restellte magát a kollégái miatt.
                    Sokallta a parasztságot, s szívesen elengedte volna már őket. Nagy keservesen
                    aztán eljött annak az ideje is.</p>
				<p>Előállott a szekér, s a papok felszedték nagy bundáikat, amelyekben medvéhez
                    inkább hasonlítottak, mint papokhoz.</p>
				<p>No, hál’ istennek, csakhogy már vége a borszagú cuppanós csókoknak, s fenn ülnek
                    a szekéren az urak.</p>
				<p>Még egy csomó harsány jó éjszakát, aztán kidöcög valahogy a bricska.</p>
				<p>Pap Énók félve fonta körül karjával a felesége derekát, s úgy tipegett vele
                    befelé, mint a bárány, akit a vágóhídra visznek. Nem tudta, mi vár rá
                    odabenn?</p>
			</div>
			<div type="chapter">
				<head>10</head>
				<p>Amint beléptek, az asztal le volt szedve, az ablakok kinyitva.</p>
				<p>Énóknak most tűnt fel legelőször, milyen nesztelenül végződik el náluk minden.
                    Mintha szellemek végeznék el a házi dolgot. Sokat ér a jó cseléd.</p>
				<p>- Jaj Istenem, teremtőm! - sóhajtott fel a fiatalasszony.</p>
				<p>Az ura gyöngéden megölelte s megcsókolta.</p>
				<p>Az asszony úgy taszította el, mint egy kis fúria.</p>
				<p>- Pfuj! - kiáltott rá - utálatos részeg.</p>
				<p>- Nem vagyok én részeg, babukám - próbálta elnevetni a dolgot a férj. - Hisz alig
                    ittam.</p>
				<p>- Ez magának alig? Pfuj!</p>
				<p>A férfi hallgatott, restellte magát, mintha csakugyan kár lett volna bort
                    kóstolni.</p>
				<p>- Istenem, istenem, hova süllyedtem! - kiáltott elkeseredetten az asszony.</p>
				<p>Az ura szokatlan meghökkenéssel hallotta a szót. Most nem jutott már eszébe
                    semmi, amivel máskor meg tudta magát nyugtatni. Erősen, élesen, szinte a testébe
                    vágott a sértés.</p>
				<p>- Micsoda nép közé keveredtem! Pfuj, büdös parasztok, undok korhelyek.</p>
				<p>- Lelkem...</p>
				<p>- Igaza volt Hilda néninek, hogy ha egy hétig köztük leszek, úgy elparasztosodom,
                    rám sem ismernek többet.</p>
				<p>A férj elkomolyodva és szomorú arccal nézett rá. Az asszonyka dühösen pattogva
                    folytatta, s a szeme izzó tűzben égett.</p>
				<p>- Sohasem hittem, hogy ekkora áldozatot hozzak a vak szerelemnek. Tavaly ilyenkor
                    Nápolyban voltam apikával, most meg itt vagyok a disznók közt a sárban.</p>
				<p>Az embert mintha villám sújtotta volna. Elsápadt, s az egész teste remegni
                    kezdett.</p>
				<p>- Édes - mondta színtelen hangon -, neked azt tudnod kellett, én azt előre
                    megmondtam, hogy a papi állás szerény, de tisztességes élettel jár...</p>
				<p>- Tisztességes! Ez a tisztesség! Egy hete vagyok itt, már ilyen megaláztatások!
                    Hogy mernek utcai korhelyek betolakodni hozzám, az én házamba? Hogy?</p>
				<p>- Én hívtam meg őket - mondta fakó hangon a férj.</p>
				<p>- Igen! Te hívtad meg hozzám azt a papi csordát is? A nagyszerű “lelkészi
                    értekezletet!” Micsoda szemtelenség az, a más nyakára egy gyülevész
                    vendégsereget rászabadítani!</p>
				<p>- Ez itt így szokás!</p>
				<p>- Éhesek, koldusok. Mert egy se meri meghívni a tisztelt bandát, mert biztosan
                    felfalnak egy félévi papi fizetést. Azért muszáj így vetni ki, hogy kihez
                    menjenek. De tudom, én nem leszek itt akkor! Mert én elutazom, külföldre, vagy a
                    Tátrába! Úgysem voltam még ott télen! Gondoltam, majd asszony koromban...</p>
				<p>- Édes, az én fizetésemből nem lehet a Tátrában telelni.</p>
				<p>- Mi közöm nekem a maga fizetéséhez. Majd kérek apikától.</p>
				<p>A férfi sápadt volt és szörnyen komor. Egyszerre megrendült a bizalma a
                    feleségében. Nem! Lehetetlen az, hogy ők összetörődjenek. Hogyan értesse meg
                    ezzel az elkényeztetett teremtéssel, hogy kell élnie egy falusi papnénak?
                    Szomorú kísérlet! Ha a paradicsommadár túzokok közé kerül, hogy él velük?</p>
				<p>- Mit várhatok a jövőben? - kesergett az asszony - ha már most sem tud megkímélni
                    fokhagymás parasztasszonyoktól?</p>
				<p>- Hát mit kellett volna tennem? - nyögte a pap.</p>
				<p>- Azt mondani neki, hogy menjen a konyhába. Majd kiszól a nagyságos asszony is
                    egy percre. Vagy azt sem, mert mi közöm nekem hozzá. Nem akarok én napszámost
                    fogadni. A nagyságos asszonynak migrénje van.</p>
				<p>- Óh, lelkem!</p>
				<p>- Nagyságos asszony!? Az! Akinek az ura falusi korhelyekkel tegeződik, és bort
                    önt az asztalra. Disznó! És egy ilyen ember az én férjem! El kell süllyednem a
                    szégyentől.</p>
				<p>A fiatal pap ijedten azt mondta magában, hogy az asszonyka elvesztette az
                    eszét.</p>
				<p>- Meg fogok innen szökni, még az idén! - Thorsa Ábrissal! - fulladozott az
                    asszony.</p>
				<p>Az ember felhördült, s vállon ragadta. Izmos ujjai egy pillanatig belevágódtak a
                    puha, formás női karba, aztán rögtön kitágultak. Abban a mozdulatban már
                    legyőzte őt a saját óriási testi felsőbbsége. Szinte úgy tetszett, hogy
                    megroppan visszaszorított erejétől. Indulatát nem tudta kire önteni. Annál
                    rémesebb volt a felindulása. Öklét homlokára szorította, s feltárult előtte egy
                    keserves élet képe: a szegény falusi pap mellett a méltóságos dáma, aki örökös
                    kétségbeesésben és elégedetlenségben fogja tölteni életét.</p>
				<p>- Hát akkor miért jöttél hozzám, ha jobban szereted az úri életet, mint engemet?
                    - hörögte.</p>
				<p>Az asszonyka értetlenül, kicsinylő csodálkozással nézte végig a férfit.</p>
				<p>- Te esztelen! - kiáltott az ember torkaszakadtából. S úgy nézett rá haraggal,
                    keserűséggel, szívfájdalommal.</p>
				<p>Az asszonyka ijedten hátrált az őrült tekintet elől, s egy perc múlva ideges
                    sírásra fakadt.</p>
				<p>- Ez a szerelem - zokogta tördelve -, ez a szerelem! Hát faljon fel! Vadállat!
                    Eddig tartott a szerelem! Eddig bírta ki. Nagy szerelem! Jaj, mama, mama,
                    megmondta nekem a mama.</p>
				<p>És olyan szívszaggatva kezdett sírni, hogy a férfi elfacsarodott szívvel tért
                    magához. Rájött, micsoda őrültséget tett. Egy ilyen gyöngéd kis teremtést úgy
                    megijeszteni. Bűnbánat fogta el.</p>
				<p>- Édes, édes, drágám, imádott, kedves kis feleségem, mindenem, drágám! Ne
                    haragudj, ne haragudj!</p>
				<p>- Így tud rám rivallni! Ez a szerelem! Ezt érdemlem én a nagy áldozatért!</p>
				<p>A férfinak ettől az utolsó szótól megint a fejébe ment a vér.</p>
				<p>- Micsoda áldozat? Mit áldoztál?? Azt, hogy itt vagy és elégedetlen vagy, és a
                    szememre hányod? Ez az áldozat! Nem az, ha valaki tűr és szenved és hallgat,
                    mint én!...</p>
				<p>Újra belátta, micsoda őrültségeket beszél már megint? Mit tűr ő? Mit szenved? Mit
                    hallgat el?</p>
				<p>- Nem többet, soha többet, ha akármi történik is, többet nem bántalak! - hörögte,
                    s a fejébe tóduló vértől majd ledobbant.</p>
				<p>Az asszonyka egy percig hallgatott, félt, hogy az ura hirtelen megőrül, és őt
                    széttépi, amikor látta, hogy nem, visszakapta a bátorságát.</p>
				<p>- Szép élet. Egy félbolonddal. Úgy gyűlölöm, de úgy gyűlölöm. Megvetem! Tudja!
                    Megvetem magát! Nem bánnám, ha most itt rögtön valami borzasztó dolog történne,
                    ha berontana két farkas, és széttépné.</p>
				<p>A férfi erre a váratlan óhajra hirtelen felkacagott.</p>
				<p>De az asszonyka annál dühösebben toporzékolt.</p>
				<p>- Csak nevessen, hitvány ember. Erre kell magának feleség, hogy legyen, akin
                    szabadon kitölthesse kéjvágyát és dühöngését.</p>
				<p>A férfi újra kacagott.</p>
				<p>- Igazán megérdemelnéd, hogy megverjelek! - mondta aztán nyugodtan.</p>
				<p>- Próbálja meg! Csak azt próbálja meg!</p>
				<p>De a pap egy hosszú pillanatnyi hozzákészülés után sem merte megpróbálni.</p>
				<p>Ahelyett ölbe kapta az asszonyt, s minden rúgkapálása ellenére is bevitte a másik
                    szobába, ahol is szépen lefektette a megvetett ágyra.</p>
				<p>Az asszonyka elnyúlt az ágyon, belefojtotta az arcát a puha párnákba, s görcsösen
                    zokogott.</p>
				<p>A férfi azzal a kényelmetlenséggel nézett rá, amelyben az is benne volt, hogy
                    mégis unalmas dolog a csikószelídítés.</p>
				<p>- Nyomorult! - ugrott fel hirtelen az asszony. - Micsoda elégtételt ad nekem
                    ezért a gazságért?</p>
				<p>Oly bájos volt, hogy meg lehetett volna enni. Ott térdelt az ágyon s arca éppen
                    egyvonalban volt az ura szemével. Két apró öklét összeszorította, s nem lehetett
                    tudni, nem ugrik-e a következő pillanatban az embere szemének, hogy kivegye,
                    mint egy megmérgesedett macska.</p>
				<p>Pap Énók rajtafelejtette a pillantását, s elfelejtett válaszolni.</p>
				<p>- Micsoda elégtételt? - folytatta az asszony. - Ha elevenen megsütnék, az sem
                    volna elég! Ilyen gazságért az egész férfinemet fel kellene akasztani!... Hogy
                    mert hozzám nyúlni, nyomorult?... Mit vigyorog?</p>
				<p>Tass.</p>
				<p>Egy pofon csattant el a férfi arcán. Nagyon odaillett.</p>
				<p>De a gömbölyű arc a pofon után méltóságos lett. A férj kiegyenesedett, mint egy
                    szálfa, s villámló szemmel nézett az asszonyra.</p>
				<p>Abban a pillanatban, ahogy épp kinyitotta a száját, hogy valami ünnepélyes szóval
                    riasszon rá a vakmerő asszonyra, pacs, újra elcsattant egy pofon ugyanazon az
                    arcán, amelyiken az elébb.</p>
				<p>Ennek az újabb pofonnak azonban az a váratlan hatása lett, hogy az asszonyka
                    megijedt tőle, és lecsapta magát az ágyra, a férfi pedig egy hosszú pillanatig
                    tartó elámulás után arra gondolt, hogy itt a kigázolás a hínárból!</p>
				<p>- Édes - mondta csöndesen -, édes.</p>
				<p>Semmi válasz.</p>
				<p>Az arca égett, s rászorította a tenyerét.</p>
				<p>- Édes!</p>
				<p>Az asszony ott feküdt az ágyon, s a fejét beledugta a párnába.</p>
				<p>- Drágám...</p>
				<p>Semmi válasz.</p>
				<p>- Csak nagy szamár is vagyok én. Az már igaz, hogy nagy szamár vagyok.</p>
				<p>Erre az asszony hatalmasan felkacagva felült.</p>
				<p>Odaült az ágy közepébe, keresztülfogta térdét a két karjával, úgy kacagott. A
                    szeme kicsire húzódott össze, s fuldoklott a kacagástól.</p>
				<p>Az ura meg volt rökönyödve, s nem mert kacagni. Már annyit megtanult, hogy ha ő
                    is nevetne, akkor az asszony újra elkomolyodnék. Ezért hát oly szomorú arcot
                    vágott, amilyet csak tudott.</p>
				<p>- Édes!</p>
				<p>- Csitt, csatt!</p>
				<p>Az asszonyka két apró kezével mind a két oldalról megpofozta az urát. De már nem
                    erősen. Ezek olyan vigasztaló pofonocskák voltak.</p>
				<p>- No, no, nono! - mondta gyöngéden. - Nem kell ijedezni! Csak kellett elégtételt
                    szerezni a megsértett női nemnek!</p>
				<p>Az ura letérdepelt az ágy elé, s kezet csókolt a kis házi sárkánynak. Magában
                    pedig azt gondolta, hogy hál’ istennek, csakhogy elmúlt a zivatar! “De most már
                    jó lesz ügyeskedni, hogy el ne rontsam, ami így magától az ölembe pottyant.”</p>
				<p>Ica asszony most már nagy szelíden rápörkölt az urára.</p>
				<p>- Most könnyen szabadulsz, nyomorult! De még egyszer haragíts meg, akkor
                    felakasztalak.</p>
				<p>- Soha, soha - mondta a férj, s bűntudattal nézett a felesége szemébe. Magában
                    pedig azt gondolta, hogy ezután úgy fog hazudni, ahogy jólesik, soha igazat
                    többet nem mond, mindent ráhagy, legyen úgy, ahogy az asszony akarja. Lám,
                    milyen hiábavaló szószaporítás volt ez az egész csevegés, hiszen az a felhányt
                    parasztasszony is, a legyalázott rossz korhelyek is (az ördög hozta ide őket),
                    mind csupa jó emlékkel mentek el! S az a fő! Nem tesz rosszat az asszonyka! Hát
                    az ilyen apró szeszélyeit ne tűrje el? Inkább így négy fal közt tombolja ki
                    magát, ha már arra szüksége van az asszonyi természetnek, mint idegenek előtt!
                    Ennyi szórakozása se legyen az ő asszonyának! Óh, de nagy szamár is vagyok
                    én.</p>
				<p>Egy rövid pillanat alatt futott ez mind végig az eszében, s azalatt merően és
                    egyre szerelmesebben néztek egymás szemébe.</p>
				<p>- Soha, soha! - ismételte a férj, s a hangja egyúttal azt a régebbi
                    sohát is megéreztette.</p>
				<p>- Csak ne álnokoskodnál! - mondta gügyögve az asszony -, mintha nem tudnám, mit
                    gondolsz!</p>
				<p>- Ugyan mit, no?</p>
				<p>- Mit? Azt, hogy az ördög vigyen el engem a nyakadról... De próbálj csak rám
                    unni! akármit is csinálok! majd meglátod, mi lesz!...</p>
				<p>A férjuram nem akart látni semmit, belefúrta az arcát, s betakarta a szemét az
                    asszonyka puha blúzocskájába, úgy, hogy a kis nő csiklandósan, jólesően
                    felkacagott.</p>
			</div>
			<div type="chapter">
				<head>11</head>
				<p>A hó igen késett.</p>
				<p>November is elmúlt, december is itt volt, mégsem jött a fehér világ, fehér
                    virág.</p>
				<p>Az asszonyka most töltötte az első egész esztendőt falun, s már borzasztóan
                    megunta a kopottságot. Szinte idegesen követelte már az urától a havat, úgy-úgy
                    megtámadta érte, mintha ő sikkasztotta volna el.</p>
				<p>A hótalan világban aztán minduntalan neki “jött fel a hava”, s úgy látszott, a
                    mézes napok boldog pörpatvarai sohasem múlnak már el.</p>
				<p>Ez a pár hónap különben roppant gyorsan és nagyon szépen telt el. Az asszonyka
                    ugyan még mindig ideiglenesnek érezte a helyzetét, s titokban egyre várta, hogy
                    na, most már itt az ideje a felébredésnek, de azért minden érdekelte, ami
                    körülötte volt, s a kíváncsisága illesztette be a környezetébe. A parasztokat
                    sorra ismerte már, s valamennyinek tudta a legkisebb baját is. Népszerű is volt
                    nagyon s nem emlegették már, csak a “galamb papné”-nak. Az is volt, csakugyan
                    az, egy kis piros csőrű, turbékoló, duzmaszkodó, begyes fehér galamb. A ruháit
                    hazulról kapta, Pestről, s mindig olyan volt, mint egy mennyországi, vagy
                    legalábbis színpadi tünemény.</p>
				<p>Ősz elején roppant szerencsétlenség érte őket. Nagy beteg lett Zsuzsa, a
                    cselédjük, a titkos angyal, aki mindent elintézett, s paradicsommá tette a
                    mézesheteket. Először azt hitték, vége a világnak, az asszony meg volt rémülve,
                    letelegrafáltatta a mamát. De a mama nem jött! Még ilyen rettentő csapás sem
                    másította meg az elhatározását. Ugyanis fogadást tett, hogy soha életében nem
                    fogja megnézni, milyen nyomorúságban él a leánya, hova süllyedt az ő szerelmes
                    gyermeke.</p>
				<p>A kis galamb papné most jött rá tulajdonképpen, mit jelent egy gyermekre a mama.
                    De tudja isten, a Zsuzsinak nagyobb híját érezte, mint a mamának.</p>
				<p>Sajnos, bele kellett nyugodni a változhatatlanba. Zsuzsiért eljött az
                    asszonylánya és kijelentette, hogy az anyját viszi, nem is engedi vissza, mert
                    nála is elkel egy dolgos öregasszony. Úgyis akármennyit keres az öreg, mind
                    azokra a bitang fiaira köti. De ha nála van, akkor biztos, hogy csak neki
                    dolgozik.</p>
				<p>A kicsi asszonynak most nyílt meg a szeme előtt a keserves, nagy, nehéz élet.
                    Mikor az első napot töltötte a hideg konyhában, azt hitte, a szíve szakad meg
                    fájdalmában.</p>
				<p>Az ura aztán addig szaladt, míg a szomszéd faluban egy másik Zsuzsit nem kapott.
                    Ez el is jött, de micsoda Zsuzsi volt ez a régihez képest! Vétek volt az a név
                    neki. Mindjárt első nap kisült, hogy hírét sem hallotta a parfait-nak. S nem tud
                    egyebet főzni, csak lencsét, babot, borsót, kolompért, szűretlen húslevest. Az
                    ebédjét sűrű könnyhullatások közt ették meg, de megették, mert már akkor három
                    napja éltek rántottán és zsíros pirítóson. Ezt a két, ételnek nem nevezhető
                    rettenetességet Énók igen kitűnően tudta csinálni! Ennyi életrevalóságot tanult
                    diákkorában.</p>
				<p>Egy heti kínszenvedés után rájöttek, hogy a stafírungba szakácskönyv is volt
                    becsomagolva, s abból az asszonyka kinézett valami ételt, amihez nem kellett
                    fokhagyma, mert a második Zsuzsi, a nyomorult, csak olyan ételeket tudott
                    kotyvasztani, amihez okvetlen fokhagyma kellett. Ezt megcsinálták együtt.
                    Sikerült! Erre megjött a kis papné kedve a főzéshez, s másnap egész nap
                    dolgozott: végy egy szelet bélszínt... Az ám, de hol lehet bélszínt venni!
                    Énóknak szaladnia kellett a városba. A kocsibér két forint volt, a bélszín
                    három, mert meg kellett venni az egész darabot, s mikor hazajött, akkor állott
                    elébe az asszony azzal, hogy menjen vissza, de gyorsan, mert nincs semmi
                    fűszer!</p>
				<p>Gyönyörű idők voltak azok.</p>
				<p>Hanem az igaz, hogy minden étel sikerült. Egy sem romlott el, mind ehető volt.
                    Sőt mi több, Énók megesküdött, hogy soha életében olyan jó ételt nem evett.
                    Pedig ő a konviktusban borzasztóan el lehetett kényeztetve. Ahol, mint közben
                    elmesélgette, olyan ételeket ettek, hogy ha a kását a falhoz csapták,
                    odaragadt.</p>
				<p>Egy hét alatt annyi szükséges konyhai holmit vásároltak össze a szakácskönyv
                    útbaigazítása után, hogy ki kellett venni száz forintot az Ica
                    takarékkönyvéből.</p>
				<p>Énók úgy asszisztált, mint egy hivatásos kukta. Mennyi fát vágott! Mennyi vizet
                    húzott! Mert a cselédnek folyton ott kellett állania az asszonya háta megett,
                    hogy tanuljon! S kéznél legyen, ha kell. Jaj, de legalább mennyit tanult! Mikor
                    elment, annyit sem tudott, mint mikor jött.</p>
				<p>Az asszonyka meg volt lepve, mikor a lány azt mondta, hogy elmegy. Még ezt sem
                    próbálta, hogy őt otthagyja a cseléd. Bezzeg a harmadik Zsuzsi már minden órában
                    meghallotta, hogy elkergetlek!</p>
				<p>Mert harmadik Zsuzsi is került. Ez sokkal különb volt, mint a második: nem
                    feleselt. Hanem ahelyett, ha magában maradt, mindig járt a szája. Úgy
                    beszélgetett a tűzfogóval, a lábasokkal meg a seprűvel, mintha eleven lények
                    lettek volna; úgy tett, mint az egyszeri pap, aki a fazekaknak prédikált.</p>
				<p>Eltelt az ősz, megjött a tél. Csak akkor vette észre az asszony, hogy idő múlt.
                    Egyszerre eltűnt a jókedve. Fázott, csapzott kedvű lett, unta a hótalan világot,
                    amely mindennek csak a vázát mutatta, nem találta helyét.</p>
				<p>A mai nap különösen nagyon szürkén virradt.</p>
				<p>Az asszonyka szótlanul ébredt, maznán szedte rendbe magát, hátrakötötte babos
                    kendővel a fejét, s takarított. Az ura látva, hogy egész reggel nem szól hozzá,
                    leült az íróasztala mellé, sürgős hivatalos ügyei voltak, amiket már el kellene
                    intézni, de az asszonyka nem engedett neki egy percnyi időt sem.</p>
				<p>Amint éppen elrendezte maga előtt a papírokat, hogy a többhetes postán
                    eligazodjon, az asszonyka odaszól:</p>
				<p>- Széttépem!</p>
				<p>A férfi kényszeredetten nevetett.</p>
				<p>- De ha muszáj, édes.</p>
				<p>- Jól van, csak bújjon bele azokba a büdös papirosokba. Én itt cseléd vagyok,
                    maga meg szórakozik.</p>
				<p>- Dehogy...</p>
				<p>Az asszony csaknem sírva fordult el.</p>
				<p>- Bezzeg nem kellett a rongy papirosa, mikor még szerelmes volt. Akkor el tudott
                    velem lenni. Most már azt sem bánja, ha akármi van velem. Ugye, nem jön
                    megcsókolni? Ugye, nem? Ez egy szerelmes férj. Azelőtt minden percet sajnált,
                    amikor csak egy lépésnyire ment is tőlem...</p>
				<p>Oly őszintén panaszkodik, annyira meggyőződésből beszél! Az ember azt gondolja
                    magában, bizony bolondság volt úgy elkényeztetnem!... Felállt, s eltaszítja maga
                    elől a papírokat. Odamegy az asszonyhoz. Megöleli, megcsókolja. A felesége
                    elhárítja:</p>
				<p>- Ugyan ne affektáljon; nem szeretem, ha valaki mást mutat, mint amit érez.</p>
				<p>Az ember nevet, s a csókoktól újabb csókokra kap gusztust.</p>
				<p>- De drágám, gyere, ülj mellém...</p>
				<p>- Ugyan ne hízelegjen, kétszínű, álnok!</p>
				<p>- Nem hízelgek!</p>
				<p>- Hát tűr még egy kicsit?</p>
				<p>- Imádlak!</p>
				<p>Az asszonyka meg van sértve, mert a hangban tréfát érez, komédiázást.</p>
				<p>- Ezt így tudja mondani? Szégyen!</p>
				<p>- De babukám! Hát hiszen nem várod talán, hogy reggeli takarítás közben szaladjak
                    most hozzád, hogy megvalljam, mennyire imádlak.</p>
				<p>- De várom, de éppen azt várom! Mégiscsak csúfság, hogy én az ő kedvéért lettem
                    utolsó szolgálóvá, s most már utál, mikor reggeli pongyolában lát, ahelyett,
                    hogy még a körmömet is csókolná, amiért ilyen piszkos őmiatta!...</p>
				<p>- Óh, kicsikém, mennyire félreértesz!</p>
				<p>Átkapja, magához szorítja, s a száját csókolja, hogy ne tudjon beszélni. És
                    közben azt gondolja, hogy mi lesz ennek a vége? Borzasztó, milyen telhetetlen az
                    asszony, egy percnyi szabadság nincs mellette. Mégiscsak terhes ez. És örökké
                    hazudni a rajongást, a frisseséget... És csókolja, csókolja, de a csókja nem
                    tüzes, nem heveskedő, nem tapadó, hanem dühös.</p>
				<p>S mennyire érzi ezt az asszony! Pityeregve bontakozik ki.</p>
				<p>- Unalom az egész élet! Halálra kell unni magamat! Ez mulattasson engemet? Ilyen
                    hízelgés, ami nem szívből jön? Látom én, hogy már megunt, és sokkal szívesebben
                    volna a rongyos papirosai közt, mint velem. Nem is tud már velem mit beszélni.
                    De volna csak itt valaki, tudom megnyílna a szája. Olyankor nem hallani mást,
                    csak az ő hangját.</p>
				<p>- De lelkem, nem arról beszélnék, amiről teveled. Hát beszéljek neked a
                    politikáról.</p>
				<p>- Nem bánom... beszéljen... nem is tud egyébről beszélni, csak a politikáról.
                    Mindenféle szamárság kedvesebb magának, mint az, ami engem érdekel.</p>
				<p>- De kedves kis galambom, értsd meg egyszer, lelkem, hogy neked minden, de minden
                    megvan, ami kell, hogy azt a tevékenységet kielégítsd, ami benned van, de nekem
                    nincs módom rá. Nekem nem lehet elég annyi, ami neked elég, mert nem asszony
                    vagyok, hanem férfi.</p>
				<p>- Ugyan ne prédikáljon nekem - mondta az asszony, aki nem is figyelt, s csak az
                    utolsó mondatot értette meg. - De sokszor a szememre hányja, hogy férfi. Miért
                    vett el, ha annyira unja velem az életet? Nem is fog ez sokáig tartani.
                    Megmondta a mama, de igaza is volt benne. A nagy szerelem kihalt, a szenvedély
                    lehűlt, most aztán annál rosszabb!</p>
				<p>- A mama is beszélhetett volna okosabbat.</p>
				<p>- Hallja, ne sértegesse a mamát.</p>
				<p>- Ugyan, hát ne keserítsen el engem, hogy ennyire emlékszel arra az okosságra,
                    amit ő mondott, azokat meg, amiket én mondok, nem is hallod.</p>
				<p>- Gorombáskodni tud! - görbíti le a száját az asszonyka; azzal kimegy, mert
                    eszébe jut, hogy vajon feltette-e már a konyhában a húst a Zsuzsi? Mert az,
                    amilyen haszontalan, kitelik tőle, hogy még most sem tette fel. Sok baja is van
                    egy asszonynak, csak a méreg eszi, akárhová néz. Úgy kell harcolni az urával is,
                    a cseléddel is, mint az ellenséggel.</p>
			</div>
			<div type="chapter">
				<head>12</head>
				<p>A konyhában nagyszerűen sült-főtt az étel. Zsuzsi, a szolgáló, okulva a hatalmas
                    leckéken, csak éppen felrakta, amit rendeletben kapott, s felé sem nézett. Azért
                    tűz a tűz, hogy égjen, s azért víz a víz, hogy forrjon. Ellenben annál több
                    előadást tartott a konyhának.</p>
				<p>- Én nem nyúlok hozzád - mondta a fazéknak - ha a lyukra teszlek: elég, ha
                    lehúzlak: eláll... Csak az Isten tudna itt főzni... Na, te szemtelen - kiált rá
                    egyszerre a mosogatórongyra. - Már megint itt vagy láb alatt? Itt a helyed?
                    Nézze meg az ember, kifújjam a tüdőmet? - Ezzel helyére teszi a mosogatót. Aztán
                    az asszonya modorát utánozva folytatja a seprű előtt: - Hát te gyalázatos,
                    eltűröd a szemetet? Nem szúrja ki a szemed? Nem, ha olyan volna, mint a szőllősi
                    hegy! Nem tudod, hogy egy tiszta lánynak százszor ki kell seperni a konyhát egy
                    nap? Nem vagy már kisbaba, hogy mindent a szádba kelljen rágni, még ilyen
                    semmiséget is. De én kifújhatom a tüdőmet...</p>
				<p>Elhallgatott, mert meghallotta, hogy odabenn nyílik az ajtó.</p>
				<p>- Jaj, ne csinálj olyan nagy port, Zsuzsi, az Isten áldjon meg, ne csinálj olyan
                    nagy port! - lép be a tiszteletes asszony. - Mert mindjárt kikergetlek a
                    konyhából. Hányszor mondjam még, hogy főzéskor, mikor mindig tele van fedetlen
                    edénnyel a konyha, nem szabad seperni. Van itt szemét, te! Fogd meg azt a
                    seprűt, egy-két húzással seperd össze, oszt megvan. Én sose tanultam, mégis
                    tudom, de te, aki rászülettél, mindig abba voltál, nem tudod. Nem vagy talán
                    kisbaba, hogy mindent a szádba kelljen rágni.</p>
				<p>Megnézi az edényeket. Belenéz a tűzbe.</p>
				<p>- No látod, ami jó, arra nem szólok. Csakhogy egyszer mégis vigyáztál valamire.
                    Hisz örül az ember, ha megdicsérheti a cselédet. A tűz is jó, a forrás is
                    rendes. Ilyenkor nem szólok, nekem is jobb, neked is.</p>
				<p>A tiszteletes asszony ekkor valami rejtelmes szakácsnői siker kedvéért át akarja
                    tenni az egyik fazekat a hátulsó lyukról az elsőre s körülnéz.</p>
				<p>- Hol van már az a rongy? Már ezerszer megmondtam, hogy ilyenkor kéznél legyen
                    valami rongy mindig. Most tettem magam egyet kézügybe, már sehol sincs.</p>
				<p>- A helyére tettem.</p>
				<p>- Na, ez hallatlan; hát csakugyan meg akarsz bolondítaní? Mindent eldugni,
                    mindent, de mindent! Add már ide gyorsan, ne kelljen a tüdőmet kifújni!</p>
				<p>A rendetlen Zsuzsi előadja a rongyot, s a galamb papné mérsékeli magát, szó
                    nélkül átcseréli az edényeket és méltóságosan kimegy.</p>
				<p>Az ajtóban vissza sem fordul, úgy mondja:</p>
				<p>- Aztán gondod legyen mindenre!</p>
			</div>
			<div type="chapter">
				<head>13</head>
				<p>A papné kiment az udvarra. Csak éppen kinézett.</p>
				<p>Hideg volt nagyon, kész téli hideg. Az ég teljesen beborítva, ólomszürke
                    fellegekkel, mint már napok óta. Az asszonyka fázósan húzta össze magát,
                    megfázott, de azért kinn maradt. Nézte, mereven, gyökeres csökönyösséggel nézte
                    a szomorú kertet, a csupasz elbarnult vesszőket, a kopasz fákat. Úgy meredt
                    minden, mint a csontváz. S a váz rút, rút. Csak az a kis libegő dísz szép az
                    életben.</p>
				<p>Az asszonyka megállott a tornácon, ez is megvénült. A szőlő indái földbe vannak
                    ásva. Az eresztartó gerendákon a festék lepattogzott, lekopott. Látszik, hogy az
                    építők idétlen görbe ágasokat állítottak be. A lécezés elvásott, elnyűtt. A szél
                    cudarul járta a puszta, tágas, barátságtalan helyet. Olyan szegény, színtelen,
                    minden olyan holtravált! Az utcára ráfagyott a kóró, a szalmaszemét, a trágya: a
                    föld, a felvágott sár úgy öröködött meg, ahogy az utolsó marhahajtás hagyta
                    rajta a kettős csapásokat. A kis házak árvák, roppant szegények, a templom még
                    kietlenebb, mint máskor, esőtől piszkosra mosott falaival, merev formájával,
                    apró vakablakaival.</p>
				<p>S ő most csak ilyeneket lát itt.</p>
				<p>Az ura bent nem dolgozott, hanem magában dúlt-fúlt, s amint az ablakon
                    ki-kinézett, ijedten vette észre a feleségét. Megzörgette a ablakot, Ica asszony
                    odanézett, s meglátta, hogy az ablak is ócska, rom. Oly szegény. Minden oly
                    szegény.</p>
				<p>Milyen más volt ez a ház, mikor először látta!</p>
				<p>Lomb, lomb mindenfelé. Sűrű, gazdag, üdeszínű zöld világ; a kis házak
                    barátságosan nevettek rá hunyori szemükkel a rengeteg zöld lomb közül; az út
                    szélén libák pipiskedtek a pázsiton, s ezen az ablakon frissen festett zöld
                    zsalu volt.</p>
				<p>Ez a szerelem, a zsalut befestették a lakodalomra, de a téli ablakokat!... hisz
                    akkorra már úgyis vénasszony lesz a menyasszony!</p>
				<p>Nagy léptekkel jött a férje. Sietve; finom, puha, óriási kendőt hozott. Ez az
                    egyetlen úri dolog. Ez is hazulról való!... Pestről.</p>
				<p>Milyen őszi alak maga az ember is! Vastag cipője, vékony vásott ruhája... rövid
                    az ujja, diákkori, elviselt. Takarékosságból hordja. Keze-lába lóg, s úgy
                    süvölt róla a szürkeség, a szegénység... Borotválatlan, borzas bajszú, gallérja
                    nincs. Úristen, hova jutottunk, még a mosolygása is olyan fáradt, őszies...</p>
				<p>- Nem fagytál meg, lelkem?</p>
				<p>- Eh.</p>
				<p>De azért nem bánja, hogy ölbe kapja az ura, s beviszi a szobába. A ringató
                    karokon, a meleg szobában rögtön nagy bágyadtság fogja el, s amint a férje
                    leteszi a díványra, abban a percben el is alszik.</p>
				<p>Csak akkor ébred fel, mikor jön a cseléd, s nagy csikordulással nyitja be az
                    ajtót.</p>
				<p>- Lehet már teríteni?</p>
				<p>A pap dühösen néz rá, s kikergeti a szemével, hogy ne zavarja az alvót; de mire
                    visszafordul, akkorra az asszonyka úgy tápászkodik már felfelé, mint a lusta
                    cica.</p>
				<p>A férfi mosolyogva nézi a bájos ügyetlenkedést, az asszonyka álmos közönyösséggel
                    bámészkodik a szeme közé.</p>
				<p>Nincs már tréfakedve.</p>
				<p>Az ablakra néz, s nyitva marad szeme-szája. Aztán megdörzsöli a szemét s újra
                    bámul.</p>
				<p>- Hó! - suttogja boldogan.</p>
				<p>- Esik a hó! - kiáltja a férfi is. Mióta a felesége aludt, egy percre sem fordult
                    el tőle, folyton nézte szép kis arcát, s rajta gondolkozott. Ezen a primitíven
                    szövevényes jellemen, amelyen nem tud eligazodni, nem tud, mert nem akar soha
                    rosszat látni a mélyén, csak azokat a nemes jellemvonásokat, amelyeket olyan
                    jólesik abba beleképzelni, akiket szeretünk.</p>
				<p>Együtt ugrottak fel és szaladtak az ablakhoz.</p>
				<p>Ritka, nagy pelyhekben szállongva, néhol ökölnyi csomókban, másutt ritkára
                    szitálva szállongott a hó. Lélek, virág ereszkedett a földre, s egyszeriben
                    megszépítette azt.</p>
				<p>A hóesés mind sűrűbb lett, egész ködfátyolképpé vált. Az út gödrei szépen
                    beteltek, hófehér szőnyeggel leborítva, angyalok útjává lett a marhacsapás.</p>
				<p>Az asszonyka sóhajtva szólt:</p>
				<p>- Vajon micsoda mesebeli királyfinak terítenek szőnyeget az angyalok?...</p>
				<p>A férje mögötte állott, és átölelte a derekát. Amint így előrenéztek, mind a
                    kettőjükön valami várakozás vett erőt. Mintha valami nagyúr bevonulását lesnék
                    az ablak páholyából.</p>
				<p>Soká állottak némán, és megnőtt, kinőtt előttük a mese.</p>
				<p>Jön valaki. Jön a királyfi. De miért jön? Ki jön? Az mindegy Jön! Jön!</p>
				<p>- Ej, de várat magára! - szólt az asszonyka, s nevettek.</p>
				<p>- Lovon jön? - kérdezte később.</p>
				<p>- Lovon! - mondta a férje. - Vasderes paripán.</p>
				<p>Újra hallgattak. Az utca néptelen volt, semmi jele, hogy földi emberek profán
                    tanyái vannak a közelben.</p>
				<p>- Csak jönne már! - türelmetlenkedett az asszonyka.</p>
				<p>Csendesen nevettek, és áhítatosan nézték a hóesést.</p>
				<p>És egyszerre csak, pedig akkor éppen nem is várták, megjelent a tündérherceg.</p>
				<p>Vasderes lovon ült, vadászruhában volt, s a hó furcsa prémmel rakta meg sapkáját,
                    vállát, térdét. Unott eleganciával ült a nyeregben. Tökéletesen elegáns volt,
                    különb, mintha a képeskönyvből vagy a színpadról lépett volna ki: az élet igazi
                    finom előkelősége érzett róla. Az asszonyka elkápráztatva nézte. Még a mesebeli
                    tündérhercegeket is elfelejtette, akikről az imént ábrándozott.</p>
				<p>- Thorsa Ábris! - mondta megörülve a pap.</p>
				<p>Az asszonynak a szeme egy vonallal még jobban megnyílt, s belső, jövőbe látó
                    érdeklődéssel vizsgálta a lovast.</p>
				<p>Az pedig a papház felé fordította szép férfias arcát, gyöngén elmosolyodott, s az
                    asszonyra nézett, míg köszönt. A pap nevetve rázta felé a kezét. A lovas
                    viszonozta a kézmozdulatot, s az asszony érezte, hogy megint őrá néz.</p>
				<p>A ló ficánkolni kezdett, táncolt, elhaladt. A fiatal házasok hamar átszaladtak a
                    másik ablakhoz, amelyből végig lehetett látni az egész utcán, s egy szót sem
                    szóltak, míg csak el nem tűnt a lovas az út végén, a sűrű hó ködében.</p>
				<p>Akkor az asszony felsóhajtott, s eszébe jutott minden, minden, amit elvesztett. A
                    zsúrok, az elegáns férfiak, a parfümök, a flörtök...</p>
				<p>Ránézett az urára.</p>
				<p>- Mért nem vesz magára más ruhát? - mondta bágyadtan.</p>
				<p>- Jó nekem így is - nevetett parasztosan a férfi -, házasember vagyok én már.</p>
				<p>- Éppen azért.</p>
				<p>- Nem akarok én már asszonyt csábítani.</p>
				<p>Az asszony elfordult; a hideg ablaküveghez támasztotta homlokát, s a tekintete
                    belemerült a sűrű hóesésbe. Aztán csendesen mondta, legyintve egy kissé:</p>
				<p>- Nem is sikerülne!...</p>
			</div>
			<div type="chapter">
				<head>14</head>
				<p>Érezték, hogy megint van valami köztük. Idegességet éreztek, de csak valahol
                    mélyen a lelkük fenekén.</p>
				<p>Ebédnél azt mondta az asszony:</p>
				<p>- Nagy csibész lehet ez a maga barátja.</p>
				<p>A férj mosolygott. Tetszett neki, hogy ilyen kicsinylő szóval említette a
                    felesége. De a másik percben eszébe jutott, hogy leplezi vele az érdeklődését.
                    Álnok az asszony.</p>
				<p>Komolyan felelt.</p>
				<p>- Nem, lelkem, az egy nagyon szerencsétlen ember.</p>
				<p>Az asszony érdeklődéssel szólt: - Igazán? Szerencsétlen?</p>
				<p>A férj összerándította a szemét. Rossz taktika volt. Ha csibésznek hagyja, akkor
                    legfeljebb gyerekes alaknak tünteti fel, így pedig kihívta a komoly érdeklődést.
                    A szerencsétlen emberek érdekesek.</p>
				<p>Megpróbált az étellel foglalkozni... Akár csibész, akár szerencsétlen, mi az
                    ördögnek jött haza.</p>
				<p>Az asszonyka bölcsen így szólt:</p>
				<p>- Mindenki megérdemli a sorsát.</p>
				<p>A férj a tányérjára nézett, s beszélni kezdett.</p>
				<p>- Nagyszerű egyéni kiválóságok vannak benne. Ami rossz, az a fajé, a társadalomé,
                    ő nem felelős érte, és mégis ő szenvedi meg.</p>
				<p>Az asszonyka most nem szólott közbe, hogy ne beszéljen ilyen okosan, örült, hogy
                    hall valamit.</p>
				<p>- Együtt jártunk iskolába. Elemibe itt a faluban; a gimnáziumban is együtt
                    voltunk a kollégiumban. A negyedik osztályból vitték a katonai iskolába Bécsbe.
                    Nagyszerű tanuló volt. Míg mi izzadtunk, pedig én is tiszta jeles voltam, ő
                    addig franciát, angolt tanult, zongorázott, lovagolt, udvarolt... s másnap
                    mindnyájunknál jobban tudott az iskolában mindent.</p>
				<p>Az asszonyka alig várta, hogy egyre jobban megoldódjon az ura nyelve. Minden szót
                    lesett, és csak úgy szívta magába.</p>
				<p>A férfi lesütött szemmel, emlékezve beszélt. Sajnálta, hogy csak jót, s hogy
                    annyi szépet, bámulatosat kell elmondani, szerette volna azt mondani, hogy ez
                    olyan ember, lelkem, akivel nekünk nem érdemes foglalkozni. De nem tudott
                    hazudni. Nem is mert; gyáva volt, tudta, hogy még rosszabb, ha hazudik valami
                    nagyot, mert ha találkozik vele a felesége, úgyis vége minden hazugságnak.
                    Bántotta, s keserítette a férjek sorsa, hogy neki kell a vetélytárs kerítőjének
                    lenni. Itt sem volt még a veszély, csak az árnyéka, s ő már reszket és lemond,
                    és ezzel elvesztegeti a fegyvereit...</p>
				<p>Elmondta, amit csak tudott Thorsa Ábrisról, mindent elmondott. S elhitette
                    magával, hogy a felesége máris lekicsinyli őt amazzal szemben, s öngúnnyal
                    szándékosan lekicsinyítette magát a nagyúrral szemben.</p>
				<p>- Szép ember, nem olyan, mint én - mondta és fájdalmasan mosolygott. - Tízéves
                    korában már úgy udvarolt, ahogy a magunkfajta huszonöt éves korában sem tud.</p>
				<p>Az asszonyka elmosolyodott.</p>
				<p>- A magukfajta? Hát tud az valamikor?</p>
				<p>- Annál jobban tudott ő. Tud is. Arra született. Az isten tudja, mit csinál;
                    úsznak utána a nők, mint a csillag után ködben a fény.</p>
				<p>Az asszonyka, minél jobban dicsőítette az ura Don Juant, annál furcsábban
                    mosolygott. Dacra ingerelte a sok dicséret. Szerette volna megmutatni, hogy ő
                    meg tudná alázni az elbizakodott embert. Borzasztó tisztességes asszonynak
                    érezte magát, s azért szeretett volna minél előbb találkozni azzal az úrral,
                    hogy megtanítsa őt a női nemmel szemben tiszteletre.</p>
				<p>A pap folytatta:</p>
				<p>- Beszélik, hogy egy főhercegnő miatt kellett otthagyni a vezérkart. Lehet, a
                    főhercegnők is éppolyan nők, mint a többiek...</p>
				<p>- De könnyen tudnak maguk ítélni a nők felett! - mondta a felesége, s végigmérte
                    az urát.</p>
				<p>- A semmi nők felett! - mondta a férfi.</p>
				<p>Nem beszélt tovább. Hallgatott. Az arca borús volt. A felesége hosszan
                    vizsgálgatta az arcát. Tudta, mi folyik a férje lelkében. Tudta, hogy az fél,
                    reszket, hogy gyáva és kishitű. De nem bánta, hízelgett neki. Látta abból is,
                    hogy szereti, félti. Pedig ő tudta, hogy nem fenyegeti veszély, mert őneki esze
                    ágában sincs, hogy megcsalja ezt a hűséges, mamlasz kis urát, ezt a vén
                    szamarat!</p>
				<p>- Édes - mondta neki hirtelen, kissé csintalanul elmosolyodva. - Mondja, hány
                    asszonyt csókolt meg maga életében?</p>
				<p>A férj elvörösödött, mintha láng csapta volna fel az arcát. Rekedt hangon
                    felelt.</p>
				<p>- Az édesanyámat.</p>
				<p>- Én a szerelmi csókokat kérdem!</p>
				<p>A pap még jobban, egész bíborvörösre pirult, s erőteljes hangon, mintha a
                    templomban esküdne, kijelentette:</p>
				<p>- Az édesanyámat és a feleségemet!</p>
				<p>Az asszonyka elámult. Lehetetlen volt nem hinnie.</p>
				<p>A pap halkan hozzátette, mintha szégyellnivaló is volna a szavában, nemcsak
                    dicsőség. Mintha mentegetni akarná magát.</p>
				<p>- Nekem sohasem volt nőrokonom. Nem voltam hozzászokva az asszonyokhoz. Az
                    anyámon kívül senkim, s ő velem volt mindig, a kollégiumba is eljött velem, hogy
                    megőrizzen, felneveljen, papot építsen belőlem... Haláláig együtt voltunk... S
                    az ő emléke után más az én szívemhez nem jutott közel, csak te...</p>
				<p>Az asszonyka nevetve, csillogó szemmel nézett az urára.</p>
				<p>Aztán felsóhajtott.</p>
			</div>
			<div type="chapter">
				<head>15</head>
				<p>Sokáig ültek a furcsa, ideges csendben. Az asszony mosolygott, s le-lehunyta a
                    szemét. Szerette volna már megtörni a csendet, de nem tudta, mivel.</p>
				<p>Felállott, kiment, s egy perc múlva bejött nagy ártatlan arccal.</p>
				<p>Az urához szökött, aki még most sem emelte fel a fejét, s hirtelen bedörzsölte az
                    arcát hóval.</p>
				<p>A férfi prüszkölt, s boldogan mosolygott fel.</p>
				<p>A szemük összevillant; mind a kettőében könny csillámlott.</p>
				<p>Aztán szaporán, csattanva megcsókolták egymást.</p>
				<p>- Havazódni!</p>
				<p>Szaladtak; kissé zavart volt mindenik. Játszottak, mint a bárányok, mikor farkast
                    éreznek a bokorban, de nem akarnak róla tudomást venni.</p>
				<p>Egész nap érzett rajtuk, mintha az erőltetett vígság csak látszat volna, amit
                    gyöngédségből viselnek el egymás iránt, s az igazi lelki arcuk sebesült lenne és
                    szégyellni való.</p>
				<p>Másnap mintha összebeszéltek volna, vagy mintha egyformán járna a gondolatuk
                    kereke, mind a ketten nagy gonddal öltöztek. Egyszerűen ugyan, házi ruhába, hogy
                    feltűnő ne legyen, de ízlésesen, váratlan látogatásra elkészülve. A pap
                    megborotválkozott, és nem az ócska ruhába bújt. Az asszonyka egy óra hosszat
                    fésülködött, s csinos pongyolát vett magára. Várták a váratlan látogatót.</p>
				<p>Semmiségekkel telt el a délelőtt. A papnak nem jutott eszébe munkába kezdeni, az
                    asszonynak semmi dolga sem volt. Borzasztó hosszú volt a délelőtt. Alig
                    lehetett végét várni.</p>
				<p>Odaállottak az ablak elé; szótlanul nézték a havat s a dobálózó
                    parasztgyerekeket.</p>
				<p>Egyszerre valami jutott az asszonyka eszébe; kisietett a konyhába, s új meg új
                    rendeleteket adott a cselédnek, mint aki vendéget vár ebédre. De nem volt soká a
                    konyhában, félt, hogy rajtamarad a vöröshagyma szaga a kezén, pedig ő ma
                    alighanem kézcsókot kap!</p>
				<p>Az idő múlt, és semmi különös jel nem adódott. Az asszonyka ingerült s idegesen
                    nevetős kezdett lenni. S nem volt semmi, de semmi beszélnivalójuk. Egyszer
                    aztán hangosan elkacagta magát, mintha csiklandoznák.</p>
				<p>Énók kérdően nézett rá s vele mosolygott.</p>
				<p>- Az jutott eszembe - mondta végre idegesen fulladozva az asszonyka -, hogy
                    egyszer egy villanyszerelő dolgozott nálunk. Csúnya kis görbe ember, veres hajú,
                    piszkos, mocskos. A szobalányunk azt mondta rá: “Na, ez se kapna feleséget.”
                    Egész délelőtt nevettünk rajta, aztán délben csak jön egy csinos asszonyka, s
                    kisül, hogy a felesége!... Azt kérdem tőle: “Ugyan, mondja, hogy tudott ilyen
                    csúf emberhez menni?” Hát az asszony rám néz csodálkozva, azután az urára: “Nem
                    csúnya az én uram - azt mondja -, ha szépen megmosdik, megborotválkozik, osztán
                    felöltöztetem, hát akkor olyan, mint egy úr.”</p>
				<p>Énók furcsán nézett az adomára, s ő is nevetett egy kicsit.</p>
				<p>- Hát én is olyan vagyok most, mint egy úr?</p>
				<p>Az asszonyka igent intett, s nevetett. Azután a nyakába ugrott az urának s
                    összecsókolta.</p>
				<p>- Nekem olyan vagy - mondta. - Másnak nem tudom!</p>
				<p>- Másnak tán olyan se vagyok! De mit törődöm én mással? - szólt a férj vidáman,
                    és magához szorította a feleségét.</p>
				<p>Csendben ültek egy kis ideig, megint nem volt mit beszélniük.</p>
				<p>- Ej mit! - kiáltott fel aztán az asszonyka, mint aki nagy dologra szánja el
                    magát. - Teríts, Zsuzsi.</p>
				<p>- Persze! - kiáltott megkönnyebbülve Énók is, mintha ő is most tett volna le
                    valami reményről vagy félelemről.</p>
				<p>Egymás szemébe nevettek s tudták, hogy mindenikük Thorsa Ábrist várta.
                    Ebédre!</p>
				<p>Délután is várták; nem jött.</p>
				<p>Másnap is várták; hiába.</p>
				<p>Az asszonyka dühbe gurult.</p>
				<p>- Miféle komisz fráter ez! Meg sem viziteli a barátját! Szép!</p>
				<p>Akármilyen keservesen esett, le kellett mondani erről a vizitről. Ha nem jön, nem
                    izenhetik meg neki, hogy várják. A tündérkirályfiról kisült, hogy kiállhatatlan
                    földi halandó, akinek eszeágában sincs, hogy egy kis papné önérzetét nevelje
                    ideális rajongásával, s egy boldog kis asszonykának okozzon veszélytelen lelki
                    izgalmakat.</p>
				<p>Ica hát beletörődött csendesen a változtathatatlanba, s ötödnap azt mondta az
                    urának:</p>
				<p>- Minek nyüvi maga mindig azt a jó ruhát. De kényes lett! Már nem is jó a régi.
                    Hiszen még sehol se lyukas.</p>
				<p>- Hát ahol bedugom a karom! - replikázott nevetve az ura. - Ha nem lyukas, hogy
                    öltözöm fel?</p>
				<p>A vendég helyett egy-egy parasztasszony látogatott be a konyhába, s mintha csak
                    azért jött volna, mind hozott valami pletykát a fiatal úrról.</p>
				<p>Már az is olyan emberkerülő lesz, mint az apja. Senkivel sem áll szóba, de minden
                    reggel ellovagol az erdők felé, s csak éjjel jön haza. Som Gergely fáért volt az
                    erdőn, s látta, mikor kijött az erdészházból. Köszönt neki, de a fiatal úr nem
                    is fogadta, pedig máskor úgy elbeszélgetett vele, isz együtt jártak eskolába.
                    De az a legcifrább, hogy az erdész nem is volt otthon, csak a menyecske...</p>
				<p>- Utálatos fráter! - mondta az asszonyka, s hozzátette: - Micsoda alantas ízlés!
                    Ne is jöjjön a szemem elé! Romlott lélek... A nevét se említsék nekem
                    többet.</p>
				<p>S rögtön utána elgondolta, hogy ha lánykorában Budapesten találkoztak volna!...
                    Akkor talán... De itt, így soha! Elpirult szégyenletében, mert eszébe jutott,
                    hogy őt az erdésznékkel sorozza együvé az az úr: “Egy kis erdészné meg egy kis
                    papné!...” Ökölbe szorította kezecskéjét, s megfenyegette gondolatban.</p>
				<p>Helyette aztán az urával gorombáskodott.</p>
				<p>De a napok egyre teltek; a vasárnap is üresen múlt el, a következő hét is meg még
                    egy csomó hét, végre elközönyösödött, s egyhangú megvetéssel osztályozta el az
                    érdektelen alakok közé.</p>
				<p>A pap teljesen meg volt nyugodva a dolgok ilyen állapotával; de közeledett
                    karácsony, s mikor a karácsonyi beszédre gondolt, mindig eszébe jutott a
                    barátja. Neki szánta az ünnepi beszédet, pedig tudta, hogy nem fogja
                    meghallgatni!</p>
			</div>
			<div type="chapter">
				<head>16</head>
				<p>Thorsa Ábris nem tudott számot adni magának róla, miről vette észre, de egyszerre
                    csak ünnepre virradt. Karácsonyra. A nap is másképp világított, a levegő is
                    tele volt bajuszkenőcsök, subickok, szappanok, tiszta ruhák szagával, s az egész
                    nép úgy sustorgott, a kocsisok kinn mosakodtak a szabadban, s alaposan, mert
                    régen volt pünkösd, és akkor nem is tisztálkodtak valami szörnyű gonddal, mert
                    akkor azt mondták: csak most volt húsvét. Alig két hete. Cselédember csak
                    sátoros ünnepen szedi rendbe magát. Az ő idegeit is végig-végigszaladta ez az
                    ünnepszag, amely éppen úgy terjeng a levegőben, mint tavasszal a friss,
                    állatbolondító szerelemszag.</p>
				<p>Úgy érezte magát, mint gyermekkorában. S ellenállhatatlan vágya támadt, hogy
                    visszaidézze a gyermekkori ünnepérzést.</p>
				<p>Nem ment hát sehova, hanem elkezdte dúdolni azt a karácsonyi éneket, amely
                    valahonnan a fülébe csapódott. Kissé bomlani kezdett lelkében az a kietlen
                    hangulat, amelyhez, mióta itthon van, semmi egyéb nem illett, csak a kopasz,
                    embertelen erdők.</p>
				<p>A harangszót megdobbanó szívvel hallotta be szobájába, s megint úgy csengett az
                    neki, mint gyerekkorában, szépen, tisztán, istentiszteletre hívóan, s mégis oly
                    furcsán... Gyermeteg hangon.</p>
				<p>Azért felöltözött, s hozzákészült, hogy templomba menjen. Az ódon házban,
                    amelyben semmi sem változott ötven esztendő óta, mintha öregapáink élete ihlette
                    volna meg. A fehérre meszelt falak, az öreg, vaskos diófabútorok, a vaspántokkal
                    erősített karszékek, az apró, nyomott ablakok, melyeknek a közét vastag
                    vasrudak keretezték, a körötte élő népség, Úr-tisztelő szelleme mind
                    rátelepedtek, s úgy érezte, mintha ő is a régi Thorsák közül való volna, akinek
                    karácsonykor föl kell venni a rókamálos mentét, s templomba menni. Megtartotta
                    az úri szokást, amire dadája tanította meg. Az uraknak addig nem kell bemenni a
                    templomba, míg az éneknek vége nincs. Nem szabad a parasztok közé alacsonyodni.
                    Legjobb, ha akkor lép be a földesúr, mikor már a pap fenn van a katedrán, de még
                    nem imádkozik, mert az imádságot nem szabad zavarni.</p>
				<p>Sikerült pontosan így érkeznie.</p>
				<p>A pap már fenn volt a katedrán, de még nem imádkozott. A népen a meglepetés
                    eltitkolhatatlan moraja futott végig. A Thorsák földesúri székében évtizedek
                    óta nem ült senki. A harangozó erre már harmincéves gyakorlatot szerezvén, nem
                    is szokta letörülni a padjukat, s most kétségbeesve dörmögött magában:</p>
				<p>- Hogy az isten verje meg. Hát ez minek jön ide! Ha nem jár ide, minek jön
                    ide.</p>
				<p>Nem lett semmi botrány. Ábris elővett egy zsebkendőt, kidolgozott magának egy
                    ültényi helyet, aztán állva maradt, hogy az imában ő is részt vegyen.</p>
				<p>A meghatottság, amely mind csupa gyermekkori emlékeiből táplálkozott, profán
                    gondolatokkal vegyült, míg elhallgatta az ima első mondatait.</p>
				<p>Minden különös, kicsinyeskedő és groteszk volt előtte, de mindennél furább az az
                    ember, aki ott állt az emelvényen, s erőltetett torokhangon beszélt.</p>
				<p>Csaknem elmosolyodott. Ez hát az emberek istentisztelete. De folyvást ott
                    kísértett gyermekkorának az emléke, s az öreg pap, akire minden vasárnap úgy
                    kellett figyelnie, hogy otthon el tudja mondani, mit prédikált... Mintha
                    századokkal ezelőtt lett volna gyermek. Micsoda világátalakulás esett azóta e
                    földön!</p>
				<p>Szinte nem hisz a szemének, amint körülnéz, hogy ugyanazokat a gubákat látja az
                    embereken, amit akkor... A földgolyónak ezen a pontján semmi sem változott. És
                    Ábris méltán gondolta el, mennyire hiú és fölösleges dolog minden haladás és
                    civilizáció. Nem jobb volna, ha az egész világrend visszaszállana, s ő éppen
                    olyan földesúrrá lenne, amilyen parasztok maradtak a parasztok. Milyen derék
                    volna, ha szépen le lehetne törülni az életből a múltat, a saját múltját, hogy
                    ott folytathatná, ahol a tizedik öregapja elhagyta. S lenne őbelőle éppen olyan
                    bumfordi paraszt, mint az ökörhajtó cselédje s mint kardforgató kurtanemes őse
                    volt.</p>
				<p>Azután újra a papra figyelt. Lám, milyen becsületes fiú ez az ő gyermekkori
                    pajtása, aki szépen belenőtt az apja palástjába. Micsoda magas helynek érezheti
                    ez az emelvényt, ahol áll. S hogy áll!... És meg is házasodott! Azám, hiszen
                    fiatal felesége van!...</p>
				<p>Rögtön körülnézett s megpillantotta az asszonykát, aki ebben a percben fényes
                    arccal nézett fel az urára, ámbár ima alatt nem szabad felemelni a lesütött
                    szemeket.</p>
				<p>Ábris látta a szerelmes tekintetet, látta, hogy még jobban kihúzza magát a pap, s
                    még magasztosabban zengi a szókat, s mosolyogva hagyta rá: az az ember a
                    felesége előtt áll szobrot!</p>
				<p>S milyen csinos és kedves az asszonyka. Milyen szépen áll a fehér prém gyöngéd
                    piros arcocskájához. Ej, ej, hisz ez egész úri asszony! Milyen kifogástalan. Ez
                    nem is papné! Hová lettek a rosszul szabott ruhájú, sovány papnék, ha már ebben
                    a kis faluban is így dolgoztatnak a tiszteletesnék!</p>
				<p>Az imának vége volt. Ábris nem is hallott belőle semmit. Nagy csizmasúrolás,
                    mozgolódás közben leültek. S ekkor, míg a pap ősi szokás szerint kétszer is
                    elmondja a textust, valami roppant kedves és rendkívül megragadó jelenetet
                    figyelt meg. A pap és a felesége összenéztek. De milyen meleg és sugaras
                    pillantás volt az! Szinte átszökellt a szerelem fényes sugara, s mindeneket
                    megvilágosított. Csak ő vette észre, s ő éppen olyan boldogan mosolyodott el,
                    mint azok ketten. Jóleső meleg érzés telítette meg Ábrist, amely visszaadta neki
                    természetességét ezen idegen helyen. Naivnak és fiatalnak érezte magát, s mély
                    barátságot fogadott a két lény iránt.</p>
				<p>- Ti fogtok megtanítani a szeretetre - mondta magában, már szinte maga is a papi
                    stílusban gondolkodva -, ti lesztek az én papjaim.</p>
				<p>És már ő is tudott figyelni a prédikációra. A gyülekezettel valami közösség
                    érzete járta át a lelkét, mert jó kicsinek lenni a kicsinyek közt, s jó
                    megelégedettnek lenni a megelégedettek közt. És nem is nehéz. Magával viszi az
                    embert a tömeglélek.</p>
				<p>A pap prédikációja, mintha csak az ő számára készült volna. Vagy ő éppoly
                    primitív ebben a tudományban, mint ez az egész gyülekezet, s nála is az
                    alapfogalmaknál kell kezdeni az Írás-magyarázatot. Figyelt, s már nem is azért
                    nézegetett oda a kis papnéra, hogy hasonló figyelő kedvet merítsen annak a
                    lelkes arcából, hanem azért, hogy osztozzon vele az élvezetben.</p>
				<p>De oda ugyan nézhetett! Az asszonyka egyszer, csak egyetlenegyszer sem pillantott
                    rá.</p>
				<p>Annál boldogabban, s szinte mutatósan sugározta a férjével való megelégedést és
                    az iránta való szeretetet... Persze Ábris nem tudhatta honnan ez a nyilvánosan
                    tündöklő nagy szerelem. A kis papné, ha be akarta volna vallani, elismerhette
                    volna, hogy meg van sértve. Abban a percben, mikor Ábris bejött, fellobbant
                    benne az érzés, amely hosszú hetek alatt gyűlt össze duzzogó galambszívében, s
                    készen tartott a számára egy lesújtó pillantást... ha elég arcátlan lett volna,
                    hogy ránézzen: bár nem vizitelt nála! De mikor kiderült, hogy hiába a
                    fegyverkezés, észre sem veszi az az úr, hogy ő is itt van; azazhogy, mivel nem ő
                    a legelső gondja! hát szörnyen megharagudott a galamb papné ezért a karácsonyi
                    szemtelenségért. S beleolvadt, szinte beleolvadt az ura nézésébe. Dacból. Hadd
                    lássa az az úr, hogy az ember ha falusi asszony is, nincs szüksége senkire. Mert
                        van valakije!</p>
				<p>Ábris azonban szorgalmasan figyelt, s egészen újjászületett a prédikáció alatt.
                    Rokkant lelke mankót kapott: a csendes boldogság, csendes okosság, csendes élet
                    reménysége volt ez a mankó.</p>
				<p>Ugyan hát miért ne lehessen őbelőle az, aki az apja volt, meg a nagyapja meg az
                    ősapja sorra mind? Falusi ember, aki él gond és gondolat nélkül, vasárnap nagy
                    tisztálkodást rendez, s eljön a templomba, ahol ilyen megnyugtató és okos
                    beszédeket lehet hallani. Ez volt Magyarország félezer éven át, miért ne volna
                    elég neki ez a Magyarország erre a rövid emberéletre.</p>
				<p>Meg kell házasodni. Egy ilyen kicsi asszonyra kell szert tenni, aki valahogy
                    asszonytudománnyal elrendezi az ember életét olyannak, amilyennek kell lenni
                    egy emberéletnek. Hát nem ugyanazt az erőt köti le és foglalkoztatja a falu
                    kisded élete, amelyet a nagyvilági élet?</p>
				<p>S míg a Krisztus születését s a vallásban nyerhető újjászületés lehetőségét
                    hallgatta, ő maga egészen újjá is született.</p>
				<p>Lehet valami a “megtérő bűnös” esetében. Ő is annak érezte magát, aki nagy
                    tékozlás után visszatér, hogy apáinak a malacaival kapjon bár egy táplálékot, de
                    csak békén élhessen.</p>
				<p>Mosolygott saját magán, s elnézegette annak az asszonykának az alakját. Mennyi
                    báj s milyen családiasság van benne! Milyen csevegő és meleg lelkű asszonyka
                    lehet!... De jó volna a lábai előtt ülni, mint valami kiérdemesült komondornak,
                    s hallgatni a csacsogását, míg a hímzésére hajol, s közben pompás urára néz fel
                    szerelmesen.</p>
				<p>Oly gépies nyugalommal állott fel a prédikáció végén, mint a többiek. Már egészen
                    beletalálta magát ebbe a hangulatba s ebbe az életbe. Megfogta gyermekkori lelke
                    és belegyúrta az asszony.</p>
				<p>Részt vett az úrvacsorán is. Előbb nem akart közönyösségből, aztán
                    túlbuzgóságból, mert hiszen nincs eléggé “hozzákészülve”, de végre ott maradt, s
                    élvezte, hogy ő a földesúr, aki vezeti a férfiak sorát, s megrezzenő lélekkel
                    hallotta, mikor a pap, aki minden falat kenyérhez s minden korty borhoz adott
                    egy-egy szent igét is, eléje tartván a szent kenyér tört darabját, ezt mondta:
                    Vigasztaljon meg téged az Úr, és adjon tenéked békességet.</p>
				<p>A pap szeme egy pillanatra belemélyedt az övébe, s ő lelke legvalójában találva
                    érezte magát. Csaknem könny szökött a szemébe.</p>
				<p>Hát csakugyan mindenkibe belelát a papi szem!</p>
				<p>Már a bort félve várta.</p>
				<p>- Eresszétek hozzám a kisdedeket, mert a kicsinyeké a mennyeknek országa...</p>
				<p>Ábris lehajtotta a fejét, s visszaszorította a könnyet, amely csakugyan
                    felszivárgott a szemébe.</p>
				<p>A helyére ment. Röviden imádkozott. Hosszú idő óta ma először a maga önkéntes
                    akaratából, s aztán vette a kalapját s elment.</p>
				<p>Lehajtott fővel, senkire sem nézve.</p>
				<p>Csak mikor a rideg cinteremben megkondul a lépte alatt a palakőlap, akkor jut
                    eszébe, hogy rá kellett volna pillantania még egyszer a papné gyenge
                    sziromarcára...</p>
			</div>
			<div type="chapter">
				<head>17</head>
				<p>A kis papnén rettenetes elkeseredés vett erőt. Iszonyú szerencsétlennek és
                    szörnyen megalázottnak érezte magát. A szemébe könnycsepp erőszakoskodott fel,
                    s alig bírta megállani, hogy az ének bömbölése alatt hangos sírásba ne törjön
                    ki.</p>
				<p>Hát ő olyan semmiséggé, oly kicsi észrevehetetlen asszonnyá lett, hogy egy
                    fiatalember meg sem látja, s mikor ő az egyetlen úriasszony valahol, nem tudja
                    egy pillanatra az egyetlen úriember érdeklődését felidézni. Nem köszönt! Sem
                    amikor jött, sem amikor elment! Pedig gyakran nézett rá - de nem elég gyakran...
                    Milyen megaláztatás! Bizonyára elcsúfult, mióta itt van a falun, s oly
                    közönségessé lett, hogy egy városi úr csak mosolyogni tud rajta, de észrevenni
                    s úrnőnek nézni lehetetlennek találja...</p>
				<p>De ezt mind az urának köszönheti! Ó, az a szerencsétlen szerelem!... Hogy neki
                    paraszttá kellett lennie!...</p>
				<p>A zsebkendőjét felemelte a szeméhez, s fejét az ima ürügye alatt lehajtva,
                    letörülte a könnycseppeket.</p>
				<p>Akkor felnézett az urára, s annak az arcán nagy megdöbbenést látott.</p>
				<p>Elmosolyodott rá. Hát legalább van mégis valaki, akinek ő a főgondja. Hálásan
                    nézett megint az urára, mintha alamizsnát kapott volna tőle. S erre elmúlt a
                    keserű érzés, melyet az életben való nagy magánosság keltett benne.</p>
				<p>Megint odamosolygott az urára, s mikor látta, hogy annak is felderül az arca,
                    nevető kedv fogta el, hogy szeretett volna felugrani és körültáncolni a tágas
                    templomban.</p>
				<p>Hamar fel is állott, s bár még teljes két sort kellett volna végighallgatni a
                    templomi etikett szerint, pár pillanatig meghajtva bájos fejecskéjét, gyorsan
                    kiment. Mielőtt a papnészékből kilépett volna, még egyszer odavillant a szeme az
                    ura szemébe, köszönt neki, nem úgy, mint az a bárdolatlan és felfuvalkodott
                    ember!...</p>
				<p>Sietve ment ki.</p>
				<p>Odakinn felmosolygott az égre. Ragyogó napsugár öntötte el egész alakját, s oly
                    fényessé lett abban a pillanatban, amelyet még a templomajtóban töltött, az ura
                    szeme előtt, hogy a papnak mintha angyal jelent volna meg.</p>
				<p>Sietett haza. Letette a nagy télibundát s az ablak elé állott.</p>
				<p>Várta a népet, amelynek a papi udvaron kell keresztül menni. De nem jött senki.
                    Az ének tovább folyt rendületlenül.</p>
				<p>És akkor rettenetes meghökkenés lepte meg. Hisz ő most megbontotta az
                    istentisztelet rendjét. Neki nem kijönni kellett volna a templomból, hanem
                    odaállni az úrasztala elé s vezetni az asszonyok sorát.</p>
				<p>Füle tövéig elvörösödött. Rémlett neki, hogy az ura intett valamit, mikor kifelé
                    indult, bizonyára azt, hogy hova álljon... Na, szegény, meg lehetett lepetve,
                    mikor látta, hogy a felesége egyszerűen elfeledkezik az egész úrvacsorai
                    ceremóniáról, s kimegy.</p>
				<p>Hangosan felkacagott, olyan furcsának tetszett neki ez a dolog. Kacagott az urán,
                    még jobban a parasztasszonyokon, akikről most jut eszébe, hogy mennyire
                    izegtek-mozogtak és nézelődtek feléje. Persze hogy őt sürgették, lépjen ki már
                    az úrasztalához, mert addig másnak nem illik, míg a papné meg nem kezdi.</p>
				<p>Azok ugyan hoppon maradtak, és ő kacagott rajtuk.</p>
				<p>És aztán egyszer csak elpirult. Az villant az eszébe, hátha az asszonyok mindent
                    kitaláltak! Már ismerte a parasztészt, amely minden rosszra jó s nem is
                    kételkedik benne, hogy az ő elindulását rögtön összefüggésbe hozták a Thorsa
                    Ábriséval. Jézus Krisztus, lesz itt pletyka a három ünnepen.</p>
				<p>A száját ijedten kicsucsorította, mint a gyerek, ha hibán kapja magát, s újra meg
                    újra összecsapta a kezét.</p>
				<p>Az ének távoli hangja beszűrődött hozzá, s tisztán hallotta, amint dalolták
                    hogy:</p>
				<p>Életnek vize, nyiss magadnak utat...</p>
				<p> A szomjú hivek keresik a kútat...</p>
				<p>Ő bizony, úgy látszik, nem szomjú hív, mert megszökött a szent kút elől!... Nem
                    baj, úgyis kap belőle, idehozzák a maradékot, s azt az ebédnél el kell
                    fogyasztani. Ráadásul itt lesz a kurátor is meg a bíró is az ünnepi ebéden.
                    Kellemetlen szokás! S még kellemetlenebb, hogy neki ilyen hamar igazolnia kell
                    magát.</p>
				<p>Ej, mit, lesz, ahogy lesz! Azért van az embernek okos ura, hogy kivágja a
                    feleségét minden bajból, amit az maga gyűjtött szelességből a saját fejére.</p>
				<p>Ebben aztán megnyugodott, s újra megjött a jókedve. Csak az az ének ne tartana
                    már soká. Roppant éhes volt, és erről eszébe jutott a konyha.</p>
				<p>Rögtön kiszaladt. Zsuzsi már készen várta. Az ebéd készen volt, semmi sem égett
                    oda, semmi sem kozmásodott meg, a levest is éppen befőzte a lány s hozzáfogott a
                    tálaláshoz. “Mégis ritka ügyes lány ez a Zsuzsi - ismerte el magában a
                    tiszteletes asszony -, jól vagyok vele.” S hangosan azt mondta.</p>
				<p>- No, csakhogy egyszer nem kell veszekedni... Látod, neked jó! Nekem is rossz, ha
                    rossz vagy, neked is. Azt hiszed, arra való az én tüdőm, hogy rád fújjam ki! Van
                    arra még egyéb szükség is. Meg aztán nem is vagy már kisbaba, hogy ennyit se
                    lehessen rád bízni. Ha délután vendég nem jön, elmehetsz egy órára a faluba.</p>
				<p>Ezzel sarkon fordult s bement. Ha nem muszáj, nincs kedve ételszagúvá tenni a
                    ruháját.</p>
				<p>Ejnye, még mindig énekelnek. Sajnálta, hogy kijött, odabenn könnyebben múlt volna
                    az idő. És az úgyis igen furcsa, mikor a tiszteletes úr bibliai mondásokat
                    sugdos az ember fülébe, de az meg még furcsább, mikor a végén megebédelteti
                    saját magát.</p>
				<p>A kis papné még nem volt hozzászokva a szent élethez, s nem félt profán szemmel
                    nézni a szent ceremóniát. Nevetett, de megérezte a saját hangján, hogy igen
                    éhes.</p>
				<p>Csak jönnének már, mert rögtön elájul.</p>
				<p>Az ebédlőben meg volt terítve az asztal; hosszú fehér abrosz, a ragyogó
                    porcelántányérok, a csillogó evőeszközök, mind oly hidegek voltak, hogy Ica
                    asszony dühös lett s nem tudta, nem fogja-e a jövő percben mind földhöz
                    csapkodni a szemtelenül szembetolakodó terítéket.</p>
				<p>Nagyon keserves dolog a várakozás, kivált éhesen, a kész ebéd mellett. Nagy
                    jellemerő kell ahhoz, hogy az ember ne rontsa el az étvágyát. Már kék és zöld
                    karikát szikrázott a szeme, mikor ráismert arra az énekre, amely valahára kifelé
                    tessékeli az embereket. A hátralevő percek még keservesebbek voltak;
                    kiszámította, hogy az ura szántszándékkal késik, mert útközben sorra megáll
                    beszélgetni az emberekkel, részint azért, mert illik, hogy karácsonyi templom
                    után sorra kezet fogjon a pap mindenkivel, részint, mert úgyis nagyon ritkán
                    beszélhet velök, s ennek az asszony az oka.</p>
				<p>Ica összecsikorgatta a fogát, s szívesen kergette volna az egész falut a pokol
                    fenekére, csakhogy az urát hamarabb kapja a keze közé.</p>
				<p>Na, hál istennek, hát mindennek vége van egyszer! Sose hittem volna!</p>
				<p>Nagy csizmák kopogása hallik az udvarról a lépcsőre, onnan a tornácon végig az
                    ajtóig. Itt a pap, de az ördög vigye el őket, itt a kísérete is.</p>
				<p>Két nagy gubás ember lép be előre, s csak utána a férje. S neki még nyájas arcot
                    kell öltenie, mikor legszívesebben seprűt fogna rájuk.</p>
				<p>- Édes lelkem - mondta a pap, s gyöngéden, félve szólal meg -, mulattasd el egy
                    kicsit a kurátor úrékat, nekem még el kell mennem.</p>
				<p>Ica asszonynak tátva maradt a szája is a bámulattól.</p>
				<p>- Ugyan hova?</p>
				<p>- Beteg az öreg Csutorás, itt van a fia, hogy utolsó úrvacsorát kíván az apja.
                    Szegény a halálos ágyon van! A haldokló kívánságát szent papi kötelességem
                    meghallani.</p>
				<p>- Bizony, bizony - integettek a parasztok, s lelendítették a gubát a
                    vállukról.</p>
				<p>A galamb papné tévelygő szemmel csak elnézett rajtuk, aztán nem szólt semmit,
                    hanem befordult a másik szobába.</p>
				<p>- Tessék letenni a gubát, kurátor úr, bíró úr - szorgalmaskodott a felesége
                    helyett a pap; - tessék kényelembe tenni magukat, a feleségemnek ugyan reggel
                    óta van valami kis baja, sajnálom is, hogy itt kell hagynom, de hiába, ez a
                    kötelesség...</p>
				<p>- Ez bizony, bizony ez! - integettek azok, s otthonosan letették a gubát. Az
                    egyházfi is bejött, és hozta az úrvacsoráról fennmaradt kenyeret és a bort egy
                    százesztendős ócska cserépkorsóban.</p>
				<p>A pap előszedte a könyveit, amire szüksége volt a házi istentisztelethez, aztán
                    aggodalmas szívvel ment be a másik szobába a feleségéhez.</p>
				<p>A legutolsó szobában, a hálóban találta meg. Ott ült mereven egy széken, háttal
                    az ajtónak.</p>
				<p>- Édes...</p>
				<p>- Elmegy? - kérdezte fojtott hangon az asszony.</p>
				<p>- Mit csináljak, lelkem?</p>
				<p>- Elmegy? - ismételte az asszonyka.</p>
				<p>- Elmegyek - mondta sóhajtva, hideg verejtékkel a férfi.</p>
				<p>- Hát csak menjen!</p>
				<p>Újra elfordult s mereven kinézett az ablakon. Sokáig szótlanul állott mellette a
                    férje. Végre szóra bírta magát.</p>
				<p>- Ne légy olyan nehéz természetű, drágaságom! Lásd, minden embernek megvan a maga
                    kötelessége. Igaz, nagyon kellemetlen éppen most, mikor a legjobban esne leülni
                    a kis feleségem mellett a jó ebédhez! Tessék indulni, menni... De ez csak
                    egyszer van egy esztendőben. Hát a katonának, akinek akkor kell lóra pattannia,
                    amikor megfújják a trombitát.</p>
				<p>- Micsoda szamár beszéd ez. Mikor fújták meg a trombitát magának karácsony első
                    napján délben? Majd én valami baka felesége vagyok talán. A tisztek bizony meg
                    is ebédeltek azóta az egész világon.</p>
				<p>- Édes, hiszen még nincs is későn! Egy óra.</p>
				<p>- Igen, tíz óra óta lesem, mikor hagyja abba már azt az unalmas darálást.</p>
				<p>- Lásd én is ki vagyok fáradva, mégsem panaszkodom.</p>
				<p>- Mi közöm nekem magához, menjen, hiszen elkésik. Én, ha kiáltok a cselédemnek s
                    ennyi ideig nem jön, elcsapom! Magának is kiáltott a gazdája. Ott várja a vén
                    Csutorás, azt hiszik, hogyha papot hívnak hozzá, akkor már rögtön meghal.</p>
				<p>A pap hallgatott, s tétova pillantással nézte a feleségét. Szerette volna
                    megtenni, hogy elébb megebédel, s csak azután megy a vén paraszthoz. De tudta,
                    hogy ez lehetetlen. Ebben a parasztok igen követelők. Főben járó dolog lenne
                    belőle. Nem olyanok ezek a kemény nyakú magyarok, mint a jámbor felvidéki tótok,
                    akikkel azt teszi a pap, amit akar.</p>
				<p>- Van parancs, aminek nem lehet ellentmondani - dünnyögte kedvetlenül.</p>
				<p>- Nagy úr vagyok! Úriasszony lett belőlem, az már igaz! Mit ér, hogy maga egész
                    nap, egész héten lebzselhet, lophatja a napot. Nem az az uraság. Azért tartják,
                    mert ők az urak, megengedhetik maguknak azt a luxust, hogy egy urat tartanak
                    maguknak, akinek akkor parancsolnak, amikor nekik tetszik. Nagyszerű,
                    mondhatom, kapások parancsolnak az uramnak, piszkos csűrhének a kegyétől függ,
                    hogy lesz-e holnap ennivalóm.</p>
				<p>- Az Isten szolgája vagyok - igyekezett méltósággal mondani a pap.</p>
				<p>- Igen, menjen hát az Istenhez panaszra, hogy a piszkos vén paraszt most citálja
                    magához. Próbáljon csak el nem menni. Holnap kicsapják.</p>
				<p>- Dehogy, édes.</p>
				<p>- Nem?</p>
				<p>- Nem.</p>
				<p>- Nahát akkor nem megy el.</p>
				<p>- De elmegyek.</p>
				<p>- El?</p>
				<p>- El.</p>
				<p>- Menjen... Csak menjen. Magának köszöni, amit kap.</p>
				<p>A pap indulóra lépett, s megállott. A homlokát verejték borította. Máris nagyon
                    hosszúra nyúlt a diskurálás, mit gondolnak odakinn a parasztok!</p>
				<p>Felsóhajtott.</p>
				<p>- Isten veled, édes.</p>
				<p>- Hagyjon békén... Hozzám ne nyúljon!</p>
				<p>- De...</p>
				<p>- Úgy menjen el, hogy rögtön levelet írok.</p>
				<p>- Kinek?</p>
				<p>- Az anyámnak!</p>
				<p>Villámszikraszóró csend lett.</p>
				<p>- Mert én nem tűröm ezt a cudar életet tovább. Engem itt mindenki megalázhat
                    kedve szerint, urak, parasztok. Egy kicsapott tiszt nem tartja szükségesnek,
                    hogy leviziteljen nálam. Olyan embernek a felesége vagyok én, akit semmibe sem
                    vesz senki! Ha a templomba megyek, sértéseket kell nekem elszenvedni. Az a
                    nyomorult fitymál engem? Mi lett belőlem. Úristen, mi lett énbelőlem, hogy az az
                    ember merészel így lenézni engem. Végignéz a nyílt templom előtt, mint egy
                    cselédet, úgy bámul rám, mint valami orfeumi dámára, s nem tartja szükségesnek,
                    hogy diszkrét legyen, s hogy köszönjön, mikor jön, meg mikor elmegy. Azt mondom
                    magának, hogyha nekem elégtételt nem szerez, akkor...</p>
				<p>Csak úgy reszketett a dühtől.</p>
				<p>A férje elsápadva hallgatta a beszédét.</p>
				<p>- És ez nem elég. Alig ocsúdok fel az egyik halálos megszégyenítésből, amely
                    miatt nem bírtam az úrasztalához menni, mert ha azt nem akartam, hogy ott
                    szédüljek el mindenkinek a szeme előtt a dühtől, ki kellett jönnöm,
                    szégyenszemre! S akkor ez nem elég! Másik szégyen jön rá. Annak a bebizonyítása,
                    hogy csakugyan nem érdemlem meg, hogy tisztességes ember többet az életben
                    kalapot emeljen előttem! Hiszen utolsóbb az uram az utolsóknál. Próbálna az a
                    vén dög paraszt odaizenni Thorsa Ábrisnak, hogy addig nem tud jóízűen ebédelni,
                    míg ő nem ad neki egy kis étvágygerjesztő borocskát, kenyerecskét. Tudom
                    Istenem, repülne kifelé a követ, ahelyett, hogy Thorsa Ábris egyedül hagyná a
                    feleségét két baromi vadállattal... még hogy ő mulattassa őket!... Hogy akasszák
                    fel magukat.</p>
				<p>A pap sápadozva húzta be magukra az ajtót. Idejében, már magasra kezdett
                    emelkedni az asszony hangja. Ha meghallják a parasztok.</p>
				<p>- Istenem, istenem - nyögte -, mit tegyek? mit tegyek? Olyan szívesen megtennék
                    mindent a kedvedért, de amit nem lehet, nem lehet. Igazad van, szolga vagyok, s
                    nemcsak az Isten szolgája, hanem a parasztoké is, és ezen nem segít más, csak
                    ha belátod, hogy nem alacsony munka az, amire fel vagyok használva, hanem
                    magasztos. És bizony azon az egyszerű és tudatlan népen még akkor sem lehet
                    csudálkozni, ha hetvenkedve bánna velem. Gondold meg, micsoda nagy áldozatába
                    kerül annak, hogy minket papokat itt tart, úri módon ellát a maga szegényes,
                    keserves keresményéből. Jaj, istenem, de nehéz az élet. Ha nem akarod
                    belátni...</p>
				<p>- Nem akarom? Nem? Hát nem eleget tűrök? Nem odáig jutottam már a nagy tűrésben,
                    hogy nem is lehetne lejjebb süllyedni! Menjen a szemem elől, hálátlan,
                    szívtelen, én feláldozom magamat, a múltamat, a társadalmi állásomat, az
                    egyéniségemet. Ugyan maga mit áldoz? Azt talán, hogy kénytelen boldog lenni!
                    Nagy áldozat. Látszik rajta, milyen keserves dolga van. Olyan kövér máris, mint
                    valami hízó, nem tudom, mi lesz belőle tíz esztendő múlva. Nem tom, mire
                    hizlalom. Eh, csak menjen mindenikünk a maga dolgára. Maga menjen a beteg
                    parasztjához, én meg írni. Megmondta az én mamukám, hogy ha bajom lesz, csak
                    írjak, mindig nagy szívbeli örömmel lesz segítségemre, hogy elváljak az
                    uramtól.</p>
				<p>- Ez az oka mindennek - sziszegte a foga közt, megdühösödve az ember. - A mama! A
                    mama!</p>
				<p>- Kikérem magamnak. Még csak az van hátra, hogy a mamát is bántsa, nem elég, hogy
                    engem kínoz?</p>
				<p>Fújt és lihegett, s legjobban bosszantotta, hogy haszontalansággal telik az idő,
                    s az ura, ahelyett, hogy már régen elintézte volna azt a vén haldoklót, itt
                    ácsorog és szaporítja a szót.</p>
				<p>- Mégse megy? - kiáltott rá. - Csak velem tud feleselni; azt tud! Csak menne már
                    a szemem elől - jobb vón, ha már haza is jött volna!</p>
				<p>A pap észbekapott, hamarosan meg akarta csókolni a feleségét, de az nem hagyta
                    magát, hanem vércse-szemmel húzódott félre. Ő pedig örült, hogy több szó nélkül
                    elmehet.</p>
				<p>Amint az ajtót behúzta maga után, felsóhajtott. Hajh, lesz-e vége valaha ezeknek
                    a házi pöröknek? Keserves ám így az élet...</p>
				<p>Vidámnak akarta mutatni magát, de bizony az arcáról messze tüzelt az imént
                    felkavart vihar.</p>
				<p>- No, menjünk Gábor - szólt a harangozónak.</p>
				<p>- Menjünk, tiszteletes uram?</p>
				<p>- Menjünk.</p>
				<p>- Hát akkor menjünk, tiszteletes uram.</p>
				<p>Felszedte a csomagját, s egyenesen indult.</p>
				<p>A másik két paraszt a nagygazdák fesztelenségével ült a kályha mellett egy-egy
                    széken, s arról diskuráltak, igaz-e, hogy a muszkák a télen ránk uszítják a
                    rácokat.</p>
				<p>- Hát már a tiszteletes uram csak jobban tudja.</p>
				<p>- Én sietek - mondta a pap -, kérdjék meg a tiszteletes asszonyt, ő is olvassa az
                    újságokat.</p>
				<p>- Na, mán a tiszteletes asszonnyal csak nem beszélünk okos dologról - mondta a
                    kurátor.</p>
				<p>A pap elnevette magát, s igazat adott a parasztnak. Nem jó az asszonnyal okos
                    dologról beszélni.</p>
				<p>A tiszteletes asszony csak akkor jött elő, mikor az ablakból látta, hogy az ura
                    már az udvaron van.</p>
				<p>Akkor is átkerült a konyha felől, s elébb Zsuzsin adta ki a mérge fölöslegét.
                    Csak akkor ment be, mikor már minden veszély nélkül mehetett.</p>
				<p>- Mit csinál a kislánya, kurátor úr? Nem ótvaros már? - kérdezte.</p>
				<p>- Hát bizony télen nehezen múlik... Nagyon szeretik a diót, pedig eleget mondom,
                    hogy ne pofázzák annyira...</p>
				<p>- Pedig szép kislány vóna - mondta a galamb papné.</p>
				<p>- Gyerek, hát gyerek - mondta a kurátor bölcsen -, a parasztgyerek mind egyforma,
                    mindnek az orra alatt a szája. Hanem majd ha a tiszteletes asszonyé fog itt
                    ugráncsolni! A mán szép lesz.</p>
				<p>A papné csiklandósan felnevetett.</p>
				<p>- Ne beszéljen ilyen furcsákat, kurátor uram.</p>
				<p>- Nem bolondság az, tiszteletes asszony. Kell a! Mer míg az első gyereke meg
                    nincs az asszonynak, addig két ura van, az egyik az ura, a másik meg az ördög,
                    aki ott lakik a füle megett. Tudom én!...</p>
				<p>- Nézze meg az ember - kacagott az asszonyka -, hogy így szemtől-szembe
                    letromfol!</p>
				<p>Mindnyájan nevettek, s olyan szaporán jöttek egymás után a replikák, hogy alig
                    vették észre, már itt is volt a tiszteletes úr a betegtől.</p>
				<p>A pap nagyon boldog volt, hogy jókedvet s hangos kacagást talált.</p>
				<p>Első dolga volt, hogy odalépett a feleségéhez és megcsókolta. Az asszony olyan
                    jéghideg arccal tűrte, mint egy szobor. A férfi megijedt tőle, s aztán oly
                    udvarias és gyöngéd lett, mintha legalábbis nagybeteg volna az asszonyka.</p>
				<p>Megebédeltek. A galamb papné igazán elragadó volt. De folyvást a parasztokkal
                    beszélt, az urához még véletlenül sem intézett egyetlen szót sem. Énók erőltetve
                    nevetett s várta, mikor lesz vége az ebédnek. Félt a következményektől, maga sem
                    tudta, miért, de úgy sejtette, nincs vége semminek. Hátra van még a fekete
                    leves.</p>
				<p>Az ebéd után a gazdák elköszöntek.</p>
				<p>Az asszonyka szívesen elbocsátotta őket, a pap nehéz szívvel. Most, most
                    következik a nehéz óra, gondolta; oly fáradt volt, s oly nagyon keservesen esett
                    neki, hogy ily nehéz köd telepedett vidám és örökké napos boldog életükre, hogy
                    nem bírt semmit kitalálni, mivel lehetne megtörni a varázst.</p>
				<p>Mikor a vendégeket kikísérte, s utána bejött, nagyot sóhajtott, csak akkor
                    nyitotta be az ajtót.</p>
				<p>Odament a feleségéhez, s lassan, gyöngéden, meghatottan állott meg felette. Az
                    asszony az ezüstöt törülgette.</p>
				<p>- Édes...</p>
				<p>- Mit akar?</p>
				<p>- Szeretlek.</p>
				<p>- Hagyjon békén! - kiáltott fel az asszony, amint az ura hozzáért, hogy
                    megölelje.</p>
				<p>A férfi karja lecsüggedt, s téveteg szemekkel bámult rá. Nem tudta, nem üti-e meg
                    mindjárt a guta.</p>
				<p>Maga sem értette magát, miért van ennyire legyávulva. Máskor is volt
                    összetűzésük, ennél hevesebb is, mégis mindig kibékültek. De fájni kezdett a
                    szíve, s egyre jobban fájt; meg lehet érteni az asszonyt?! Szívtelen? Oktalan?
                    Szeretetlen?</p>
				<p>Aki szeret, tűr. Az asszony nem tűr: nem is szeret. Miket mond! Eleinte
                    felfordult benne rá az ész. De ahhoz is hozzá lehet szokni, hogy olyanokat
                    hallgasson el az ember, amilyet csak egyszer szabad hallani az életben. Egyszer
                    hallani, s akkor jöjjön a halál!</p>
				<p>Míg ő érzékenykedve állt egy helyben, a felesége nagy szorgalommal törülgetett
                    meg minden darabot s elrakta a helyére.</p>
				<p>Úgy látta, mintha kissé lehiggadt volna. Talán ezzel a kitöréssel elmúlt az
                    indulata! Újra merészelt egy ölelési kísérletet.</p>
				<p>- De hagyjon békét! - kiáltott az asszony. - Utálatos hízelgő. Most persze jön
                    hízelegni, de reggel óta nem jutott eszébe, hogy megcsókoljon.</p>
				<p>A férfi fellélegzett. Már megindul az a furcsa eszmecsere, amelynek folyamán
                    kibékül a hangulat. Felvette a kesztyűt, s ebben a jól megszokott tónusban
                    felelt:</p>
				<p>- Hiszen édes, a templomban is az volt a bajom, hogy nem szaladhattam oda hozzád,
                    hogy megcsókoljalak.</p>
				<p>- Ugyan ne hazudjon. Maga gondolna olyat! Éppen maga! Ahhoz szeretni kellene a
                    feleségét! Hát még ahhoz, hogy meg is tegye! Ugye nem tenné meg...</p>
				<p>- Hát...</p>
				<p>- Hagyjuk a maga szerelmét, az már csak olyan, mint az az étel, amit ott tartunk
                    a sparherten déltől estig, hogy ki ne hűljön.</p>
				<p>A férfi felnevetett.</p>
				<p>A felesége lenézően pillantott rá.</p>
				<p>- Utálatos, mikor így nevet! Mit nevet? Nem tudom, mit nevet! Nagyon szomorú
                    dolog ez!... Sohasem tud egyeben nevetni, csak a feleségén. Ugye nem jött
                    hozzám, hogy megcsókoljon.</p>
				<p>- De hiszen itt vagyok.</p>
				<p>- Ah most, mikor senki sem látja. De a templomban! Mindenki szeme előtt.</p>
				<p>- De lelkem, azt hitték volna, hogy bolond vagyok.</p>
				<p>- Hát aztán? Én bizonyosan nem hittem volna. Én büszke lettem volna rá, hogy az
                    uram annyira szeret, hogy olyat tesz meg értem, amit soha senki sem tett meg még
                    a feleségéért. Ha megcsókol a templomban! Azt már nevezem szerelemnek.</p>
				<p>- Drága kis galambom! - kiáltott fel a férj, s most már nem tétovázott, hanem
                    ölbe kapta a feleségét, s elkezdte összevissza csókolni. De az asszony, mint egy
                    vadmacska sziszegte:</p>
				<p>- Szemtelen! Nyomorult! Gazember! Aki egy védtelen nőre rohan!...</p>
				<p>A szemtelen és nyomorult gazember minden fogát megmutatta a kis védtelen
                    nőnek.</p>
				<p>De az asszony egy szóval lerontotta azt a derült hatást, ami lassan kiözönlött
                    volna már.</p>
				<p>- Pimasz semmiházi! - lihegte s a szeme gyűlölködve fehérlett ki. - Koldus
                    nemzetség! Velem mer így bánni? Egy Gaáthy-leánnyal mer így bánni?</p>
				<p>A férfi egyszerre fakón és értelmetlenül meredt el.</p>
				<p>- Pfuj, pfuj! - ontotta a szitkot az asszony. - Megtiltom magának, hogy többet
                    ebben az életben hozzám nyúljon. Csak akkor, ha én akarom. Én emeltem fel
                    magamhoz, hát azt akarom, hogy úgy szolgáljon, mint egy sipszi. Ha füttyentek,
                    akkor azt tegye, amit én kívánok. S amit parancsolok, megtegye, mert kirúgom,
                    mint a rossz kutyát.</p>
				<p>A férfi elámulva, megsemmisülve hallgatott. Mikor elhangzott a rettenetes
                    szidalom, amelynek minden szavától elállott a szíve verése, s látta, milyen
                    parancsolóan és megvetően fordul el tőle a felesége, tudatára jött, hogy
                    mégiscsak oktalan dolog eltűrni, hogy így tapodják lábbal az ő férfiúi
                    méltóságát.</p>
				<p>Kiegyenesedett s mennydörgő hangon kiáltott rá az asszonyra:</p>
				<p>- Csönd!... Megtiltom neked, hogy még egyszer ezen a hangon beszélj velem. Én
                    tiltom meg! Én vagyok a férfi, s én emeltelek magamhoz!</p>
				<p>Most az asszony veszítette el a fejét, s meglepetésében nem tudta, hogy viselje
                    magát.</p>
				<p>A pap abban a pillanatban már meg is engesztelődött; valamivel alantabb hangon s
                    kissé műharaggal folytatta:</p>
				<p>- Gondold meg, hogy a házasságnak kölcsönös türelemmel kell tele lenni. Nem
                    szabad a másikat játékból, könnyelműségből lelke legnemesebb pontján sérteni
                    meg.</p>
				<p>Az asszony már magához tért, már megérezte, hogy megint ő van felül. Lenéző
                    pillantással mérte végig, s türelmetlenül mondta:</p>
				<p>- Ugyan nem szeretem, ha nekem prédikál!</p>
				<p>Ámde most a férj úgy sejtette, nem szabad engednie, hogy az emberi méltóság
                    piedesztáljáról ledöntse a szerelem, s méltósággal folytatta:</p>
				<p>- Elfelejted, hogy nekem is vannak olyan lelki érzékenységeim amelyek nélkül nem
                    volnék ember, nem volnék férfi. Nyomorult pária volnék, aki nem méltó rá, hogy
                    élettársad legyen.</p>
				<p>- Bizony nem méltó rá - sóhajtott őszintén, bánatos szomorúan az asszonyka.</p>
				<p>A férfi újra le volt sújtva.</p>
				<p>- Hát akkor hogy élünk együtt? - kiáltott.</p>
				<p>- Azt nem tudom.</p>
				<p>- De édes, édes, gondold meg, mit beszélsz, hisz ez borzasztó; ha elhiszem, amit
                    mondasz, akkor azonnal a kétségbeesés örvényébe kell süllyednem.</p>
				<p>- Ugyan ne szavaljon nekem örvényről... Különben is maga jól tud úszni, majd csak
                    átvergődik.</p>
				<p>A férfi, tudja isten, miért, úgy érezte, hogy nem szabad engedni, hogy
                    elsekélyesedjen a vita. Példát kell statuálni! Kellő komolysággal s csinált
                    fenséggel szólalt meg:</p>
				<p>- Édes!... vagy érett ember vagy, s akkor okosan lehet veled beszélni, vagy egy
                    haszontalan kisgyerek vagy, és akkor tudom, minek nézzelek.</p>
				<p>- Mi vagyok én? - tátotta el a száját az asszonyka meglepetésében. - Mi vagyok
                    én? Csakhogy egyszer már kibújt a szeg a zsákból. Csakhogy egyszer meg merte
                    mondani a gondolatát. Gratulálok, végre tisztában vagyunk. Óh, nem vagyok
                    komoly, érett ember, de haszontalan kisgyerek sem! Afelől biztosíthatom...
                    Félbolond! Hisz ez tisztára félbolond, ha ilyeneket mer nekem mondani. Nem fél,
                    nyomorult, nem reszket, hogy többet nem szólok magához? Mi vagyok én, hogy így
                    mer velem beszélni. Már nagyon is jó voltam, már nagyon is sokat megengedtem egy
                    ilyen alattomos gazembernek, hogy így kinyílt a szeme. De megálljon, majd
                    elharapná még a nyelvét, amiért kimondta ezt a szót! De régen tele volt már
                    vele, hogy nem bírta tovább tartani. Fog még maga nekem hazudni, hogy nem úgy
                    gondolta! Fog még maga könyörögni, hogy felejtsem el!... Szégyen, gyalázat, így
                    mer velem beszélni egy senki, aki elvesztette az eszét! Pusztuljon a szemem
                    elől, hogy ne is lássam többet! Menjen a Tiszának, ott a helye. Mi közöm hozzá!
                    Eddig reszkettem, a szél meg ne fújja! míg jó volt, míg megérdemelte! De most
                    már vége. Felőlem mehet ebben a percben, amerre a szemével lát... Ez az a nagy
                    fogadalom, amit a mamának tett, hogy nem lehet az életben olyan pillanat, amikor
                    elfelejti, mivel tartozik nekem! Azért, amit érte tettem! Otthagytam érte
                    mindent, s most mi vagyok? Egy parasztasszony is parancsol nekem!... Úriasszony
                    vagyok én? Úriasszony? Egy Thorsa Ábris arra sem méltat, hogy tiszteletét tegye
                    nálam, vagy legalább tisztelettel köszönjön, ha meglát. De nem, hátat fordít...
                    Hátat fordít úgy, hogy nekem a szégyen miatt el kell menekülnöm az emberek szeme
                    elől, még úrvacsorát se vehetek!... Jaj, szégyen, szégyen, utolsóbb lettem az
                    utolsónál. Jaj, mamám, mamám!</p>
				<p>Ezzel rettenetes zokogásban tört ki.</p>
				<p>Pap Énók megsemmisülve hallgatott.</p>
				<p>Vége volt a férfiasságának; jól jósolta Ica, szívesen borulna már térdre, hogy
                    visszaszívjon minden szót. Ó, be szívesen levezekelné nagy bolondságát, csak
                    most azonnal elmúlnék a hatása.</p>
				<p>De nincs mit tenni, áll, áll, s bámul.</p>
				<p>Az asszonyka leborul a dívány sarkába, s úgy zokog, oly szívet tépően, mint aki
                    egyszerre vesztette el minden atyafiságát, felmenő és lemenő ágon, s most már
                    egyes-egyedül áll e világon. A férje meghatva nézi, s átkozza magában azt a
                    pillanatot, amikor a felesége előtt férfiúnak akart látszani. Nincs az
                    asszonyoknak férfiúra szükségük, férj kell nekik, aki vakon bálványozza őket.
                    Már-már szinte kész rá, hogy leboruljon előtte, s addig könyörögjön... Hogy csak
                    rá akart ijeszteni... De ha nem ijed meg, így is jó, csak ne haragudjék...
                    Hiszen, hiszen - biztatta magát -, hálistennek nem nagy dolog, ha az ember a
                    feleségével szemben poltron; az asszonyoknak minden jó, ha azt bizonyítja, mit
                    csinál a szerelem egy férfiból. Sem a hőstettek, sem a gyávaságok nem lehetnek
                    elég nagyok ennek a bizonyítására.</p>
				<p>De mégis, még nem rokkant meg odáig; meggondolta magát, s nem szólt.</p>
				<p>Még nagyon hamar volna, nem is hinné el! És nem tudja, nem tudja megtenni, hogy
                    így megszégyenítse saját magát.</p>
				<p>A homloka kivörösödött, s némi haraggal, némi szánalommal nézte a feleségét,
                    amint ott vergődött.</p>
				<p>Így is milyen gyönyörű volt! Percekig elfelejtett mindent, s csak arra gondolt,
                    milyen szép, milyen gyönyörű! Micsoda áldozatot kell még neki hozni, amivel
                    megfizesse ezt a szépséget! Mivel érdemli ő egyáltalán, hogy ilyen szép felesége
                    legyen.</p>
				<p>Odatérdepelt az asszony elé, s bűnbánó arcát lehajtotta szoknyája fodrára, amely
                    elterült a díványon.</p>
				<p>Az asszony azt is megérezte, s undorodással ugrott fel.</p>
				<p>- Utálatos, oh, be utálom! - fújta. - Ez az a férfi, akit én többre becsültem az
                    Istennél.</p>
				<p>- Az Istenhez ne hasonlíts férfit - mondta az ura csendesen, fájdalmasan,
                    térden.</p>
				<p>- Nem is, hanem a Sátánhoz! Utálatos, menjen a szemem elől, de menjen a szemem
                    elől!</p>
				<p>Ezzel arcára csapta a két kezét, s kirohant.</p>
				<p>Az ura megijedt, hogy kárt tesz magában, s hogy a cseléd mindent meghall,
                    hirtelen nem is tudta, melyik a nagyobb veszedelem. Utánaszaladt, átkapta
                    derékon, s vissza akarta vinni a hálószobába.</p>
				<p>Az asszony ütött, vágott, karmolt, harapott, s mikor látta, hogy ez mind nem
                    elég, mert már bent voltak, akkor csak egy nagyot sikoltott, s eleresztette
                    magát, mintha megszakadt volna a szíve, s mindjárt meghalna.</p>
				<p>- Jaj istenem, jaj istenem - nyögött, s mindenhez kapkodott a férj, de elébb
                    letette a díványra.</p>
				<p>Aztán úgy állott felette, mintha azt vizsgálná nagy orvosi szakértelemmel, van-e
                    még életszikra e gyönyörű asszonyi testben. Mikor már feltűnő sokáig feküdt
                    félig dermedten, hozzáfogott az élesztési kísérletekhez. Megfogta, rázogatta,
                    mint egy rongyot, a fejét előre-hátra hajtogatta, mintha báb volna, felemelte
                    meg letette s végül, mint a leghathatósabb orvoslószerhez, amelyről az orvosi
                    könyvek bizonyára a legnagyobb elismerés hangján szólanak, elkezdte
                    csókolgatni.</p>
				<p>Ennek aztán meg is lett a nem várt eredménye.</p>
				<p>Az asszonyka felugrott, s balkezesen oly találósan csapta arcul kétségbeesett
                    urát, hogy az teljesen meg lehetett felőle győződve, hogy most már nem kell
                    féltenie az asszonykát.</p>
				<p>Felegyenesedett, míg a felesége kényelmesen elnyújtózkodott a díványon.</p>
				<p>Besötétedett, pedig még alig négy óra lehetett.</p>
				<p>Nagy csönd lett; úgy tetszett, mintha az asszonyka elszunnyadt volna, amit nem
                    lehet csodálni olyan fárasztó erőprodukciók után.</p>
				<p>A férj leereszkedett egy székre, a sűrűsödő sötétben káprázó szemmel nézte, nézte
                    kis feleségét. És gondolkozott.</p>
				<p>Megpróbálta rendbeszedni gondolatait... Honnan indultak ki? Mi volt ennek az
                    egész veszedelemnek az indító oka?... Nem bírt rájönni. Valami semmiségnek
                    kellett lenni, mert hisz ő egész életükből nem tud kihalászni olyan okot, amely
                    méltó lehetne rá, hogy ekkora veszedelem nőjön belőle.</p>
				<p>Sóhajtott hát, sóhajtott, mint a kárvallott cigány. S azt sóhajtotta:</p>
				<p>- Megöl, lelkem, megöl bennünket a nagy szerelem!</p>
				<p>Borzasztó, hogy mennyire nincs mértéke az asszonynál a szerelemnek. Féltékeny
                    mindenre, a levegőre, a napsugárra, s különösen minden munkára, ami csak egy
                    percig is elfoglalja tőle az urát. Emberfeletti a szerelem zsarnokságában, s
                    tudni sem akarja, hogy a férfinak kötelessége is van az életben... Hiszen az is
                    érted van, az is neked szól, az is neked van javadra!... Szerelmes kis bolondos
                    kis galamb!</p>
				<p>És nagyot nyújtózott és valami unalmat érzett. Minden összefüggés nélkül eszébe
                    jutott, hogy mióta megházasodott, még egyszer sem lumpolt. Hát hiszen eddig sem
                    volt lump fráter, és szívesen lemond róla; de ha meggondolja, hogy ő a
                    feleségének minden szórakozást megad, hogy elfeledtessen mindent, amihez azelőtt
                    hozzá volt szokva: mégiscsak nagy méltánytalanság, hogy ő meg semmit sem kap...
                    Kell, hogy az ember kibeszélgesse magát a férfiak közt. Mindjárt jobban tűri a
                    házi semmiségeket. Mert az igaz, hogy most mindig olyan haszontalanságokon kell
                    törnie a fejét, amit addig meg sem akart hallani.</p>
				<p>Bosszúsan fordította el a szemét a feleségétől, akinek a szépsége a sötétben
                    különben sem kápráztatta, s az ablak felé nézett.</p>
				<p>Isten ments, hogy valaha filozófiai gondolatot bökjön ki!... Vagy pláne, hogy
                    belefogjon valami komoly könyvet olvasni! Vagy dolgozni!... Prédikációt nem írt
                    azóta; az egyház ügyei mind restanciában; a lapok mind olvasatlanul kerülnek a
                    konyhába, ahol sietnek eltüzelni mind, hogy a vezércikkek a kezébe ne
                    kerüljenek. S mégis az a panasz, hogy soha sincs ideje a csókolódzásra azoktól
                    az “utálatos könyvektől”. Nagy keserűségek ezek egy férfiúi szívben.</p>
				<p>Pap Énók megértette, mért tépte ki magát Herkules az asszonyok karjai közül. Nagy
                    embernek nem azért adott nagy erőt a végzet, hogy asszonyi ölelésben satnyuljon
                    el.</p>
				<p>Ej, de mit, nem akar ő nagy ember lenni, csak jól akarja magát érezni. S neki
                    szüksége van egy kis olvasásra, egy kis szórakozásra, egy kis diskurálásra, néha
                    akár egy kis borozásra is. És igenis ki fogja csikarni a feleségétől, hogy
                    minden családi perpatvar nélkül része lehessen mindezekben.</p>
				<p>Hát más férj mit nem csinál, mégis szereti a felesége! Igazán, törvényben kellene
                    biztosítani ezeket a jogokat.</p>
				<p>Bosszús és fanyar mosollyal vonta össze a szemöldökét; szeretett volna fel s alá
                    járkálni, de nem mert, félt, hogy felébred a felesége.</p>
				<p>Az a nagy baj, hogy itthon az iroda! Ha valahol messze volna, akkor affektálhatna
                    kedve szerint, hogy ilyen, olyan nagy dolgai vannak, amiket nem lehet
                    elhalasztani, de az asszony itt egészen belelát a kártyájába, s hiába kezdene el
                    most nagyképűsködni, hogy hivatalos órákat kell tartani; az asszonyka a szeme
                    közé kacag: talán hogy legyen hol újságot olvasni, mert kellemesebb, mint ővele
                    lenni!...</p>
				<p>Sóhajtott, sóhajtott, s elhagyta, meg újra kezdte a gondolkozást, míg végre
                    rájött, milyen kicsinyes, milyen gyerekes ez az egész tűnődése, amivel órákat
                    tud eltölteni.</p>
				<p>Elmúlt a vacsora ideje, éhes is volt, fáradt is, szomorú is... hogy tud aludni az
                    az asszony!</p>
				<p>Mintha csak megérezte volna az asszonyka ezt a gondolatát, megmozdult, s nagyon
                    is éber hangon rászólt:</p>
				<p>- Csak hallgasson, csak még soká hallgasson!</p>
				<p>A férj megmozdult, de nem felelt.</p>
				<p>- Miért nem beszél? Én elmondok mindent, ami csak a szívemen van, de maga
                    hallgat. Én nem tudom, mit gondol.</p>
				<p>No hisz az jó volna - gondolta magában a férj. - Egyéb se kellene nekem.</p>
				<p>- Különben felőlem hallgathat világ végéig, én már úgy sem törődöm többet vele,
                    mit gondol, mit nem... De azt mégis szeretném tudni, min töri a fejét ennyi
                    ideig.</p>
				<p>A férj sokáig gondolkozott, mit volna a legcélszerűbb mondania.</p>
				<p>- Azon, édes - mondta végül -, hogy lehetsz te ilyen engesztelhetetlen. Tudod,
                    hogy már elmúlt tíz óra?</p>
				<p>- Azt hittem, már legalábbis tizenhárom. Egy örökkévalóság, amióta várom a
                    szavát.</p>
				<p>A férfi gyöngéden hozzáment, térden mellé simult, s meg akarta ölelni.</p>
				<p>- De hagyjon békén!</p>
				<p>- Istenem - nyögte a férfi -, hiszen nem tudom, mi lenne kedvedre.</p>
				<p>- Azt nehéz is tudni!</p>
				<p>Erre a szóra, ami isten tudja, miért volt megint halálos sértés a férjre, a nagy,
                    erős embernek minden csepp vére a fejébe szállt. Ingerülten pattant fel.</p>
				<p>- Dehogyis nem tudom! Tudom én. Mihelyt azt mondom, hogy alázatos szolgád vagyok,
                    aki kész megalázkodni a végletekig, akkor mindjárt a kedvedre szólok. Ha magamat
                    szidom és a fejemet a falba verem kínomban, akkor kedvedre teszek!</p>
				<p>- Haha!</p>
				<p>- Hallgass! - rikoltott magánkívül a férj. - Ne nevess. Nem nevetséges. Férfi
                    vagyok, és kihoz a sodromból az ilyen kegyetlenség. Kőszívű vagy, s ha
                    elveszíted a józanságodat, azt sem bánnád, ha rögtön meghalnék is; rögtön, itt a
                    szemed láttára.</p>
				<p>Elfordult, bár ezzel nem erősbítette szavainak hatását, mert koromsötét volt, s
                    nem lehetett látni milyen kifejezés dühöngött az arcán.</p>
				<p>Az asszonyka csendesen pityeregni kezdett.</p>
				<p>A férj pedig megint kijózanodott, s rájött, hogy megérdemelné, ha kalodába tennék
                    egy hétre. Hát ő most ugyan mi az ördögért kiabált olyan nagyon. Ez volt az az
                    okosság, amit úgy kieszelt. Hiszen már egészen elmúlt volt a dühe, s
                    elhatározta, hogy nem törődik semmivel.</p>
				<p>Óvatosan, hogy a nesz ne hallatszék, megvakarta a fejét, és savanyú arccal
                    állapította meg, hogy bolondot tett egyszer! Így sose lesz vége - morfondált
                    magában. - Én vadállat! Mégiscsak vadállat vagyok, ki tudja, nem azért
                    szólalt-e meg szegény kicsikém, hogy megkezdje a kibékülést. De miért is nem
                    enged egy szóra? Minek kíván olyan nevetséges dolgot, hogy annyira megalázzam
                    magam. Ej, pedig mit. Az ördög vigye el az egész komédiát. Mi szükségem nekem a
                    férfiúi büszkeségre? Nekem házi béke kell, boldogság kell. Mert ha egyszer
                    megdühödök, összetöröm azt a lámpát.</p>
				<p>A sötétben is megcsillant a szeme előtt a függőlámpa, s ökölbe szorított jobbját
                    felemelte az ártatlan jószágra.</p>
				<p>- Feküdj le, drágám! - mondta, nagy dühével arányban egyáltalán nem álló
                    mérsékelt hangon.</p>
				<p>- Majd lefekszem a temetőbe. Úgyis nemsokára odajutok. Tudom, min töri a fejét.
                    Már csak azt várom, mikor üt agyon.</p>
				<p>A férfin savanyú mosoly, savanyú érzés ment végig. Ilyet feltenni róla.</p>
				<p>Csöndben maradtak megint. Sokáig. Az óra ketyegett. Énók éhes volt, a feje
                    szédült. Nem tudta, mi lesz vele. Botrány, ami itt folyik.</p>
				<p>És ma karácsony van. A szeretet ünnepe.</p>
				<p>Hiszen ehhez képest eddig csak játék volt minden veszekedés!</p>
				<p>- Na, mi lesz? Nem szól? Nincs szava? - tört ki az asszonyka. - Meddig várjak? -
                    s felpattant. - Megkeserüli ezt maga még! Megkeserüli ezt még maga! Holnap írok
                    a mamának, hogy válasszanak el magától, de addig nem is szólok hozzá egy
                    szót!</p>
				<p>Ledobálta magáról a ruhát, s egyúttal széttúrta a saját ágyát; lefeküdt.</p>
				<p>- Édes - mondta a férj dühös békítéssel -, engedj meg...</p>
				<p>Hogy semmi válasz nem jött, békítő dühvel kiáltott:</p>
				<p>- Azt nem akarom megérni, hogy az én házamban olyan perpatvar üssön tanyát,
                    amelyik hosszú ideig tart. Esküszöm neked, hogy addig nem eszem, nem iszom, nem
                    alszom, míg ki nem békülsz velem. Itt fogok állani az ágyad előtt, és őrködöm az
                    álmaid felett, ébren, míg ki nem békülsz.</p>
				<p>- Áh, lári-fári! - mondta az asszony, s fülére húzta a takarót, hogy ne is hallja
                    ezt az üres beszédet.</p>
				<p>A férfi összecsikorgatta a fogát, s konokul mondta magában.</p>
				<p>- No várj, hogy itt virradok! Bár elájulnék, vagy valami bajom lenne.</p>
				<p>S csakugyan hozzáfogott ott állani. Hogy gyorsabban menjen a kimerülés, iszonyú
                    merev haptákállásba helyezkedett.</p>
				<p>Eltelt vagy öt perc, de már akkor alig bírta. Az asszony hozzáfogott szabályosan
                    lélegezni, amiből azt következtette, hogy egész nyugodtan elaludt. Ez a
                    megfigyelés elvette minden erejét. Ezt már igazán nem tette fel a feleségéről.
                    Ez barbárság. Kiesett merev tartásából, úgy sincsen annak semmi értelme, ha
                    alszik az asszony; meg a sötétben nem is tudja, mi történik.</p>
				<p>Hanem valami könnyebb módszert kell kitalálni, hogy lehet tüdőgyulladást
                    szerezni.</p>
				<p>Gyorsan levetkezett, ledobta a cipőt; jó hangosan, hogy az asszony felébredjen
                    rá. Ahá, meg is mozdult. Hitetlen asszony, most azt gondolod ugye, hogy az urad
                    megunta a dicsőséget, s lefekszik. Óh, de borzasztó nagyon csalódol.</p>
				<p>Egy ingben, mezítláb állott meg a szobában; le is lépett a szőnyegről a deszkára,
                    mert hogy az hidegebb.</p>
				<p>Nagyon hideg volt, a szoba melege már egészen elmúlt. A jó feleség ilyenkor két
                    lábdunnát tesz a férj paplanára, s ő ebben a farkasordító hidegben úgy áll, mint
                    egy fakír.</p>
				<p>Várta az első prüsszentést. De ez csak nem akart jönni. Pedig hideg volt; már
                    annyira fázott, hogy megjött a józan esze.</p>
				<p>- Istenem, istenem, mi lett belőlem - sóhajtott magában. - Mi lenne, ha valaki
                    valaha megtudná, micsoda szamárságot teszek pap létemre. Illik ez komoly
                    emberhez? S az asszony nem veszi észre. Szegény... Elaludt, s nem is tudja, mi
                    van itt.</p>
				<p>A foga elkezdett vacogni; ez már egy kis jele a sikernek. Hát mégis meg fog
                    fázni, mert már szinte letett róla, hogy meghűljön. Biztosra vette, hogy belső
                    hősége, vesztére, megmenti a tüdőgyulladástól. Márpedig ha még ennyi eredménye
                    se lesz ennek az éjszakának: sohasem fogja megtanítani a feleségét arra, hogy
                    vele ne játsszék.</p>
				<p>Elkezdte nem akadályozni a fogvacogást. Már nem okoskodott, csak tett. Úgy
                    vacogott a foga, mintha borsót zörgetnének a dobban. Olyan gyönyörűen vacogott,
                    hogy csak úgy harsogott a csöndes szobában.</p>
				<p>De az ugyan vacoghatott. Az asszonyka aludt már, mint a tej, s álmában még
                    nevetett is, legalább valami olyan neszt hallott az ember.</p>
				<p>És bánatára, ettől elállott a fogvacogása.</p>
				<p>Most már csak fázott, libabőrös volt az egész teste, s tudta, hogy olyan kék,
                    mint a kopasztott lúd.</p>
				<p>Kínjában nem tudott mihez kezdeni, újra elkezdett okoskodni. Volt ideje rá bőven,
                    mert hiszen az óra egyre-másra verte a harangon a negyedeket, s egyszerre csak
                    meg sem állott a tizenkettőig.</p>
				<p>- Nem, ez nem mehet így tovább. Egy olyan asszonnyal, aki órák hosszat engedi az
                    urát állani a fagyban, nem lehet megélni. Ő nem lesz hozzá rossz, s ha
                    megtörténnék is az a sajnálatos baleset, hogy nem pusztulna el ennek a mai
                    éjszakának következményeképpen, akkor is el fognak válni. Mert ő, Pap Énók, most
                    megedződik minden dacolásra, s akkor az asszony itthagyja... Nem baj, csak hadd
                    hagyja! Mártír lesz. A boldogság mártírja. Ha száz évig él is, az az egy
                    bizonyos, hogy új asszonnyal nem lesz soha köze. Egyrészt, mert akármilyen rossz
                    is ez az asszony, aki ilyen nyugodt lelkiismerettel tud aludni a veszedelmek
                    éjszakáján, mégis, ilyen asszony nincs több. Ezért érdemes itt állani fagyban,
                    jégben! (De bolond volt, mikor levetkőzött.) Hanem más asszonyért soha! Nincs
                    olyan asszony a világon, akiért még egyszer ezt megtenné, pedig most már
                    bizonyos benne, hogy minden asszonyért kell valami efféle bolondságot
                    tenni...</p>
				<p>Nagyot sóhajtott s kicsit köhintett.</p>
				<p>- Ahá - mondta -, jön már, alattomosan és lopva, de biztosan jön a betegség. S
                    dobogott örömében a szíve.</p>
				<p>Csakugyan megfeszített figyelemmel sikerült egy kis torokreszelést venni észre a
                    gégéjében. Nem köhögte ki, csak mikor már nagyon muszáj volt. Hadd nőjön, hadd
                    gyarapodjék! Ez lesz a nemes bosszú!</p>
				<p>Szinte elérzékenyedett. Már látta magát a betegágyon, látta milyen aggodalommal
                    lesik a szeme pillantását. A felesége fenn virraszt éjfélutánig, s egyre-másra
                    rakja a vizesborogatást a mellére, s beadja a kanalas orvosságot meg a port
                    ostyában... Tokaji bort fog adni gyermekkanálban, s lesz idő, amikor semmi
                    egyebet nem kap, csak pezsgőt...</p>
				<p>Könny pezsdült a szemébe, s szeretett volna odaborulni alvó kis feleségére, úgy
                    sajnálta előre is. Szegény kis drágaság, hogy kétségbe fog esni, hogy vádolja
                    majd saját magát, s hogy mondja, ha én olyan rossz voltam is, neked kellett
                    volna jónak lenned, ha én olyan haszontalan voltam, neked kellett okosnak
                    lenned. Minek tettél olyat, minek tettél olyat!</p>
				<p>Oly szívet szaggató hangon hallja ezeket a szemrehányásokat, hogy a saját
                    férfiassága egészen elpárolog. Hozzáfog önmagával vitázni. Hiszen a férfiasságát
                    már eléggé kimutatta. Egy óra is elmúlt; persze, a fél kettőt üti. Nem, nem
                    szabad tovább szamárkodnia.</p>
				<p>Tesz! Okosat tesz.</p>
				<p>S kapja magát, minden habozás nélkül bebúvik az ágyba. A jó meleg ágyba, s hideg,
                    megfagyott testét hozzányomja ahhoz az angyali forró testhez.</p>
				<p>Az asszony megmozdul, felébred, aztán csöndben marad.</p>
				<p>Az álom kimegy a szeméből, de mozdulatlanul fekszik, s még arra sem szisszen fel,
                    hogy jégcsap hidegség ijeszti meg.</p>
				<p>De egyikük sem tud elaludni. Úgy feküsznek mint a kövek, egymás mellett.</p>
				<p>Egy jó félóra múlva, mikor az óra elütötte a kettőt, s a férfi egészen
                    felmelegedett már, az asszonyka megszólalt.</p>
				<p>- Hát megunta a dicsőséget?</p>
				<p>Nem volt a hangjában különösebb gúny, de azért a szó úgy megvágja a férfit, mint
                    a szégyen ostora.</p>
				<p>- Persze hideg volt. Aratáskor kellene ilyen hencegést próbálni.</p>
				<p>Énók azt hiszi, rögtön elveszti az eszét. Az asszony páratlan egyszerűséggel
                    tudta mindig a legfájóbb sebet ütni meg.</p>
				<p>- Jaj bizony, ahhoz férfinak kellene lenni.</p>
				<p>- Asszony!... - ordít fel állati hangon az ember. S egyúttal felugrik, aztán
                    torkon ragadja az asszonyt. Mintha rögtön megfojtaná.</p>
				<p>- Csak rajta - hangzik az asszonyka metsző szava -, ez könnyebb! Engem meg tud
                    ölni, de ilyen hidegben, mezítláb...</p>
				<p>Mintha mind levagdalták volna, lemállottak a felbőszült férfi ujjai az asszonyka
                    torkáról, ahol különben is olyan lágyan simultak meg, mint a karperec a
                    csuklón.</p>
				<p>Leszállott az ágyról, s vérbe könnyezett szemmel támolygott körül.</p>
				<p>- Majd mást tudok tenni, ami még könnyebb... - hörögte.</p>
				<p>A keze tétován járt s valami veszedelmes szerszámot keresett, de csak egy párna
                    akadt a kezébe. Aztán állott, mert nem tudta, mit kezdjen vele.</p>
				<p>Pár pillanatig mélységes csönd volt.</p>
				<p>Akkor velőtrázó sikoltással kiáltott fel Ica.</p>
				<p>- Énók!</p>
				<p>S egy pillanat múlva ismét.</p>
				<p>- Énók! Félek! Jaaj!</p>
				<p>Semmi nesz. Mintha halott volna a szobában.</p>
				<p>Az asszonyka kiugrott az ágyból, s azonnal megtalálta az urát. Ott állott az, s
                    nem tudta, mitévő legyen. Várta, hogy a föld talán csak megnyílik alatta.</p>
				<p>Az asszonyka átölelte, s a nyakába kapaszkodott, úgy tapogatta körül, mindenik
                    kezét s újra minden kezét a sötétben, hogy nincs-e mégis valami ártó szerszám
                    bennük.</p>
				<p>Nem talált semmit, amiben azonban nem akart megnyugodni, hanem rettentő hangon
                    kérdezte:</p>
				<p>- Édes, mit akartál tenni?</p>
				<p>- Valami borzasztót! - mondta fojtott, ijedt hangon a férj.</p>
				<p>Mind a ketten megborzadtak, s aztán szorosan átölelték egymást.</p>
				<p>- Látod, látod - pisszegett az asszonyka. - Ugye, hogy te nem gondolsz énrám. Nem
                    bánod te, akármi lesz énbelőlem. Inkább hagynál itt örökös özvegységben ilyen
                    fiatalon, minthogy egy szót kimondj.</p>
				<p>- De micsoda szót... angyalom!</p>
				<p>- Mit! Tudod te azt nagyon jól, mivel békítnél ki, de nem akarod kimondani.</p>
				<p>A férfi tudta, mi az az egy szó: az, hogy magára vegyen mindent.</p>
				<p>- Drágám - nyögte ki -, hiszen tudom én jól, hogy mindennek én vagyok az oka. Én
                    bántottalak meg téged...</p>
				<p>- De mivel - nyafogott az asszony türelmetlenül.</p>
				<p>- Mindennel! - mondta a férj s aztán elgondolkozott, mivel is. - Hogy az ördög
                    vigye el azt a vén parasztot - kiáltott fel - hogy annak el kellett rontani a
                    napomat, de ha még egyszer ilyen eset fordul elő, nem bánom, ha forradalom lesz
                    is, de nem megyek nekik beteget áldoztatni csak a délutáni templom után!</p>
				<p>- Ez az, ez az! - nyöszörgött az asszonyka boldogan.</p>
				<p>- Lelkem.</p>
				<p>- És engedted, hogy mennyi ideig szenvedjek! És nem tudtál ennyit mondani a
                    vigasztalásomra!</p>
				<p>A nyakába ugrott és átölelte, és most már kitisztult az egész zavaros ügy. Hát
                        ez volt az a szó, amely miatt egy keserves napot így
                    kellett elszenvednie: ez a szó, hogy nem törődik többet a parasztokkal!
                    a hivatásával!</p>
				<p>Győzelem, mert visszanyerte az asszonyt. És legyőzetés, mert egy súlyos lépéssel
                    ment vissza a házasélet rabigájában.</p>
				<p>De az asszonykának szerencsére nem volt sejtelme erről a férji gondolatról, s
                    szerelmesen babusgatta az emberét.</p>
				<p>- Ó, te kis bolond, te kis bolondom. Gyere, mert hideg van, gyere, drágám,
                    gyere.</p>
				<p>S betakarta kis urát, hogy meg ne fázzék.</p>
				<p>- Ugye, sose leszel rossz, ugye, sose! - gyügyögött hozzá.</p>
				<p>- Ha rajtam áll - kezdett okoskodni megint a férj.</p>
				<p>- Ugye, sose! - kiáltott rá az asszony.</p>
				<p>- Sose, sose! - állította az ember, megijedve, hogy megint baj talál lenni.</p>
				<p>Az asszony megérezte ezt az ijedtséget, s boldogan elmosolyodott.</p>
				<p>- Óh, te buksi, te - mondta -, nincs ilyen buksi több a világon!</p>
				<p>Azt elhiszem - mondta magában a férj -, ilyen nagy szamár nincs, mint én
                    vagyok.</p>
				<p>De ő is mosolygott; érezte, hogy most már megint hosszú ideig nem lesz bajuk
                    egymással.</p>
				<p>S forrón megcsókolta a feleségét, akinek egy pillanat alatt elfelejtett
                    mindent.</p>
				<p>De az asszonyka hirtelen felült.</p>
				<p>- Olyan éhes vagyok - mondta -, nem is vacsoráztam.</p>
				<p>Az ura felnevetett.</p>
				<p>- Pszt! - csitította az asszonyka - te csak maradj csendesen, én majd felkelek,
                    gyufát gyújtok, keresek valamit. Valami jót... pszt! tessék maradni, ki ne dugd
                    a paplan alól még az ujjadat sem. Nekem nem fogsz meghűlni. Az én lelkemre, még
                    egy náthát sem szerzel, kis öregem...</p>
			</div>
			<div type="chapter">
				<head>18</head>
				<p>Páratlan szépségű napok következtek. A férj sohasem volt ilyen boldog, mint most.
                    Néha úgy tetszett neki, mintha most szerezte volna vissza a feleségét, máskor
                    arra eszmélt, milyen sajátságos, hogy az emberi léleknek éppúgy szüksége van a
                    viharokra, mint a természetnek. Majd ismét-ismét azon hökkent meg, a következő
                    percben nem csap-e le váratlanul a derült égből az istennyila, mert számos
                    tapasztalata volt, hogy sohasem lehet tudni, nem kerekedik-e felleg boldogságuk
                    egén.</p>
				<p>Nem baj, ha jön, majd elmúlik. A nagy zivatarok is elmúlnak, hát még az apró
                    szeszélyek.</p>
				<p>Roppant restellte volna, ha csak a legkisebb baj is lenne a minap éjszakai
                    szamárkodás után. Nem is értette magát, mit csinált akkor. Az asszony, úgy
                    látszik, ki tudja váltani belőle a gyereket, aki ott lappang minden ember lelke
                    mélyén, talán éppen mint igazi természeti állapot. Ki tudja, nem a nagyemberes
                    észjárás-e az álarc?...</p>
				<p>Míg elhallgatta a felesége csacsogását, arra is nemegyszer gondolt, hogy csak egy
                    pillanat, s hogy fel tudná forgatni ezt a jó békességet. Csak annyit kellene
                    mondania, hogy megy az irodába dolgozni, s vége lenne az egész vidám napnak...
                    Kezdhetnék újra a civódást, a veszedelmet.</p>
				<p>Nem sóhajtott, csak lemondóan intett, mint aki tudja, hogy egyszer így is, úgy is
                    meg kell halni, s nincs kedve szomorkodni rajta.</p>
				<p>Az asszonyka valami csipkét horgolt, s közben a maga rakétaszerű apró ötleteit
                    eregette. Az ura kacagott. Néha erőteljesen, frissen, néha szinte
                    megszokásképpen. Egy-egy ilyen satnya kacagás után rákiáltott az asszony:</p>
				<p>- Hangosabban!</p>
				<p>Persze erre hangos lett a derültség.</p>
				<p>Azután az ember megint csak elszórakozott, s újra azt a lagymatag kacagást
                    hallatta, ami a feleségét úgy kihozta a sodrából.</p>
				<p>- Mi baja magának? Olyan lusta, mint egy disznó. Majd mindjárt felpiszkálom.</p>
				<p>A férj felnevetett.</p>
				<p>- Lomha - piszkálódott tovább az asszonyka. - Szégyen, igazán szégyen, hogy tud
                    egy felnőtt ember ilyen dologtalanul élni. Itt hever egész nap a felesége kötője
                    mellett! Micsoda hivatala van magának, hogy ingyen fizetik? No, maga szerencsés
                    ember, mondhatom. Ilyen potyán nem akárki kap fizetést. Az én apukám csak
                    nagyobb úr magánál, de ahhoz nem is lehet szólani, mindig a hivatalban ül.</p>
				<p>- De babukám, te nem engedsz dolgozni, én már régen mondom, hogy szeretnék...</p>
				<p>- Szeretnék! Fütyülök a maga szeretnék-jére! Még olyan bolondot nem hallottam,
                    hogy valaki szeretne dolgozni. Ki szeret dolgozni? Csak a bolond szeret.
                    Dolgozni muszáj. Akinek muszáj, annak igenis muszáj, de akinek nem muszáj, annak
                    rá se kell nézni arra az unalmas dologra.</p>
				<p>A pap nevetett.</p>
				<p>- Az igaz, hogy az én dolgom mind olyan, hogy ha akarom, eltolhatom későbbre,
                    vagy elodázhatom, arra senki sem jön rá...</p>
				<p>- Szép kis sikkasztó!...</p>
				<p>- Mit csináljak, a családomért teszem! - nevetett újra a pap. - Az igaz, hogy
                    aztán a családom bánja meg, mert most ugyan nem lesz bajom belőle, de az is
                    igaz, hogy nem lesz belőlem soha egyéb, csak ami ma vagyok, kis közönséges pap.
                    S nem lesz a feleségem nagytiszteletű asszony!</p>
				<p>- No hát mégiscsak szégyen, hogy egy férj ilyenekkel traktálja a feleségét! Ha
                    belőlem hamarosan nagytiszteletű asszonyt nem csinál!...</p>
				<p>A férjnek dobogott a szíve örömében; mégis sikerült az ambíciót felébreszteni a
                    feleségében. Hiszen akkor jól van.</p>
				<p>- Azt babukám nagyon hamar és könnyen megtehetem, csakhogy az esperes máris azt
                    üzente, hogy nincs megelégedve velem, úgy veszi észre, a házasság nagyon
                    ellustított.</p>
				<p>- Az már igaz! Hogy az ördög vigye el azt az esperest! Ebben igaza van.</p>
				<p>Kacagtak, összeölelkeztek, úgy nevettek. A gombolyag cérna messze gurult, s a kis
                    cica úgy szaladt utána, mint valami szökevény egér után.</p>
				<p>- Valaki jön! - kiáltott fel az asszonyka, s felugrott.</p>
				<p>A másik percben csakugyan kopogtak az ajtón.</p>
				<p>- Szabad! - kiáltottak egyszerre, s jóízűen összenevettek: vendég jön, mert
                    egyszerre szóltak.</p>
				<p>Thorsa Ábris lépett be.</p>
				<p>Egy pillanatig mind a hárman kényelmetlenül néztek egymásra, de már a másik
                    percben elfelejtettek minden feszességet. A fiatal házaspár nagyon benne volt a
                    kacagó vidámságban, s fesztelen modoruk éppen alkalmas volt rá, hogy Ábris is
                    természetesen helyezkedhessék be a társaságukba.</p>
				<p>- No, csakhogy már egyszer itt vagy - mondta parolára nyújtva tenyerét Énók.</p>
				<p>Hatalmasan megrázták egymás kezét:</p>
				<p>- Szervusz öregem! Szervusz!</p>
				<p>- Maga az a gáti remete? - nevetett Ica, odaadva parányi kezecskéjét. - Az összes
                    helybeli lapok a maga titokzatos életéről hoznak friss híreket.</p>
				<p>- Akkor jó - szólt Ábris -, legalább nekem nem kell érdekeseket hazudni, ha már a
                    szakközlönyök elvégezték helyettem.</p>
				<p>- Nem, magának nem kell hazudni, maga csak igazakat fog beszélni. Na, üljön le,
                    és ha jól viseli magát, elfelejtem azt a sok bosszúságot, amit már nyeltem maga
                    miatt.</p>
				<p>Ábrisnak nagyon tetszett ez a semmibe se vevő hang, s olyan jól érezte magát,
                    mintha hosszú távollét után hazatért volna.</p>
				<p>- Bizony azt jó lesz, ha elfelejti - folytatta az évődést -, úgyis tudom, sok
                    újabbra adok okot.</p>
				<p>- Szépen kezdi. S milyen önhitt, azt hiszi, hogy azután is tudnék bosszankodni
                    miatta, mikor már ismerem.</p>
				<p>A pap hallgatva ült le, de tetszett neki a felesége modora. Az asszony hangjában
                    volt valami bájos semmibevevés, amely úgy hatott, mint a jó levegő, a nyári
                    szellő. Legyezett, hűsített, izgatott, s jó volt.</p>
				<p>Ábris is leült, s az asszonyka a férje mellé húzódva, vidáman csevegett vele,
                    alig nézve rá egy-egy pillanatra. Mintha nem is lett volna kíváncsi rá, mintha
                    annyira ismerné már, hogy nincs mit keresni rajta.</p>
				<p>- Ejnye, kihez is hasonlít maga - kiáltott fel egyszer.</p>
				<p>A két férfi felnevetett.</p>
				<p>- De babukám, okvetlen kell valakihez hasonlítani mindenkinek?</p>
				<p>- Nem kell, de ő hasonlít valakihez - mondta komolyan az asszony. - Kettőhöz
                    is.</p>
				<p>Úgy ültek együtt, mintha nemrég váltak volna el egymástól. Mindenik nevetett, s
                    mindeniküknek szép fehér foga volt. S egyik sem dohányzott.</p>
				<p>Egy perc, két perc alig telt el, már összeszoktak. Valahogy belülről indult ki a
                    családi melegség, s érezték, hogy ez a viszony tartós lesz. Udvariasak és
                    közömbösek, figyelmesek és kényelmesek voltak egymásközt. Énók örömmel biztatta
                    magát, hogy itt nem lesz oka féltékenykedésre; Ábris, hogy az asszony annyira
                    szereti az urát, hogy nincs veszedelem. Ica pedig, Ica örült, hogy van valaki,
                    aki valaki, van egy barát, aki ellenség, s van egy ellenség, aki mégiscsak
                    barát.</p>
				<p>Felállott, s fürgén ment a szekrényhez, poharakat vett elő. Míg azokat a tálcára
                    rakta morfondált:</p>
				<p>- Mégis ki fogom találni, kihez hasonlít maga.</p>
				<p>- Találja ki, nagyságos asszonyom, hálás leszek érte.</p>
				<p>- Ki is találom.</p>
				<p>Elővette a déli ebédről maradt fél palack bort, s míg az ura tölteni kezdett, ő
                    hozzásimult, s mutatós feleségi szerelemmel nyugtatta a vállára a kezét.</p>
				<p>Onnan szólt ki, mint a bástya mögül:</p>
				<p>- Azért is tudom! Bary Elemérhez.</p>
				<p>- Ki az? - nevetett a két férfi.</p>
				<p>- Az ideálom. Színész. A Királyban játszott... Így szavalt:</p>
				<p>S szögletes mozdulattal szörnyű magasra emelte a kezét.</p>
				<p>Mind a hárman felkacagtak.</p>
				<p>És úgy sejtették mindhárman, hogy révbe értek. Készen van a családi barátság.</p>
				<p>Most már teljes a tűzhely berendezése.</p>
			</div>
			<div type="chapter">
				<head>19</head>
				<p>Úri napok jöttek, boldog idők, amikor úgy érzi az ember, hogy ezekre a hetekre
                    szokás később visszagondolni, hogy “de jó volt akkor!”</p>
				<p>Ábris, amilyen hamar beleilleszkedett a fiatal házasok hangulatába, oly hamar
                    bele is nőtt az életükbe. Mikor harmadszor jött, már úgy tetszett, nem is
                    tudnának meglenni nála nélkül. Úgy csudálkoztak el néha, mint a paraszt, mikor
                    krumplit eszik: “hogy tudtak meglenni e nélkül valaha!”</p>
				<p>Nagyon hasznos ismeretei valának Ábrisnak, s mint Énók örömmel jegyezte föl, nem
                    a zongoráról, nem a könyvekről, nem a haszontalan örömökről, hanem a
                    konyháról.</p>
				<p>Mikor az asszonyka vidáman elpanaszolta neki, hogy kellett megtanulnia főzni,
                    egyszeribe kiderült, hogy Ábrisban mesterére akadt. Úgy tudta ez a nagy ember az
                    ízeket és azok vegyi összetételét, hogy gusztus volt hallani. Énók egyáltalán
                    nem konyított a konyhabeli rejtelmek tudományához, neki valóban nem is volt
                    érdemes főzni, mert mindegy volt, akármit adtak elébe, ha azt hallotta, hogy a
                    felesége főzte, megette a fűrészport is, s azt mondta rá:</p>
				<p>- Így nem tud főzni senki a világon! Ilyen jót nem ettem soha, mióta élek.</p>
				<p>Ábris ellenben elsőrangú szakértő volt ezen a téren. Lehet, hogy egyébben is, de
                    azt most nem vették észre. De az imponáló volt, hogy Ábris még a beszerzési
                    forrásokat is ismeri.</p>
				<p>Volt tehát egy rendkívül érdekes közös témájuk. Mégpedig olyan, amely közel hozza
                    a beszélőket. Emiatt Ica asszony hamarosan még azt is elfelejtette, hogy
                    alaposan kikérdezze Ábrist a múltja felől. Csak ígérgette, hogy:</p>
				<p>- Várjon csak, várjon, de kivallatom egyszer! Akkor nem fog nekem mosolyogni,
                    mert tudja, fütyülök a diszkréciójára. Olyan férfit nem ismerek, aki
                    asszony-dologban diszkrét tudna lenni. Az olyan férfi nem is férfi, az csak
                    afféle nagyképű, akinek nincs is mondanivalója.</p>
				<p>Ábris is nevetett rajta, meg az ura is, s tovább folyt a lecke, mégpedig igazi
                    szenvedéllyel.</p>
				<p>A világtól elvonult katonatiszt kezdte azt a magasabb művelést végezni az Ica
                    életében, amit a Magyar Gazdasszonyok Iskolájában is meg lehet szerezni.</p>
				<p>Énók a leckék alatt csak azért nem unta magát, mert a feleségét hallani még akkor
                    sem volt unalom neki, ha csupa konzervgyár venné is körül.</p>
				<p>A konyha azonban remekül fellendült. Nagy szerencse volt, hogy Zsuzsiban kitűnő
                    segítséget nyertek. Igaz ugyan, hogy a tiszteletes asszony most is leszidta
                    naponként kétszázszor, de ez már igazán csak formaság volt. Erkölcsnevelés; hogy
                    az egyszerű parasztlány el ne bízza magát.</p>
				<p>Pompás volt, mikor Thorsa Ábris fehér kötényt kötött s kiment a konyhába, hogy
                    személyesen bontsa ki burkaiból a bélszínt. A falusi mészárost fejbevágás terhe
                    alatt tanította ki, milyen húst hozzon.</p>
				<p>Ilyenkor Énók, mikor már kedvére elunta magát a kuktáskodásban, vagy inkább
                    szájtátásban - mert őrá ugyan semmit sem bíztak, lévén neki egyszerre két bal
                    keze -, szépen bevonult az írószobájába, s törhette a fejét olyan prédikációkon
                    vagy emlékiraton, a papi fizetésrendezésről, amilyenen jólesett. Senki sem
                    zavarta. Sőt efféle hízelgő támadásokkal aposztrofálta a kis felesége:</p>
				<p>- Bizony, csak dolgozz te is! Mert azt akarom, hogy nagy pap legyen belőled! Hadd
                    érvényesítsem a tudományomat! Nagy lakomákat akarok rendezni! Olyat, hogy a
                    püspök is megnyalja utána az ujját.</p>
				<p>Énók nevetgélt, és fenekedett, mert nagy volt benne az ambíció. Általános
                    feltűnést keltett nagyszerű elaborátumával, amely csaknem általános helyesléssel
                    találkozott, Helyeselték tudniillik, hogy a papi fizetést olyan magas összegben
                    állapította meg, amilyent eddig senki sem mert kérni. De nem helyeselték; hogy
                    az államtól kívánja. Mikor megy az keresztül a miniszterek tárcáján!... Bizony
                    alighanem könnyebb volna a paraszt zsebéből préseltetni ki. Azt még az állam sem
                    bánná.</p>
				<p>Énók hírét hallotta, hogy az esperesnek nagyon kedvére volt a munkája, s azt
                    mondta az öregúr, hogy ezt a fiatal kollegát meg kell választani a tavaszi
                    gyűlésen egyházmegyei aljegyzőnek.</p>
				<p>- Sic itur ad astra! - mondta a feleségének. - Ez a dicsőség első lépcsője.</p>
				<p>Az asszonyka ugrált, táncolt örömében, s ezerszer összecsókolta. Aztán azt
                    mondta:</p>
				<p>- Nagyon jó! Csak hadd jöjjenek hát azok a papok. Olyan lakomát csinálok nekik,
                    hogy tíz esztendeig nem felejtik el... De most már nem is habozok tovább, muszáj
                    meghozatni azt az újfajta fagylaltgépet. Kérek pénzt.</p>
				<p>Bájosan nyújtotta a tenyerét, mintha ajándékot zsarolna ki az uracskájától. Ez
                    kihúzta az asztalfiát, s kotorászott benne.</p>
				<p>- Jaj, drágám, ha azt hiszed, hogy ott van! - kacagott hangosan az asszony, mint
                    aki igen jó tréfát csinált. - Onnan én már kiszedtem az utolsó fillért is.</p>
				<p>- Az lehetetlen! - mondta az ura. - Itt volt az egész államsegély! Most már egy
                    félévig nem kapunk annyi készpénzt. Négyszázhatvan korona volt itt! Hát miből
                    élünk akkor... Ezek a parasztok nem akarnak halni, még az a vén is meggyógyult a
                    karácsonyi áldozás után. Nincs stóla!</p>
				<p>Most az egyszer a tréfa nem volt igazi tréfa.</p>
				<p>- Hát, ha nincs, akkor nem kell - mondta Ica. - Van nekem.</p>
				<p>Sarkon fordult, s trillázva elszaladt.</p>
				<p>Énók a pokolba kívánta az egész konyhát Ábrissal együtt, aztán beletemetkezett a
                    könyveibe, s úgy tett, mint a régi iskolai földrajzban a teve, ha jön a számum;
                    homokba dugta a fejét. Az asszonykának csakugyan volt pénze. Volt neki a
                    postatakarékban kétezer koronája, amit külön kapott apukától. Ebből került ki a
                    fagylalt-gép is, meg az újabb bevásárlások is. Minden.</p>
				<p>S folyt a szakácskodás vígan tovább.</p>
				<p>Úri élet volt a háznál. Jobb nem is lehetett. Reggeltől estig törték a cukrot,
                    kiszemelték a mazsolát, darálták, s főzték a kávét, és két kis parasztlányt
                    kellett csak tűzrakónak becsalogatni. Jött akármennyi. Nagyon jók a
                    parasztgyerekek télen, mikor az “édes szülém” nem bánja, akárhol csavarognak,
                    csak enni ne kérjenek.</p>
				<p>Mint az álom, úgy múlt el a hónap. Már februárba is erősen belebonyolódtak, s
                    előreláthatólag hamar ki is keverednek abból, hiszen február a legrövidebb hónap
                    egész esztendőben.</p>
			</div>
			<div type="chapter">
				<head>20</head>
				<p>Egy délután ketten üldögéltek az ebédlőben, Ica és Ábris. Már azt is megszokták,
                    hogy Énók délután is bemegy a dolgozószobába. Olyankor sem unta magát az
                    asszonyka.</p>
				<p>- Mondja, Ábris... azóta sem kérdeztem magától, mért nem jött el hozzánk
                    vizitelni idejében?</p>
				<p>Ábris nevetett.</p>
				<p>- Azt hittem, valami tiszteletes asszonyt találok itt, akinek komplimenteket kell
                    mondani.</p>
				<p>- S nekem nem kell?</p>
				<p>- Magának élvezet!</p>
				<p>- No, csak ne beszéljen, tudja, hogy nem szeretem a hiábavaló szószaporítást.</p>
				<p>Ábris nevetett.</p>
				<p>- Most mit nevet?</p>
				<p>- Aki a galamb papnéval beszél, annak mindig nevetni kell.</p>
				<p>- Miért, az a hölgy mindig nevetséges?</p>
				<p>- Nem; mindig elragadó.</p>
				<p>- Nagyszerű, pedig maga szakértő, ugye.</p>
				<p>Ábris megint csak nevetett.</p>
				<p>- Valamit beszélhetne már azokból a kalandokból... Mégiscsak unalmas, hogy az
                    embernek van egy igazi, hamisítatlan Don Juan ismerőse, és nem tud semmit róla.
                    Ha már pletykából nem tudhatok meg semmit, legalább maga mondhatna
                    egyet-mást.</p>
				<p>- Jó, de fogadja meg, hogy soha senkinek nem adja tovább.</p>
				<p>- Soha!... Jobb, ha nem fogadtatja meg! Minek rontja el azt a kis örömet, amit
                    szerez. Nem elég arra emlékezni, amit elmesél, még erre az unalmas fogadalomra
                    is? Nem káptalan az én fejem... Már mit nevet megint? Maga nagyon éretlen ember
                    lehet, hogy örökké mutogatja a fogát.</p>
				<p>Ábris tovább nevetett, s hozzáfogott mesélni.</p>
				<p>- Hol volt, hol nem volt, volt egyszer egy ember...</p>
				<p>- Szakálla volt kender... azt már hallottam, kérek érdekesebbet!</p>
				<p>Ábris mosolyogva nézett az asszonykára, aki ilyen komolyan tudja a legédesebb
                    ennivaló tréfákat mondani. Olyan parányi, mint egy játékszer, olyan drága, mint
                    egy zsuzsu. Szerette volna a tenyerébe venni, s úgy játszani vele...</p>
				<p>- Ez az ember igen boldogtalan volt - folytatta kis szünet múlva.</p>
				<p>- Boldogtalan? Hál’ istennek, nagyon érdekes. No, de ha boldogtalan volt, akkor
                    ne nevessen!</p>
				<p>- Ez a boldogtalan ember egyszer elment a templomba.</p>
				<p>- Ah, kezd romantikus lenni.</p>
				<p>- A templomban meglátott egy asszonyt.</p>
				<p>- Nagyon érdekes. Rögtön beleszeretett.</p>
				<p>- Nem!</p>
				<p>- Hanem?</p>
				<p>- Hanem elhatározta magában, hogy ez az asszony az az asszony, akibe ő sohasem
                    fog beleszeretni.</p>
				<p>- Óh, a goromba fráter.</p>
				<p>- Mert ez az asszony olyan szép, hogy ezt csak egy embernek szabad szeretni, az
                    urának.</p>
				<p>- Akkor mit bámészkodik rá? Mi köze hozzá tovább?</p>
				<p>- Nem is volna hozzá köze, ha az ember, ahogy már mondtam, nagyon boldogtalan nem
                    lett volna.</p>
				<p>- Borzasztó érdekes.</p>
				<p>- Elhatározta magában, hogy ez az asszony fogja őt kigyógyítani betegségéből.</p>
				<p>- Pfuj, beteg is!</p>
				<p>- Lelki beteg.</p>
				<p>- Szép asszony lehet, aki már csak klinikai hatást tud gyakorolni... No, és mit
                    csinált az a beteg ember, bevette az asszonyt, ostyában? Óránként egy
                    kávéskanállal?</p>
				<p>- Igen, azt tette.</p>
				<p>Elhallgatott. Hátradűlt. A szemét lehunyta. Nagy vonású férfias arcát egészen
                    megvilágította a napfény, s a szemek alja csaknem fekete volt. Mélyen aláfestve.
                    Arca frissen volt borotválva, s ruganyos, puha bőre kívánta a csókot.</p>
				<p>- No és, ne izgasson - sürgette az asszony tréfásan -, ennyi a mese? Ez magának
                    mese?</p>
				<p>- Még van valami!... A boldogtalan ember egyszer csak úgy vette észre, hogy már
                    nagyon is sokat vett be az orvosságból... Naponként egy egész levesmerő
                    kanállal.</p>
				<p>- Baj, baj.</p>
				<p>- Nagy baj! - s a fiatal férfi szeme lángot lövellt ki. Csak úgy égetett, amint
                    kicikázott a láng, s az asszonyka alig bírta megőrizni a nyugalmát. Kénytelen
                    volt elfordítani a szemét.</p>
				<p>- Majd én folytatom - mondta, s most már ő nevetett. Lesütött szemmel mondta. -
                    Csakhogy az asszony, amint utólag kiderült, korrekt asszony, s a boldogtalan
                    ember még százszor boldogtalanabb, mint a kúra előtt.</p>
				<p>Ábris hallotta is, nem is, legalább nem látszott rajta, csak egy hosszú pillanat
                    múlva rezzent meg a tekintete.</p>
				<p>- Az asszony tisztességes asszony... Minden asszony tisztességes. De nem
                    kegyetlen asszony. Mert egy asszony nem kegyetlen.</p>
				<p>S ebben a percben, még mielőtt az asszonyka úgy érezhette volna magát, mintha kis
                    madár volna, kit óriáskígyó igéz, nyílt az ajtó, s Énók rontott be. Egy levelet
                    lobogtatott a kezében.</p>
				<p>- Nézzétek, gyerekek, levél a főjegyzőtől, hogy a jövő hónap első hetében lesz a
                    papi értekezlet. Elfogadják a meghívásomat! Cicám, ez az a fontos értekezlet,
                    amelyik után jön a választás a tavaszi közgyűlésen. Kész az aljegyzőség, csak jó
                    legyen az ebéd.</p>
				<p>Mind a hárman nevettek.</p>
				<p>De az asszony arcán alulról elindulva, erős pirosság terjedt el. S lassan-lassan
                    elhatalmasodva, az egész arca lángvörösre pirult: micsoda megalázó helyzetbe
                    kerülhetett volna most!</p>
				<p>Énók látta, megfigyelte. Megdöbbent, s megérzett valamit: azt, hogy nem jó lesz
                    magára hagyni “a fiatalokat”.</p>
				<p>Szíve görcsösen összefacsarodott. Majd sápadt lett, mint a halott, s rémülten,
                    könyörögve, kérően nézett Ábrisra.</p>
				<p>Egy percig csönd volt.</p>
				<p>- Gyönyörű ez a tél - szólalt meg Ábris. - Korcsolyázni kellene már egyszer.</p>
				<p>- Jaj, de jó volna - mondta az asszonyka, s érzett, hogy remeg a hangja.</p>
				<p>- A Tisza-kiöntésen lehet - mondta Énók komoran.</p>
				<p>Ő nem tudott korcsolyázni.</p>
			</div>
			<div type="chapter">
				<head>21</head>
				<p>A férjnek úgy tetszett, hogy el kell intéznie ezt a dolgot. Ottmaradt, leült, s
                    szótlanul, feszülten nézte a feleségét, s a “házibarátot”, akik a
                    korcsolyázásról beszéltek. Az egész belseje fel volt háborodva. A gyomrában
                    kóválygást s a fejében olyan zűrzavart érzett, amin nem bírt uralkodni. Ábris
                    nemsokára elment, s a férj egyre szórakozottabb lett. Ica úgy tett, mintha nem
                    venne észre semmit, hozzáfogott megcsinálni a papi lakoma étlapját. Mintha a
                    vizsga lázát érezné.</p>
				<p>- Mennyi hálával tartozunk ennek a Thorsának - mondta -, nála nélkül sohasem
                    mertem volna arra vállalkozni, hogy egy egész gyűlést ellássak.</p>
				<p>Énók szomorúan nézett maga elé. Miért mondja most Thorsának? Már most úgy szokták
                    emlegetni, hogy Ábris...</p>
				<p>Az asszony nevetett egy kicsit. Tetszett neki, hogy féltékenykedni kezd az ura.
                    Óh, nem árt az - biztatta magát, önmagát is tréfás ötletekkel mulattatva -,
                    máris nagyon hízik. Legalább megapad egy kicsit.</p>
				<p>Magában már elintézte az ügyet, csak azt restellte, hogy olyan szamárul elpirult.
                    Az bizony nagy ügyetlenség volt. Még ha oka lett volna rá!</p>
				<p>Hisz az természetes, hogy egy fiatalember szerelmes belé. Ez csak korrekt dolog,
                    amin nincs mit csodálkozni még az idegennek sem. Fordítva lenne kompromittáló az
                    eset.</p>
				<p>A többi pedig, az igazán az ő dolga. Óh, nem kell mindjárt kétségbeesni. Azért,
                    mert egy úr elkezdi a szemét meresztgetni, nem esik ki a világ feneke. Nem olyan
                    olcsó az asszonyi becsület, mint ahogy ezek az urak hiszik.</p>
				<p>Előre kacagott magában az Ábris úr felsülésén. Milyen kár, hogy nem volt ideje
                    megmondani neki a válaszát. Igazán olyan tapintatlan ez az ő ura. Minek jött még
                    be. Várt volna egy kicsit, míg kedvére heccelődik az Ábrissal. Ni, ha még eddig
                    annak nem akadt dolga korrekt hölggyel, most legalább azt is köthet emlékei
                    bokrétájába.</p>
				<p>S máris olyan begyesen járt-kelt, mint a galamb a dúcon... Sőt izgatta a vágy,
                    hogy minél előbb szembeszállhasson a veszedelemmel. S a pirulása is azért
                    bosszantotta, mert felhívta az ura figyelmét, és az most már bizonyosan vigyázni
                    fog. Mélyen sértette ez a gyanúsító föltevés, s kedve lett volna megtiltani
                    neki, hogy felette gyámkodjék... S most már úgy járt-kelt, mint a duzzogó galamb
                    a dúcon.</p>
				<p>Csendben telt el az este. Mind a ketten piszmogtak a maguk dolgával, s mindenik
                    nagyon el volt foglalva a gondolataival.</p>
				<p>Énók elhatározta, hogy nem szól egy szót sem, még csak célzást sem tesz. S
                    elhatározása eredményeképpen egyszerre csak azt mondja vígan s fütyörészve:</p>
				<p>- Ábris úrnak felmondom a barátságot.</p>
				<p>- Mit? - szólt rá meglepett arccal, haragos elcsodálkozással a felesége.</p>
				<p>- Fel hát - mondta a férj úr. Nevetett, de már megbánta, amit mondott.</p>
				<p>- Maga tán megbomlott egy kicsit! Tisztul! Vagy csalódnék? - szólt higgadtan az
                    asszony, s nyugodtan tovább folytatta a horgolását.</p>
				<p>Az ember hallgatott. Félretolta a könyvet, s hátradőlt.</p>
				<p>- Szerezni fogok egy hintaszéket - mondta -, abban nagyon kényelmes ülni.</p>
				<p>- Szeretné maga, úgy látom, ha az egész élete átalakulna valami hintaszékké,
                    amiben nem kell egyebet csinálni, csak ringatni a pocakot.</p>
				<p>A férj göcögve nevetett.</p>
				<p>- Az kell maguknak, csak a kényelem! Az a drága kényelem! Ellapulni, mint egy
                    málé. Arra való a házasság is, hogy legyen ingyen szakácsné, szobalány, minden
                    cseléd, ami csak kell. S még a csók is csak arra való, hogy unalomból, na! Az is
                    hadd legyen, mikor megkívánjuk. Jaj, be utálom az életet egy ilyen megtestesült
                    unalom mellett.</p>
				<p>- De lelkem - mondta a férj, s elhallgatott.</p>
				<p>- Na, mit lelkem! Hát mit akar ellene mondani? Csak ki vele. Halljuk!</p>
				<p>Az asszonyka kibontotta a hosszú csipkegombolyagot s elkezdte felmérni a
                    könyökén.</p>
				<p>- Persze, legkényelmesebb nem is törni azt az ellomhult agyvelőnket. Sokkal jobb
                    hagyni azt is, hadd érjen a napon. Úgy ismerem már magukat!</p>
				<p>Kis hallgatás után újra kezdte.</p>
				<p>- Azt igen, azt tudják, hogy mikor a maguk szamár feje után elindulnak, s
                    elkezdenek szimatolni, s úgy veszik észre, hogy valami veszedelem fenyegeti a
                    hájuk nyugalmát, akkor egy-kettő, meg kell szüntetni az akadályt, s ki kell adni
                    a képzelt vetélytárson, aki pedig nagyon jó arra az asszonynak, hogy egy kicsit
                    felfrissítse az urát. Mert én nem fogok megpenészedni a maga kedvéért, tudja. Ha
                    maga úgy elpotrohosodik, hogy már nem érdekli egyéb, csak azok a nyavalyás
                    könyvei meg az unalmas prédikációi, akkor én keresek magamnak olyan
                    szórakozást, ami nekem való.</p>
				<p>Egyre emeltebb hangon beszélt, s a végén már igazán pörölt. Úgy beletüzelte
                    magát, hogy már elkeseredés környékezte, s végül csaknem sírt.</p>
				<p>Énók még nem volt izgatott. Még nyugodtan hallgatta a szót, csak meggondolta,
                    hogy talán mégis igaza van a feleségének, asszonyszempontból, de hát mit tegyen,
                    ha neki meg férfiszempontból van szintén igaza.</p>
				<p>- De lelkem, hát nem szeretlek én eléggé?</p>
				<p>- Maga!</p>
				<p>- Lehet jobban szeretni?</p>
				<p>- Jobban! Hát ez is valami! Szégyen! Még hencegni mer vele! De majd bizonyítványt
                    állítok ki róla, milyen nagyon szeret... Nincs nálam elhanyagoltabb asszony az
                    egész világon! Ilyen lágymelegről, limonádéról. Ez kell nekem. Ezért hoztam
                    áldozatul az egész jövőmet.</p>
				<p>- De sokat emlegeted! - pattant fel a férj indulatosan.</p>
				<p>- De sokszor rákényszerít! Majd még többször is meg fogja hallani, csak meg ne
                    változzon! Mert nem tűröm ezt tovább. Semmi sem köt engem magához, csak a
                    szerelem, mihelyt az nem olyan tüzes, amilyennek én álmodtam, rögtön vége.
                    Keresek magamnak valakit, akinél megtalálom.</p>
				<p>Ezzel felugrott s gőgösen elment a másik szobába. Nem is jött többet vissza.
                    Lefeküdt.</p>
				<p>Énók pedig hozzáfogott járkálni, s mindenféle rémes lehetőséggel ijesztgette
                    magát.</p>
				<p>Elgondolta, hogy mi lenne, ha a felesége egyszer csakugyan itthagyná. Ez az eset
                    egyáltalában nincs kizárva. Az asszonynak olyan kicsi a családi ragaszkodása,
                    hogy éppolyan szeszély tőle, ha ittmarad, mintha elmegy. Egy ilyen
                    elkényeztetett kis teremtést nem lehet a polgári lények mértékével mérni.
                    Hirtelen csudálatos lazának és semmisnek tűnt fel előtte annak a magas rangú
                    osztálynak a családi erkölcse, amelyikből a felesége származott, s amelyet ő
                    csak a regényekből ismer egy kicsit.</p>
				<p>Úgy tűnt fel neki a felesége, mintha egy ritka madarat fogott volna kalitkába, s
                    az csak addig marad itt vele, amíg ő mindenféle lehetetlen becézgetéssel annyira
                    kényezteti, hogy attól eszébe sem juthat, hogy elmenjen. De mihelyt egy
                    pillanatra is meglazul ez a feszült figyelem, amellyel őrzi, csábítgatja, rögtön
                    el van feledve minden múlt, s elszáll a madár gondtalanul s szívtelenül.</p>
				<p>De istenem, egy szegény ember élete nem lehet erre alapítva. A szegény embernek
                    dolgoznia kell, kínlódnia; mi lesz, ha betegség jön, ha előre nem látott bajok
                    jönnek, ha kellemetlenségek tolakodnak elő. Hogy számíthat akkor a feleségére,
                    aki most a csupa örömök idején is ennyire érzékeny és túl követelő.</p>
				<p>Nagyokat sóhajtott, s le s föl járt. Sohasem látott még bele ilyen tisztán a
                    saját jövőjébe.</p>
				<p>Nem volna-e áldás az égből, ha most válnának el, mégpedig az asszony hibájából.
                    Most, amikor őrajta a férfin még semmi valóságos vagy képzelt felelősség nincs.
                    Ha most elmenne tőle az asszony, akkor legalább volna annyi elégtétele, hogy
                    csak jó emlékekkel menne el. Majd ha megjön az esze, ha másutt tanulja
                    megismerni, milyen gazok és gonoszok az emberek, akkor csak áldással emlékezne
                    őreá... És sajnálná egykor, hogy ilyen könnyelműen végzett vele...</p>
				<p>És ő, mi lenne őbelőle.</p>
				<p>Tiszta szívbeli meghatottsággal gondolta el, hogy ő remete lesz. Vértanú, mártír,
                    a szerelem s a hűség örök mintaképe. Mert akármi lesz is belőle, az az egy
                    bizonyos, hogy soha más nő közel sem fog férkőzni a szívéhez... S már látta
                    magát öreg embernek, akinek durva szakállában ősz minden szál, de akkor is
                    gyászolni fogja az ő élete üdvösségét, aki, ha holnap eltűnne is az élete
                    egéről, akkor is eleget adott volna neki, hogy egy hosszú életen át legyen mit
                    siratni.</p>
				<p>Saját nagylelkűsége annyira meghatja, hogy könnyek szivárognak le az arcára.</p>
				<p>Nem törüli le, hanem mereven néz a lámpafénybe, míg csak el nem káprázik a
                    szeme.</p>
				<p>Éjfél elmúlt, mikor bement a hálószobába.</p>
				<p>Lehajolt a feleségére, s megcsókolta.</p>
				<p>Érezte, hogy az asszony arca nedves. Könnyes.</p>
				<p>Halálosan megdöbbent ettől. Levetette magát térdre, úgy csókolta a felesége
                    lecsüngő kezét.</p>
				<p>Az asszony felébredt és elrántotta a kezét.</p>
				<p>Aztán ráripakodott az urára.</p>
				<p>- Még aludni sem hagyja az embert! Olyan szép álmom volt, utaztam, nászúton
                    voltam!</p>
				<p>- Drágaságom! - nyöszörögte boldogan a férj.</p>
				<p>- Haha - nevetett fel gúnyosan az asszonyka -, talán - magával. Azt hiszi, hogy
                    éjjel-nappal magával vagyok tele! Persze.</p>
				<p>- Hát kivel? - mennydörgött a férj.</p>
				<p>Az asszony befordult a falnak.</p>
				<p>- Semmi köze hozzá. Azt álmodom, amit akarok.</p>
				<p>S elkezdett csendesen kuncogva nevetni.</p>
			</div>
			<div type="chapter">
				<head>22</head>
				<p>Reggel fejfájással ébredt a pap, csüggedt volt, s nem tudta, mi lesz még vele, ha
                    soká él.</p>
				<p>Annál nagyobb volt a meglepetése, mikor a felesége ragyogó jókedvvel, nevetve,
                    vidáman ugrott fel.</p>
				<p>Mintha semmi se történt volna tegnap.</p>
				<p>- Hányadikán lesz az a dáridó, lelkem! - kérdezte.</p>
				<p>- Én nem tudom - mondta mogorvaságát nehezen győzve le Énók.</p>
				<p>- Nem tudod! - Tán én tudjam, no, csak nézz utána. Egy-kettő!</p>
				<p>Az ember félig öltözve előkereste a levelet, megnézte a napot.</p>
				<p>- Két hét van odáig! - kiáltott az asszonyka -, nekem jól hozzá kell készülnöm,
                    mert nem akarok szégyent vallani. Csak jönne már Ábriska, hogy
                    megbeszélnénk...</p>
				<p>Oly fesztelenül s természetesen beszélt, hogy Énók megtörülte a szemét. Csakugyan
                    kiesett a tegnap az esztendőből! Semmi sem változott! De hisz akkor bizonyosan
                    nem is volt semmi. Csak ő képzelt megint valami bolondságot a saját
                    elkeserítésére.</p>
				<p>Egész délelőtt nem vett észre semmi gyanúsat. Délután nem jött Ábris. Ez nagyon
                    bosszantotta az asszonyt. Szemmel látható volt rajta a kedvetlenség.</p>
				<p>De azért a szokott módon telt el a nap.</p>
				<p>Énók könnyen nélkülözte a barátját, s ő maga sokkal többet foglalkozott a
                    feleségével, mint az utóbbi időben. Néha úgy vette észre, hogy az asszony
                    meglepetve s hálásan néz rá. A szíve is dobogott, s kívánta lelke mélyén, hogy
                    bár sohase jönne többet. Akkor lenne ő igazán boldog a feleségével megint!</p>
				<p>De sajnos, látnia kellett, hogy lesz egyre idegesebb délután az asszonyka, mikor
                    a szokott idő elmúlt, s még mindig nem jött Thorsa.</p>
				<p>- Ugyan hagyjon békén. Ne hízelegjen, tudja, hogy ki nem állhatom az ilyen üres
                    hízelgést - hárította el délután öt órakor ölelő karját az asszonyka.</p>
				<p>- Mi bajod, édes?</p>
				<p>Ica a szeme szögletéből végignézte az álnokot, s haragosan elfordult.</p>
				<p>Kiment a konyhába, és a cseléddel kezdett pörölni.</p>
				<p>Borzasztó hosszú az este, ha nem beszél egymással a két ember. Ica
                    beletemetkezett az olvasásba, s ha az ura csak zörgött is a maga újságjával, már
                    szenvedélyesen támadt rá.</p>
				<p>- Ne utálatoskodjék. Egyszer veszek a kezembe valamit, most se hagy békén. Már
                    kibújik a bőriből a türelmetlenség miatt. Hátha én tennék így, mikor maga
                    hétszámra ki nem veszi a szemét azokból a nyavalyás könyveiből.</p>
				<p>Tíz órakor lecsapta az asszonyka a könyvet.</p>
				<p>- Nem tudom, mi lenne belőlem, ha magára volna, bízva az életem. Meghalnék az
                    unalomtól.</p>
				<p>Énók kényszeredetten nevetett.</p>
				<p>- De hiszen éppen rám vagy bízva.</p>
				<p>- Én? Soha! Itt vagyok én magam magamnak. Majd én gondoskodom a saját
                    szórakozásomról. De azt ne próbálja zavarni!</p>
				<p>Felállott, bement a hálószobába, s lefeküdt.</p>
				<p>Az ura még sétált egy keveset, s vidámabban ismételte el, amit tegnap este
                    tragikusan gondolt el.</p>
				<p>Majd csak visszahódítja az asszonyt. Csak azt a léhűtőt vinné el az ördög. Holnap
                    utána is fog nézni, hátha elutazott.</p>
				<p>Másnap csakugyan kiment a faluba. A parasztok jól voltak szoktatva. Már az apja
                    idejében leszoktak róla, hogy az öreg paphoz menjenek apró-cseprő, ügyes-bajos
                    dolgaikkal, s most mióta asszony volt a háznál, azóta még jobban elkerülték a
                    papházat. Most egy-egy hét is eltelt, hogy valami paraszttal találkozhatott
                    volna a fiatal pár.</p>
				<p>Be-beszólott itt-ott, de persze, nem merte szóba hozni a fiatal urat. Hanem
                    valahol szóba hozták kérdés nélkül.</p>
				<p>- Aj de büszke lett a tiszteletes úr - mondta egy takaros menyecske, akivel
                    azelőtt sokat évődött.</p>
				<p>- Miért lettem volna, Zsófi! Nem lettem én!</p>
				<p>- Na, tudjuk! Mindennap lakodalom!</p>
				<p>- Miféle lakodalom!</p>
				<p>- Azt mán én nem tudhassam! Becses vendég jár a házhoz!</p>
				<p>A pap egy kicsit elpirult, s eszébe ötlött, mennyit pletykálhattak ezek már
                    őrólok.</p>
				<p>- Ábris úr? No, nem olyan becses vendég - mondta.</p>
				<p>- A tiszteletes úrnak meghiszem hogy nem...</p>
				<p>A pap szeme megvillámlott. A homloka egyszerre tele lett fenyegető, haragos
                    fellegekkel.</p>
				<p>- Fogja meg a nyelvét! - kiáltott rá az asszonyra.</p>
				<p>- Én nem szólok egy szót se - hőkölt vissza az asszony -, de ne tessék haragudni,
                    mert én kimondom, ha kettőbe hasít is a tiszteletes úr, hogy az egész falu
                    mindig azon rágódik, hogy pogányság az a nagy sütés-főzés, hosszú böjtje lesz
                    annak. Mert a tiszteletes asszony már legalább ezer pengőt kiszedett a télen a
                    kasszából.</p>
				<p>A pap majdnem sóbálvánnyá lett erre a váratlan támadásra! Az arca kivörösödött, s
                    elvesztette a hidegvérét.</p>
				<p>- Mi köze magának ahhoz!</p>
				<p>- Mi! Igenis közöm van, nekem is, meg a falunak is, hogy az a nagybélű egye ki a
                    mi áldott jó papunkat mindenéből. Nem neki adták a hozományt a tiszteletes
                    asszony szülei, hanem a tiszteletes úrnak! De tudom, tiszteletes úr, még csak
                    egy jó falatot sem eszik abból tiszta jó szívvel.</p>
				<p>- Zsófi!...</p>
				<p>- Én nem bánom, tiszteletes uram, csináljon velem, amit akar, de én, ha becsukat
                    is, megmondom, hogy nem lesz ennek jó vége. Elszereti a feleségét a bűnös
                    lélek, ha nem ügyel!...</p>
				<p>Az asszony abbahagyta a mondanivalóját, mert a pap elsápadt, s reszketve
                    kapaszkodott az asztalba.</p>
				<p>Tévelyegve és szédülve ment el onnan.</p>
				<p>Kiért a mezőre, maga sem tudta, merre jár, egyre az volt az eszében, hogy vége a
                    felesége jó hírének. Mi mindent beszéltek már róluk! Borzasztóan le volt sújtva,
                    ha elgondolta, hogy az egész környék éppúgy meg van botránkozva, mint ez az
                    asszony. Micsoda nevetséges figura lehet ő most a pletykában.</p>
				<p>- Nincs, nincs igazuk! - mondta végre meggyőződéssel magában. - Az egész világ
                    téved, csak nekem van igazam.</p>
				<p>S most pirult el igazán, mikor a feleségét saját maga előtt védte. Szégyen!</p>
				<p>Szegény drága kis galamb papné, hát ilyen tűzön kell keresztül mennie. Tisztító
                    tűzön. És olyanok veszik a szájukba a nevét, akik nem méltók rá, hogy a
                    sarujának szíját megoldják!</p>
				<p>Visszafelé indult, s haza igyekezett. Valami csudálatos nagy bizalom és szeretet
                    fogta el. Valami elégtételt akart adni a feleségének. Elégtételt maga fölött. A
                    feleségének, aki minden gyanú fölött áll. S a nőnek, az asszonynak, a feleségnek
                    azt az eszményi ideálját idézte föl maga előtt, akit előre elképzelt, s amelynek
                    földi megtestesüléséül tekintette a feleségét, számba sem véve azokat a
                    lényegtelen s apró eltéréseket, amelyeket lehetetlen volt fel nem fedeznie. Most
                    még ezt sem engedte meg magának, hogy csak egy hajszálnyi híja van az ő
                    feleségében az asszonyi méltóságos és magasztos tökélynek. És nagy elégtételt
                    akart neki adni. És kívánta, hogy bár ott találná Ábrist.</p>
				<p>A kívánsága beteljesedett. Ábris ott volt.</p>
				<p>Hangosan kacagtak, s a pap megborzongott.</p>
				<p>- Édes - kiáltott az asszonyka -, gyere csak, gyere! Ábriska korcsolyát akar
                    rendelni. Ne rendeljünk nekem is?</p>
				<p>Az asszonyka arca olyan sugárzó volt, olyan közvetlen, olyan asszonyi, olyan
                    feleséghez illő bizalmú volt, hogy a pap megérezte, jobban mint valaha, hogy
                    ennek az asszonynak ő a férje. Az a másik csak játékszer, apró szórakozás, mint
                    a korcsolya.</p>
				<p>- Jó lesz; rendeljünk! - mondta.</p>
				<p>- De még tán jobb lenne elkérni az enyémet. Azt elküldenék hazulról. Azt nagyon
                    szeretem!</p>
				<p>- Biz az még jobb lesz - mondta a férj, s kissé tréfásan, kissé komolyan ingatta
                    a fejét. - Sokkal jobb lesz, mert olcsóbb!</p>
				<p>Ezen mind a hárman nevettek.</p>
				<p>És a házi béke egyszerre helyreállott.</p>
			</div>
			<div type="chapter">
				<head>23</head>
				<p>A két férfi közé valami hidegség férkőzött. Mindenik tudta ugyan, hogy nem vétett
                    a másiknak, s hogy az sem akar neki rosszat, mégsem volt meg a régi fesztelen
                    modor.</p>
				<p>Ábris ha jött, mereven, szinte szalutálva köszönt a papnak, ez pedig feszesen
                    nyújtotta elé a kezét, s mindkettő örült, ha az asszony csapongó vidámsága
                    elfeledtette velük a rossz érzést.</p>
				<p>Énók nagyon tapintatosnak tartotta volna, ha Ábris kimarad. Szerette volna
                    elvárni tőle, hogy gyöngéden, ügyesen, valami ürügyet talál, s nem jön többet.
                    Legjobb lenne, gondolta magában, ha azt mondaná, hogy ő most elutazik Indiába,
                    s nem is jön vissza többet. Milyen szépen el tudnának búcsúzni tőle! Még meg is
                    siratnák. Hogy emlegetnék ezt a boldog időt, amit együtt töltöttek, s amit rossz
                    nyelvek már csaknem megmérgeztek.</p>
				<p>Ábris maga is gondolt valami effélét: milyen jó volna, ha parancsot kapna a
                    katonaságtól, hogy haladéktalanul rukkoljon be. Ez volna a legjobb, mert nem tűr
                    ellentmondást. De aztán fütyörészve mosolygott, hisz épp azért van itt, mert ez
                    lehetetlen.</p>
				<p>Ebben a mostani helyzetben olyan szokatlan elemek voltak, amiket eddig nem
                    ismert, s amelyek alól nem tudta emancipálni magát. Igazi falusi házibaráttá
                    kezdett lenni, akinek veszettebb a híre, mint a valóságban amilyen. Eddig
                    mindig célja volt, kész elhatározott célja, ha egy asszonyhoz közeledett, most
                    csak pihenni akart, s a családiasság úgy lebilincselte, hogy attól nem tudott
                    szabadulni.</p>
				<p>A házuk üres volt, az apja egyre mogorvább, amolyan falusi nagy szakállas, örökké
                    pipáló öregúr, akit a világon már semmi sem szórakoztatott, csak a maga termelte
                    homoki vinkó, ami moslékba sem való. Némi veszekedő hajlam őrizte meg benne az
                    emberi lélek kevés nyilvánulását, de ez nem lehetett elég arra, hogy Ábris
                    szívesen töltse vele a hátralevő életét. Egy-két napig kibírta, hogy nem ment el
                    a papékhoz, de aztán megint csak rájött, hogy nagy szamárság volna elmaradni
                    onnan, ahol olyan jól érzi magát.</p>
				<p>Szidta magát, hogy a múltkor olyan pimasz volt. Igazán csak a henyeség vitte rá,
                    hogy az asszonyka előtt valami udvarló, sőt reménytelen szerelmes szerepében
                    tetszelegjen. Szerencse is, kár is, hogy a férj olyan hirtelen betoppant. A
                    valóságban szerencse, mert így megmenekült a komoly bajtól, attól, hogy az
                    asszonnyal szemben kötelességei támadjanak. Viszont kár, mert a férjjel szemben
                    támadtak kötelességei.</p>
				<p>Azzal akarja jóvátenni a hibáját, hogy igazán jól viseli magát. Olyan ártatlan
                    lett, mint egy diákgyerek, ha a mama is bent van. De mit ér, úgy vette észre,
                    hogy mind a két részről elégedetlenek vele. A férj úgysem hisz neki többet, az
                    valami báránybőrbe bújtatott farkasnak nézi. Az asszony meg úgy viseli magát,
                    mintha megjött volna a kedve, s most csak várná, várná, hogy a konyhai receptek
                    alapos és vidám megtárgyalása közben egyszerre csak ki fog bukkanni a
                    lóláb.</p>
				<p>Ábris csak nyugalmat akart, semmi kedve nem volt megzavarni a házi békét. S mégis
                    látta, hogy már az el van rontva. Akárhányszor azon kapta a házasokat, hogy a
                    férj veres szemekkel áll előtte, s úgy fogadja, mintha kedve volna kézszorítás
                    helyett pofoncsapni. S egyszersmind azt kérdi a szemével, hogy te mégis itt
                    vagy? Mégse vitt el az ördög.</p>
				<p>Ő pedig meghunyászkodva és gyáván nem mert színt vallani, hanem siet az asszonyra
                    nézni, aki meg vágyakozva, sóvárogva, könyörögve néz rá, mintha azt suttogná:
                    vigyél el innen messzire! Ments meg innen és elégíts ki, oltsd el a tüzet, amit
                    felszítottál.</p>
				<p>Van eszében. Inkább ma megszökik.</p>
				<p>Látszólag nem éreztettek vele semmit.</p>
				<p>Énók látta, tisztán látta, s minél tovább figyelt, annál jobban látta, hogy
                    Ábrisnak nemcsak hogy veszedelmes szándékai nincsenek, de egyre jobban igyekszik
                    őket összehozni, s mikor azt mondja, hogy csak azért jön el, mert nem bírja ki
                    otthon, abban a medvebarlangban, akkor nagyon igazat mond. Őszintén ragaszkodik
                    hozzájuk, és reszket attól, hogy el fogja veszíteni őket.</p>
				<p>- Furcsa - gondolta hozzá -, nem vagyok én apja, hogy az ő boldogságára
                    vigyázzak! Hagyjon engem békén.</p>
				<p>S elfordult, amint kurtán megrázta a barátja kezét. Úgy tett, mintha sürgős dolga
                    volna, nem érne rá semmire. S mégis többet nem ment be az irodába, ha Ábris ott
                    volt. Mellettük olvasgatott, s összecsikorított foggal tudta, hogy azok miatta
                    beszélnek szaggatottan, fojtva.</p>
				<p>Hosszú, csöndes délutánok következtek, s az asszonykára most jöttek el az igazi
                    veszedelmes napok. A szeme beesett, ideges lett, tűrhetetlen, pörölős. Semmi sem
                    volt jó neki, az urát szidta, mint a bokrot, s minden este külön feküdtek
                    le.</p>
				<p>Énók sokszor elismételte magában azokat a gondolatokat, amelyeket azon a
                    szerencsétlen első éjszakán kigondolt, amikor először érezte meg, hogy a
                    felesége meg Ábris között valami van készülőben. Egyre jobban belátta, hogy
                    lehetetlen azt remélnie, hogy az egész életet együtt fogják tölteni a
                    feleségével. Megértette, hogy az asszony nincsen beledresszírozva a házasság
                    megszokottságának, változhatatlanságának átérzésébe, s neki minden férfi ma is
                    férfi. Csakugyan találó a neve, aki legelőször mondta rá, hogy a galamb papné,
                    jól sejtette meg a lényét. Olyan, mint a galamb, csinos, aranyos, begyes,
                    civódó, szerelmes, minden férfit hímnek ismerő. Már látta, hogy belőle egészen
                    kiábrándult, hogy maholnap tűrhetetlen lesz, ha csak a közelében tudja is, s
                    egyre többet foglalkozott az öngyilkosság meg az elválás és magányos árva élet
                    gondolatával.</p>
				<p>Csak azon kesergett szívszakadt búval, hogy mi lesz az ő kis drágájával, ha el
                    fogja hagyni az a hím, akinek ő csak egy kósza galambocska. S szinte nem is azon
                    törte már a fejét, hogy engedje-e elmenni a feleségét, ha a sors úgy hozza,
                    hanem azon, hogy vissza fogja-e fogadni, ha úgy hozza a sors!</p>
				<p>Eközben rettenetes gyorsan közeledett az értekezlet ideje. S Énók keserű
                    mosollyal figyelte az asszonyi lélek különösségét. Míg szemmel látta, nyitott
                    szemmel, hogy az asszony azon töri a fejét, hogy minél előbb s örökre elmenjen
                    tőle, egyúttal képes rá, hogy a legnagyobb gazdasszonyi ambícióval tervezze a
                    híres lakomát, amely el fogja dönteni az ura karrierjét. S nemegyszer említi is,
                    hogy ki akar tenni magáért, a sok pletykás papné hadd irigykedjen és
                    pukkadozzon, milyen nagyszerű gazdasszonyt kapott a gáti pap.</p>
				<p>Nem értette ezt a különös és összetett jellemet, amelyben most a szeme előtt a
                    legellentétesebb megfigyelésekre volt alkalma. Ugyanazon a napon, amelyiken
                    neki úgy tűnt fel, mintha az a két ember, a felesége meg annak a kedvese úgy
                    ülnek egymás mellett az ő szeme láttára, mintha csak a titkos jelt várnák,
                    amelyben fel fognak kerekedni s repülni, messze, messze: ugyanakkor Ica
                    veszekedett a cseléddel, hogy a veteménymagvakat nagyon közel rakta a
                    sparherthez; azok ott megromlanak.</p>
				<p>Mi köze a veteménymagvakhoz? Hol lesz ő már akkor! S mi köze neki a gáti pap
                    karrierjéhez, kié lesz ő akkor, mikor az kiviríthatna!</p>
				<p>Egyszer csak váratlanul, mert már szinte meg is feledkeztek róla, megjött a
                    korcsolya.</p>
				<p>Icának rögtön roppant kedve jött hozzá. Menni akart még aznap délután
                    korcsolyázni. De nem lehetett elmenni, csúnya idő volt, nagy hófúvás. Vártak
                    másnapra. Akkor sem lehetett, vendégek jöttek, s olyankor igazán rossz nap
                    volt. Ha Ábris ilyenkor jött, egy percig sem maradt, valami ürügyet talált, mért
                    szólott be, s azonnal elment. Valóban, mióta itthon van, egyáltalán nem váltott
                    szót senkivel, csak velük.</p>
				<p>Megint eltelt pár nap, s csak az összejövetel előtti délutánon mehettek el
                    korcsolyázni.</p>
				<p>Énók a maga szelíd, csendes modorában könyörögve szólott, hogy ne menjenek. Az
                    asszony csak azért is megjegyzés nélkül, mintha figyelembe se venné már az urát,
                    indult.</p>
				<p>Kis prémes kabát volt rajta. Az ura cipelte a bundáját. Ábris komolyan,
                    udvariasan ment velük.</p>
				<p>A kerten mentek le a Tisza felé. Egyenesen ki a mezőre. A hó tetején mehettek
                    előre, mert szép simára s keményre volt az fagyva. Szinte korcsolyázni lehetett
                    volna azon is. Az asszonykának a friss levegőn megjött a kedve, nagyokat
                    kacagott, ha a sarka alatt beszakadt a hó szironya.</p>
				<p>Az ura karon fogta, s nagyon megmelegedett a szíve, amint érezte, hogy az
                    asszonya nem tiltakozik ellene. Már olyan szerény igényű volt, hogy azt is
                    kitüntetésnek vette, ha nem volt rideg és eltaszító.</p>
				<p>A végtelen hómező gyönyörűen szikrázott a szemük előtt, s hunyorgatva kellett
                    nézniök, ha kutatva pillantottak előre, merre menjenek.</p>
				<p>Az asszonyka eltévedt, s erővel azon disputált, hogy jobbra van a Tiszaöntés, nem
                    balra. Énók, aki itt nőtt fel, jobban ismerte a határt, mint a tenyerét, s
                    nevetett. Megint valami olyan érzésük kezdett támadni, mint a mézes
                    napokban.</p>
				<p>Bizony, hogy eltelt az idő! Már félesztendős házasok.</p>
				<p>Találtak egy hatalmas tükörsima jeget.</p>
				<p>Ica tapsolt, visongatott és ujjongott örömében.</p>
				<p>Mind a két férfi egyszerre ajánlkozott, hogy felcsatolja a korcsolyáját. Ica az
                    urának adta a lábacskáját, de a másikkal kacérkodott.</p>
				<p>Énók csak úgy talpon merészkedett be a jégre, amely szélen havas volt, de beljebb
                    simább, mint az üveg, s onnan nézte, hogy ereszkednek be a síkra amazok.</p>
				<p>Kar karba fonva, egymást átölelve siklottak el előle, s nem hallották, jaj, nem
                    hallották többé az ő kiáltását, hogy vigyázzanak: lékbe, repedésbe ne
                    ütközzenek.</p>
				<p>Csak egymást hallották. Egymás szíve dobogását. Nem szólottak egy szót sem, csak
                    sikamodtak, sikamlottak, mint a sirály a levegőben.</p>
				<p>Mind a kettő kitűnő korcsolyázó volt.</p>
				<p>S a szegény férj a legkomikusabb és a legszánalmasabb látvány volt, amint ott
                    sikárkozott széles, biztos talpain, míg az életpárját rábízta egy pár
                    sínkorcsolyára meg egy világkalandorra...</p>
				<p>Már agyonfagyott, mikor a teljes sötétségben előkerültek a szökevények.</p>
				<p>Hallgatva és furcsán, sokszorosan elváltozott érzésekkel mentek hazafelé a
                    sötétben, amely roppant sűrűn és szörnyű rémesen fogta körül őket. Az asszony
                    eleinte nem fogadta el egyiknek a karját sem, de egyszer megsiklott, s a két
                    férfikar közül, amelyek egyszerre nyúltak eléje, az uráét fogadta el.</p>
				<p>S most elfacsarodott az Énók szíve.</p>
				<p>Tudta, hogy az ő karján is a másikról ábrándozik.</p>
			</div>
			<div type="chapter">
				<head>24</head>
				<p>Ábris csomagolt.</p>
				<p>Egész nap jöttek az ablakok alatt a kocsik és szánok, a papáknál együtt van a
                    híres, a régen várt nagy társaság.</p>
				<p>Elmosolyodott magában, amikor arra gondolt, hogy a galamb papné most főzi ki az
                    ura karrierjét.</p>
				<p>Aztán tovább csomagolt. Végre elhatározta, hogy elutazik. Talán éppen Indiába, de
                    ha csak Budapestre is, olyan jól és igazán elutazik, hogy ide többé nem jön
                    vissza soha.</p>
				<p>- No, majd kiheverik! - mondta magában. - Igaz, kellemetlen, hogy nem lesz kinek
                    elmesélni a nagyszerű esetet, a lakomát, de majd kiheverik.</p>
				<p>A vén huszár jött be hozzá.</p>
				<p>- Instállom, valami levelet hoztak.</p>
				<p>- Add ide.</p>
				<p>Intett neki, hogy menjen ki.</p>
				<p>Felbontotta a levelet. El nem tudta gondolni, ki küldi, gyerekes vagy asszonyos
                    írás, ismeretlen betűk.</p>
				<p>Elolvasta.</p>
				<p>Kedves Thorsa.</p>
				<p>Tudom, nagyon elcsodálkozik, ha a levelemet látja, de nekem okvetlen kelletett
                    írni magának. Tudja, meghalok az utálattól. Egészen oda vagyok. Már azt sem
                    tudom, fiú vagyok-e, vagy lány. Ha csak egy csepp szíve van, az istenért, jöjjön
                    értem! Jöjjön értem, Ábriska. Ábriskám, drágám, egyetlen, imádom magát, maga azt
                    tudja. Te tudod, gyere értem, mert meghalok az utálattól... Légy este hat órakor
                    kocsival, vagy jobb lesz szánnal, a kert hátulsó kapujánál, és vigyél el innen!
                    Meg kell őrülni az utálattól!</p>
				<p>Ábris szomorúan nézte a levélkét. A reménytelen kis levélkét.</p>
				<p>- Drága kis jószág!</p>
				<p>Könny gyűlt a szemébe.</p>
				<p>- Szegényke, kis angyal, drága! Hogy sohasem látom többet. Csak majd ha
                    vénasszony lesz, csak majd akkor, mikor már nem hal meg az utálattól, ha egy
                    csomó papné beállít hozzá.</p>
				<p>Sokáig nézte a betűket, s nagyon furcsa volt neki, hogy sohasem látta még írását
                    ennek az édes kis furcsa asszonynak.</p>
				<p>Drága kis betűk. Kis bolondos betűk. Olyan furcsák, olyan aranyosak vagytok, mint
                    aki ide körmölt benneteket. Ti kis iskolásgyerek betűk...</p>
				<p>Megcsókolta őket, s aztán gyorsan tovább pakolt.</p>
			</div>
			<div type="chapter">
				<head>25</head>
				<p>Este hat órakor Ica a vállára borított egy nagykendőt.</p>
				<p>- Hová mégy, drágám? - szólt oda neki Miskolczyné, a legkellemetlenebb minden
                    vendég papné közt. Egy szűcsnek a lánya, aki tíz esztendeig várt az urára, míg
                    az elvégezte a kollégiumot, s még csak nem is titkolja a gyalázatos, sőt maga
                    beszélte el, hogy diák volt az ura, s náluk lakott, mikor megfogta magának.
                    Képzelni lehet, milyen vén leány lehetett, mikor összeesküdtek, ha ő már tíz
                    évvel ezelőtt is olyan nagy lány volt, akinek házasságon jár az esze, s
                    gavallért fog magának.</p>
				<p>- Kimegyek, drágám - mondta Ica -, valamit elrendeltem a - személyzetnek, s most
                    meg akarom mondani, hogy már nem kell.</p>
				<p>Gúnyosan beszélt, sértően és kötekedve.</p>
				<p>Miskolczyné nevetett.</p>
				<p>- Minek tartasz személyzetet, akkor nem kellene annyi
                    ellentmondó parancsot adni!</p>
				<p>- Hozzá vagyok szokva, kedves - mondta Ica robbanó nyájassággal -, nagyon
                    hozzászoktam otthon.</p>
				<p>Ezzel elment, s kacagott magában, hogy most kapott egy falatot a nyavalyás.</p>
				<p>És sietett ki a kertbe. Ábrisnak akarta megmondani, hogy már letett a dologról.
                    Nem utazik el, hadd maradjon csak minden a régiben. Jöjjön el holnap, hiszen
                    inkább azt várják meg, hogy ezek a szarkák elmenjenek, minthogy ők hagyják el a
                    fészket.</p>
				<p>A kert mögött minden csendes volt. Sehol semmi kocsi, semmi szán.</p>
				<p>Ica elámulva nézett körül. Az ő számítása szerint már itt kellene várni a
                    szánnak.</p>
				<p>Hallatlan! Az az ötlet döbbentette meg, hogy talán nem is jött el.</p>
				<p>Az lehetetlen.</p>
				<p>Dobbantott a lábacskájával.</p>
				<p>Aztán várt, várt, semmi zaj. Nem terem elő a szán a két tüzes paripával a föld
                    alól, a hó alól.</p>
				<p>Mégiscsak hallatlan!</p>
				<p>- Ilyen csalódás! - kiáltott fel magában Ica.</p>
				<p>S tovább várt még egypár percig.</p>
				<p>- Hitvány fráter! - mondta ki az ítéletet. - Hitvány fráter! A szemem elé ne
                    kerüljön többet! Ha Énóknak izentem volna ezt, pláne írtam! írtam! Hallatlan!
                    Énók négylovas hintóval várt volna. Ah, nincs is több olyan ember a világon.</p>
				<p>Még pár pillanatig várt, aztán gyorsan megfordult, s felszaladt a kerten.</p>
				<p>Beleütődött a sötétben egy fába.</p>
				<p>Aztán elesett, alig tudott feltápászkodni.</p>
				<p>Úgy szepegett, mint egy gyerek. Pisszegett, s nem mert sírni!</p>
				<p>Amikor már egészen közel volt az udvarhoz, valami gyanús neszt hallott, amitől
                    úgy megijedt, hogy meg kellett állania. A térde remegett, a lélegzete elakadt, s
                    biztos volt benne, hogy mindjárt megeszi a farkas.</p>
				<p>- Jaj, istenem - gondolta el -, minek is jöttem ide, ahol mindenki gazember, és
                    farkasokkal van tele még az udvar is.</p>
				<p>- Ica, Ica, Icám! - kiabált az ura.</p>
				<p>Ő nem mert szólani.</p>
				<p>De Énók mégis meglátta, megtalálta a sötétben is, és hozzászaladt.</p>
				<p>Felfogta erős karjaiban az ájuldozó asszonykát.</p>
				<p>- Lelkem, egyetlenem, hol jársz itt? Te kis angyalom, édes, édes!</p>
				<p>Nem talált szavakat, hogy hirtelen kifejezze ijedtségét, szerelmét, örömét, csak
                    egyre ismételte!</p>
				<p>- Édes, édes!</p>
				<p>És bebugyolálta a nagykendőbe.</p>
				<p>Az asszonyka kényszeredetten elnevette magát. Az jutott eszébe, hogy az ura éppen
                    úgy csavarja körül rajta a kendőt, s úgy veszi az ölébe őt, mint a pólyásbabákat
                    szokás.</p>
				<p>És erről hirtelen eszébe jutott valami, úgyhogy elhallgatott s remegni
                    kezdett.</p>
				<p>- Mi bajod, gyermekem? - suttogta szenvedélyesen az ura.</p>
				<p>- Beteg leszek? - suttogta az asszony.</p>
				<p>- Az istenért, mi bajod?</p>
				<p>Az asszonyka csak szepegett.</p>
				<p>Énók igyekezett meglátni az arcát, de olyan sötét volt, hogy lehetetlen volt, hát
                    odaszorította az arcához, hogy érezze.</p>
				<p>- Mi bajod? mit érzel? - sürgette rettegve.</p>
				<p>- Nekem gyermekem lesz! - nyögte az asszony.</p>
				<p>A férfi úgy érezte, mintha megnyílt volna alattuk a föld, s most rettenetes
                    sebességgel repülnének világtalan világokon keresztül.</p>
				<p>- Én már régen tudom - suttogta az asszony -, csak nem mertem megmondani!</p>
				<p>A férfinak repesett a szíve, és édes könnypatak eredt meg a szeméből.</p>
				<p>Forrón magához szorította az asszonyt, de abban a pillanatban kíméletesen el is
                    tartotta. Nem szabad!...</p>
				<p>S nem bírt mozdulni, mintha gyökeret vert volna a lába.</p>
				<p>Úgy emelte terhét, mintha a téli éjszakában ő volna az a boldog csodafa, amely
                    érett gyümölcsökkel virágzik.</p>
				<p>- Édes, édes feleségem, mindenem, mindenem, életem, üdvösségem, mindenem -
                    dadogta, szinte megbénult szívvel.</p>
				<p>Hiszen akkor mindent ért. Azt a sok szeszélyt, s mégis sok gondoskodást.</p>
				<p>Az angyal. Öntudatlanul hogy vívódott benne a lány s az anya.</p>
				<p>Az első szabad akart lenni, a másik pedig építette a fészket. És milyen nagyon,
                    nagyon jól sikerült minden, amit csinált.</p>
				<p>Lám az angyal, még a szeszélye is mind igazi gyümölcsöt terem. Az imént vérig
                    megbántott egy papnét, egy vendéget. S a többiek mind alig-alig várják, hogy
                    körülrajongják és agyonbecézzék. Mert mindannyiuk szívéből volt, hogy végre van
                    valaki, aki jól letörte a szarvát a szűcsmester pökhendi lányának.</p>
				<p>Ki merte volna ezt más megtenni, mint a galamb papné!</p>
				<p>S Pap Énók oly hő szerelemmel öleli magához s úgy tartja karjain a maga
                    mennyországát, ahogy csak tarthatja egy szerelmes férj a maga dicső kis
                    feleségét, akinek minden szava, minden mozdulata álom és áldás! Áldás!</p>
			</div>
		</body>
	</text>
</TEI>