<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU14664" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Életképek : ELTeC edition</title>
				<author ref="viaf:6903976">Tolnai Lajos (1837-1902)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">50764</measure>
				<measure unit="pages">115</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Életképek</title>
					<date>2015-11-04</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/14600/14664"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Erdélyi Zsolt</name>
						<name>Mészáros Atilla</name>
					</respStmt>
					<bibl type="digitalSource">
						<title>Életképek</title>
						<date>2015-11-04</date>
						<ref target="https://mek.oszk.hu/14600/14664"/>
					</bibl>
					<bibl type="printSource">
						<title>Életképek</title>
						<author>Tolnai Lajos</author>
						<pubPlace>Pest</pubPlace>
						<publisher>Emich</publisher>
						<date>1867</date>
						<ref target="http://mek.oszk.hu/14600/14664/pdf/"/>
					</bibl>
				</bibl>
				<bibl type="firstEdition">
					<title>Életképek</title>
					<author>Tolnai Lajos</author>
					<date>1867</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T2"/>
			</textDesc>
		</profileDesc>
		<revisionDesc>
			<change when="2020-07-24"/>
			<change when="2020-11-13"/>
		</revisionDesc>
	</teiHeader>
	<text>
		<body>
			<div type="chapter">
				<head>
               Bérczy Károlynak.
            </head>
				<p>Mély elmü tanácsaid, nagy becsü aesthetikai észrevételeid (melyeknek, ha a
               beszélyirás terén egykor valami derekasabbat sikerül fölmutatnom, oly sokat
               köszönhetek) azon meggyőződésre juttattak, hogy Te, abban az
               alant járó világban, melyben az én elbeszéléseim alakjai is élnek: sok emberien
               igazat, szépet, fölemelőt találsz. Kérlek azért, olvasd el ezen - általam
               életképeknek nevezett rajzokat, s ha úgy hiszed, hogy az emberi szív apró örömeit,
               bajait, reményeit, küzdelmeit itt-ott az érzés igazi nyelvén tolmácsoltam: édesen
               gondolok arra, hogy meleg szeretetből folyó szavaid nem voltak minden eredmény
               nélkűl.</p>
				<p>Pest, 1867. Jan. 20.</p>
				<p>Igaz tisztelettel </p>
				<p>
               Tolnai Lajos.
            </p>
			</div>
			<div type="chapter">
				<head>
               A lutris mester.
            </head>
				<p>Ha valaki szegénynek született is, azért szabad neki gazdagságról álmadozni; ha
               valaki sohase tudott szerelmes lenni egy leányba se: bele bolondúlhat a lutriba.</p>
				<p>Jónás mester nyolc vagy tiz évig preceptoroskodott, ott nőtt fel előtte
               principálisának Katicája, lehetett volna alkalma azon hosszu idő alatt némi erősebb,
               de azért ártatlan érzelmekre gyúladni, mert a kisasszony nem volt épen formátlan, de
               ha őtőle az ég megtagadta az édes szenvedélyt. Váltig azon volt szegény, hogy ha
               valamikép egymást megkedvelhetnék - mert akkor bizonyosan ő lenne a vadasi mester -
               de hiába. Annyit azonban mégis megtett, hogy mikor egyszer principálisa az öreg Róth
               János kihivta a szőlőhegyre, s ott a jó györkönyi borokat sorra kóstolgatták:
               lelkesedésében megigérte, hogy a jövő Mártonnapra, ha t. i. az öreg úr lemond, s ő
               maga lehet a vadasi mester: Katicát megkéreti egyben.</p>
				<p>Ez meg is történt, elmátkásodtak, s a rendes háromheti kihirdetés után oda
               szállásolta magát feleségéhez az első szobába, mivel eddig jóformán az egész család a
               hátulsó nagy szobában lakott. - Egy darabig szépen megvoltak: igaz, hogy a
               mézesheteket csak névből ismerték - mert Jónás mester ugyan nem sokat cirógatta kis
               menyecskéjét - de azért nem történt semmi hiba sem. Egyik év a másik után
               eltelegetett, minden esztendő meghozta a maga gyümölcsét, hol egy egészséges fiu, hol
               egy kövérképü leányka alakjában: úgy hogy Jónás mesternek épen nem lehetett panasza
               az égre, hogy őt igy veri, úgy veri, még csak gyermekkel sem áldja meg. Az áldás
               annyira körülfogta, hogy utójára már nem átallott ily szavakra is fakadni: Uram!
               szüntesd meg a te áldásodat - mert nem férünk el.</p>
				<p>A gyermekek, mint az olajvessző, szépen felserdültek sorjában; heten voltak - öt
               leány, ketteje férfi, az egyik ezek közül sánta lett, ezt aztán szokás szerint ő is
               szabónak adta. A többi mind mint a makk. Mikor eljött az ideje: a leányokat férjhez
               is kérték, kit takács, kit varga, kit ez, kit az, szóval tisztességes szerencséje
               akadt mindannyinak - hanem Jónás mester nem adta egyiket is.</p>
				<p>Furcsa oka volt a dolognak.</p>
				<p>Egyszer a jó mester azt álmodta, hogy ő megnyerte a bécsi nagy lutrit. 300,000
               forintja lesz, megveszi a püspöktől az egész falut, leányai mind úriasszonyok
               lesznek, fia tensúr - még a szabó fiát is letiltja a mesterségről, hogy az ily
               közönséges foglalkozásával meg ne gyalázza a familiát.</p>
				<p>Hogy ez mind megtörténik, azt szentül hitte. Csakugyan alig rakta meg az álmodott
               számokat: nagyhamar nyert is egy ámbón négy forintot; azután nem lehetett vele többet
               birni.</p>
				<p>Másnap bement Földvárra, a mi kis bora volt, eladta a zsidónak, s az árát berakta a
               lutriba. Most már többet senki sem vehette hasznát. A tanitást elhanyagolta, kinvaló,
               benvaló pangott; a szőlőmunkához még leányait sem eresztette, hogy a kezük meg ne
               kérgesedjék, mert az kisasszonyhoz nem illik, a feleségnek nem volt többet szabad
               krumplit kapálni, tehenet fejni, kaszáláskor gyüjteni, kendert áztatni - ez mind
               parasztmunka. Ő neki pedig még kezet is csókolnak.</p>
				<p>Fölfordult szegény Jónás mester háza!</p>
				<p>A leányoknak tetszett e könnyü élet: nem dolgoztak, a kertet fölverte a gaz, paréj,
               az udvarban minden a tövével állt fölfelé, az úrfi egész nap csavargott; a jó anya
               éjjel-nappal sirt, rítt. Nem ért semmit: Jónás úr megálmodta, annak meg kell lenni -
               az igaz.</p>
				<p>Az öreg Róth János szorgalmas ember volt, utána szép darab szőlő, présház, egy kis
               földecske, - a kopó-utcában jó karban levő ház, meg még egy kis pénzecske is maradt -
               s ez mind az uj házaspáré lett.</p>
				<p>Ritka mester, a kire csak ilyen örökség is nézzen. Jónás úr nem volt rá méltatlan,
               fúrt, faragott, oltott, épitett, égett keze alatt a munka - hanem mikor az álom, -
               vagy nem is álom volt az talán, de babonázás - elkövetkezett: minden a pusztulásnak
               indult. Csapás csapás után jött.</p>
				<p>Jónás mestert hanyagságáért először megdorgálták, egyszer-kétszer megijesztették,
               hogy ha nem vigyáz, ki is tehetik, utoljára ki is tették.</p>
				<p>Szegény Jónás úr csak nevetett, nagyokat röhögött, föl sem vette az egész dolgot. A
               zsidót kiverték a Róth fundusról - s oda költözködtek.</p>
				<p>A lutrirakás egyre járta.</p>
				<p>Már az egész szőlő Bécsben volt, a háznak fele Budán, s az álom még mindig nem akart
               beteljesülni.</p>
				<p>Egy téli zimankós este a szomszédfalubeli komája látogatta meg őket. A jó koma tudta
               az öreg Jónás bácsi bogarát, de nem bántotta, hanem inkább a gyönge oldalán
               kerülgette.</p>
				<p>- Komámuram - szólott a vendég szeliden - nem mondom én, hogy ne tegyen arra a
               lutrira, mert hiszen, ha az isten akarja, hátha valamikor még meg is nyerhetik -
               hanem azt tanácsolnám én, hogy majd inkább én rakom komám helyett, de azért a
               nyereség csak a magáé lesz. Lássa nem jó az embernek sokáig kergetni a szerencsét,
               inkább be kell lesni, majd én veszem a puskát a kezembe, talán az én kezem jobban
               fog, a komáé már kifáradt, - ha meglöhetem, úgy is odaadom.</p>
				<p>- Nem; én álmodtam, én nyerem meg - s édes örömmel simogatá a már ekkor a jövendő
               gazdagság dacára is nagyon szürkülni kezdő fürteit - nem nem nem! - komám ahhoz nem
               ért, 15, 25, 35, 45, 55 ezeknek ki kell jönni.</p>
				<p>- De hát próbálna már talán más számokat rakni meg; teszem azt: 8, 22, 40.</p>
				<p>- Nem, nem: 15, 25, 35, 45, 55 ezek az én számaim.</p>
				<p>- No jól van, én nem bánom - szólt a koma, s más oldalra akarta átvinni beszédét.</p>
				<p>A sok sírás, kétségbeesés alatt elszáradt arcú beteges anya ott ült a kályha mellett,
               szomorún tördelve sovány kezeit. Rátekintett a jó barát becsületes arcára, szólni
               akart, biztatni - de a hátán sajgó kék gyűrűk borzasztón emlékeztették az ellenkezés
               keserű óráira - hallgatott, sírt és föl-föl fohászkodott.</p>
				<p>- Komámuram, töré meg a csendet a vendég, én még egy más járatban is volnék ám. Józsi
               fiam már régen szereti Katicát, s aztán a kis húgom is szivelheti őt, legalább a kéri
               búcsúkor úgy értettem a gyerekek beszédjéből: azért is feleségemmel úgy
               gondolkoztunk, hogy imé tisztességesen megkérjük, s ha a jó isten is egymásnak szánta
               őket: lennének egymáséi.</p>
				<p>- Tudja édes komám - válaszolt Jónás úr mosolyogva - hiszen jól van, jól van - de hát
               - nem lehet. A Józsi csak takács legény, s ha én olyan gazdag ember leszek, már pedig
               az leszek, annak kell lennem: akkor mégis furcsa volna, ha a familiámban takács is
               lenne.</p>
				<p>A becsületes koma hallott már ilyen forma beszédet Jónás mesterről, mikor a győrkönyi
               szabó fiát kiutasitotta - de hogy ő vele is ez történjék, azt még sem hitte.
               Elsápadt, szemei kidagadtak, alig birt a szégyennel s ha történetesen szemei a
               szegény anya kérő tekintetével nem találkoznak: tudja isten mit, mit nem felel, - de
               aztán csak mégis lecsöndesedett; szemeiből egy pár szánakozó köny hullott alá, s
               megfogva boldogtalan barátjának kezét, szólt:</p>
				<p>- Édes komám! én nem tudtam, - - én nem hittem - - az isten adjon mindnyájunknak
               békességet - s eltávozott.</p>
				<p>Mikor a vendég kiment, Jónás mester meg nem állhatta, hogy el ne kacagja magát.</p>
				<p>- Szegény Varju koma, de hogyan is gondolhat olyat - az én leányomat, a Katicát, a
               legkisebbiket, a legszebbiket az ő fiának!</p>
				<p>S újra oly jókat nevetett, hogy a szegény asszony szive majd megrepedt belé.</p>
				<p>- Mit? - folytatá tovább észrevételeit - szegény Varju koma! jó volna fiának az az
               50-60 ezer forint! He he he. No anyjuk - fordult vidáman felesége felé - tudod-e már,
               hogy bizonyos a nyereség, mi? vagy azt gondolod Varju koma megkérte volna máskép
               Katicát? he he he. Tudom én mi kell neki, pénz; no de én se vagyok bolond, nem estem
               a fejem lágyára. Megállj csak, majd jön még több is. - Tavaszra eladom ezt a ház
               melletti kertet, minek úgy is, nem terem benne semmi. Fölmegyek Budára, mert ezek a
               gaz tolvaj lutristák tudom már százszor is eltették a pénzemet: hanem most ott ülök,
               bevárom mig kijön, tudom kin lesz, s akkor anyjuk - mi?</p>
				<p>Az asszony, a helyett hogy szólt volna, kötényébe rejtette arcát, s zokogva kiment a
               kert felé.</p>
				<p>- Bolond asszony! beszélgetett tovább magában az öreg - megállj csak, hogy örülsz te
               még, de nem mondom meg neki. Majd csak lassacskán megveszem itt a szomszéd urak
               jószágát, ott mindent elrendezek, s akkor, midőn már ott leszünk, oda vittem őket:
               akkor mondom meg, hogy no: itthon vagyunk. He he he, hogy örülnek majd a
               bolondok.</p>
				<p>S olyan édesen járt föl s alá a szobában, mintha már zsebében volna a 300,000 forint,
               s egészen neki adta magát az édes boldogságnak, midőn egyszerre kivülről utcazaj üti
               meg füleit.</p>
				<p>Jónás mester uram háza</p>
				<p> Besétál a lutriába,</p>
				<p> Maga is megy nem sokára</p>
				<p> Bolondoknak a házába.</p>
				<p>S az iskolás gyermekek futva, vihogva szaladtak odább. Jónás mester ki se tekintett:
               hanem egész higgadt nyugalommal mosolygott.</p>
				<p>- Bolondok! erre is az az irigy mestertek tanitott meg. No majd elszorúlhat még ő is
               hozzám! -</p>
				<p>Minden sirás, pörölés dacára is Jónás úr tavaszra csakugyan eladta kertjét, sőt
               ezenfelül titokban még házát is elzálogosította, gondolván, hiszen minek? legfölebb
               két-három hét, s akkor aztán semmiféle viskóra nem szorúl többé.</p>
				<p>Szegény jó asszony a haját tépte kinjában, még a leányok közül is egyik-másik
               könyörgött az öreg úrnak, hogy ne menjen, ellopják a pénzét, magát megölik s
               beledobják a Dunába. Jónás mester rendületlen maradt, s mikor a térdeit átfogó
               asszony sehogysem akarta ereszteni, a leányok elállták útját: dühösen keresztül
               gázolt rajtuk, s a kertek alatt mint a tolvaj elillant. A szomszéd városban
               találkozott egy két ismerőssel, kérdezték hova megy: nem merte megmondani az igazat,
               vén létére hazudnia kellett. Ment tovább. Megeredt a zápor, verte mint a büntetés,
               átázott tetőtől talpig; szemére húzta kopottas fehér kalapját, s mintha főben járó
               dologban kéne utaznia, sietett szakadatlanul. Késő este beért a földvári réten levő
               korcsmába, s hogy valaki pénzt ne sejtsen szegénynél, panaszkodott kicsinynek nagynak
               nyomorúlt állapotáról. Másnap reggel lement a Dunához, s keresett egy Pestre menő
               búzás hajót, s miután megalkudott a kormányossal, azonnal be is szállásolá magát a
               hajón. Valahára helyen volt tehát. Fáradtan, kimerülve a tegnapi erős gyaloglástól,
               leheveredett a búza tetejére s elaludt. Kiterjesztette képzelődésének szárnyait, s
               röpült, röpült a boldogság paradicsomába; az édes álom, ama csábitó tündér, ismét
               fölkereste, biztatta, bátoritotta.</p>
				<p>A hajós legények el nem birták gondolni, hogy mit nevet ez az öreg ember álmában,
               egyik-másik néha megrugta egy kicsit, mert épen a tiszta búzára talált feküdni, de
               föl még se keltették. Ez alatt a hajóra több vidéki parasztasszony is jött, kik
               Jónás mestert ismerték, de ez őket nem.</p>
				<p>- Ugyan hova iparkodik az öreg Jónás úr, kérdé a kormányost szánakozólag egy fiatal
               bölcskei menyecske, a ki a mult télen épen a mester úrnál szolgált.</p>
				<p>- Pestre-e vagy Budára, én bizony magam sem tudom voltaképen - válaszolt.</p>
				<p>- Jaj, ugyan miért - kérdi tovább.</p>
				<p>- Nem mondta.</p>
				<p>- Aligha azért nem megy talán...</p>
				<p>- Miért?</p>
				<p>- Lutriázni. Úgy mondják, hogy a földvári zsidókkal már összeveszett, mert azok nem
               adták neki a pénzt, a mit nyert volna, most aztán Pesten akarja meg tenni. A mult
               télen is mindig pörlekedett velük.</p>
				<p>- Ugyan - úgy-e? kérdi gondolkozólag a kormányos; és meredten nézett a Dunára.</p>
				<p>A két beszélgetőhöz egy öreg ember közeledett.</p>
				<p>- Ej, ej - vágott az előbbiek szavába - szegény Jónás mester, de kár, de kár, pedig
               milyen jó becsületes ember volt.</p>
				<p>- Hát micsoda kár?</p>
				<p>- Hát csak az a kár, kormányos gazda, hogy a szegény elméje rosz karban van.</p>
				<p>- No ni, ejnye, ki hinné!</p>
				<p>- Az bizony, pedig úgy van.</p>
				<p>- Nem csinál-e itt aztán valami galibát most?</p>
				<p>- Már azt nem tudhatom, különben nem olyan ám ennek a nyavalyája, ez csak olyan
               csöndes - - izé - -</p>
				<p>- Hej Pista! - kiáltott a kormányos egy hajós gyereknek - hol az az öreg kitlis
               ember?</p>
				<p>- Alszik a búzán.</p>
				<p>- Mit akar vele? - kérdi az öreg falusi atyafi.</p>
				<p>- Azt akarom, hogy... s itt megállott, mégis restelte volna azt a gyámoltalan öreget
               letenni az edényről.</p>
				<p>- Nem bánt az senkit se - -</p>
				<p>- Én sem akarom bántani, de hát mit csináljunk vele - aggódék a kormányos, hátha még
               baja támadhat, legalább megkéne tudni mégis, hogy hova szándékozik, mi járatban
               van.</p>
				<p>- Bizza rám azt kelmed, majd kiveszem én belőle.</p>
				<p>- Ez az öreg mi furcsán tesz ám, szólott oda a hajósgyerek, úgy megmotyog magában,
               fényes nappal ámában beszél.</p>
				<p>- Aztán mit beszél - kiáltának oda egyszerre a kormányos s az öreg atyafi.</p>
				<p>- Azt mondják, valamikor mester volt, s aztán most is számadással vesződik, úgy
               számol az, de mindig egyet.</p>
				<p>- Szegény Jónás úr - sajnálkozék a menyecske, s egy-két résztvevő könyet törült ki
               fekete szemeiből.</p>
				<p>Lassanként mindnyájan odamentek az öreg kitlis emberhez, ki mellényét, ingét
               kigombolva aludt a búza tetején. Ősz fürtei kúszáltan hullottak alá tisztes arcára,
               szája egyre mozgott, s mosolyra-mosolyra vált. A sürgés, forgás és suttogó beszéd
               fölébresztették.</p>
				<p>- Jaj istenem! volt az első szava - hol vagyunk már?</p>
				<p>- Bizony még nem igen hagyogattuk el a földvári szőlőket sem, válaszolának a
               körülötte állók.</p>
				<p>Egy darabig vártak, hogy az öreg megigazgassa ruháit, átallották mindjárt megkérdeni,
               hogy mit álmodott, miféle számok voltak azok.</p>
				<p>Jónás mester elsimogatva izzadt fürteit - kiült a napra, mely a tegnapi zápor után ma
               oly melegen sütött. Alig várta, hogy Pestre érjenek, ezer sok szép remény, terv
               jött, szállt agyában.</p>
				<p>Mit, mit nem csinál ő majd! Leányainak szép keszkenőt, uj ruhát vesz, feleségének
               rézedényeket, mert mindig ilyenekért öli, hogy örülnek majd odahaza!</p>
				<p>Az öreg falusi atyafi mindig ott járt-került mellette, ha valamikép beszédbe
               elegyedhetnék Jónás urral. Végre is maga Jónás mester fogott az ismeretség
               kötéshez.</p>
				<p>- Mit vizsgál atyafi? hova szándékozik? szólt mosolyogva.</p>
				<p>- Hát biz én csak nézegetölődzöm, s Pestre készülök, egy kis zöldséget vinnék eladni
               - hát kigyelmed?</p>
				<p>- Magam is arra tartok, csakhogy inkább Budára.</p>
				<p>- Talán valamit visz ő kegyelme is?</p>
				<p>- Nem bizony, inkább hozni akarok.</p>
				<p>- Úgy-e? - - valami portékát?</p>
				<p>- Pénzt, pénzt öregem - s jó kedvvel morzsolgatta Jónás úr kezeit.</p>
				<p>- Az nagyon jó, kivált ha sok.</p>
				<p>- Sok? Sok bizony.</p>
				<p>- Ugyan - -</p>
				<p>- 300,000 forint.</p>
				<p>- Tyjú? Az szép.</p>
				<p>A beszélgetés alatt oda furakodott legények s a kormányos bámulva nézték az öreg
               kitlis embert.</p>
				<p>- Hát aztán kié lesz a? kérdi egyik félig incselkedve, félig kiváncsian.</p>
				<p>- Majd csak a magamé - felelt Jónás úr s jót nevetett rája.</p>
				<p>- Hogy, hogy? kiáltának egyszerre többen.</p>
				<p>- Nyertem, vagy nyerni fogom.</p>
				<p>A kormányos szánakozó mosolylyal tekintett az öreg paraszt emberre, mintha mondaná:
               értem már, s nem is hallgatott tovább a beszélőre, ment dolga után.</p>
				<p>- Sok lesz öreg úr - pajzánkodott egy köpcös hajóslegény - talán nem is igaz? Erre
               nagy hahota tört ki.</p>
				<p>- Micsoda? nem igaz? nem értesz öcsém a dologhoz - felelt a goromba kérdésre - mit
               tudod te, mi a lutri, a budai, bécsi lutri, mit tudod te mik az én számaim?</p>
				<p>- Kellenek is nekem a maga számai!</p>
				<p>- Dologra legények, evezőre! látjátok azt a zátonyt, a part szakadékos, a lovak nem
               igen mehetnek - kiáltott rájuk a kormányos haragosan, - s a legények mind ott hagyták
               az öreg Jónás urat, ki boszankodva tekintett utánuk.</p>
				<p>- Ostobák, bolondok! majd jó volna, tudom, ha adnék egy-két forintot. Várjatok
               goromba fickók! - s kissé kedve-szegve vonult félrébb. De hiába, a legények vidám
               nevetése s tréfás kötődése elől csak még se búhatott el. Oda-odakiáltottak hozzá:</p>
				<p>- Egy makra pipára való jut-e belőle?</p>
				<p>- Kötelet a nyakatokra, fajankók - morgott Jónás mester.</p>
				<p>Harmadnapra elérték a pesti malmokat, de itt aztán meg kellett pihenniük; a zátony
               sürün akadékoskodott, nem mehettek tovább egyhamar. Jónás úr nem tudott mit csinálni
               mérgében, - szitkozódott, átkozta a zátonyt, kormányost; pörlekedett a legényekkel,
               kik a helyett, hogy visszaszidták volna, nagyokat röhögtek a szeme közé. Végre addig
               kunyorált a kormányosnak, hogy az egy kis ladikon kitétette a budai partra; honnan
               aztán nagy sietve begyalogolt Budára.</p>
				<p>Itt füt-fát össze-vissza kérdezett, merre menjen, hol a budai főlutri. Utoljára sok
               csetlés-botlás után egy pincér jó pénzért elvezette a kivánt helyre: hol is Jónás úr
               azonnal megrakta az álmodott számokat, s most következett a két heti várakozás.
               Tengerséges idő.</p>
				<p>Mit csináljon addig?</p>
				<p>Eleinte, még pénzecskéjében tartott, nem igen búsúlt, a sör vagy borocska mindig
               tudott unalmán segiteni. Ilyenkor neki hevülve az italtól dalolva járta be az
               utcákat, - a kit elől-utól talált, megkaphatott - már mint olyan maga formáju embert:
               azt elfogta s barátságba keveredett vele. Az ingyen sör hamar megkötötte az
               atyafiságot.</p>
				<p>Majd átment Pestre, - bekószálta a szebb helyeket, órákig elnézegetett egy-egy szép
               pálcát, selyem kendőt, kalapot; százszor is kigondolta, hogy bemegy, megveszi, tán
               odaadják addig arra a kevés időre hitelbe is - de mégis csak szégyenlett bemenni.</p>
				<p>Eltelt az egy hét, el a másik is - de kikopott a pénzéből is szépen. Öreg ember nem
               sokáig birja koplalással. Az éhség sokszor haza-haza vitte képzeletében, - egyszer
               annyira ment, hogy már haza felé indult, azonban a jó reménység megint csak
               visszacsalta. A második hét vége felé már szüntelen a lutris ház körül ácsorgott,
               étlen, szomjan, egy krajcár nélkül. Egy éjtszaka megbetegedett, elalélva, összeesve
               lerogyott szegény. Mikor meggyógyult, első gondja is az volt, hogy megkérdezze: mikor
               jöttek ki a számjai. Szomorún tudta meg, hogy egy se jött ki közülök.</p>
				<p>- Ezek is megcsaltak a gazok, mig beteg voltam eltették a pénzemet; most már meg se
               tehetem, - de várjanak! megsegit még engem a jó isten, majd feljövök a jövő
               tavasszal.</p>
				<p>Ez alatt oda haza nagy változás történt.</p>
				<p>A deszka keritést összetörték, a kaput ellopták, a háztető megvedlett, a kémény félre
               hajlott, a folyosó oly ronda mintha soha se látott volna seprüt, - a falról nagy
               darabokban szakadoz le a vakolat, itt-ott a vályogépitmény megeresedik s rajta a szél
               akkor tolakodik be mikor akar. A konyhából a rézedények elpusztultak, egy-kettő van
               még a hitványából. A tüzhelyen nedves füzfa füstölög, el is aludnék, ha oly buzgón
               nem fuvogatná Katica kisasszony.</p>
				<p>A szobából olykor-olykor egy-egy parasztasszony jő ki könyes szemekkel.</p>
				<p>- Soha se forralja azt a vizet Katica - szólott zokogva egy alacsony termetü asszony
               - nem éri ő már meg azt a levest! édes istenem, istenem! - - s kötényébe rejti
               arcát.</p>
				<p>- Juci néni, az isten áldja meg, jaj ne beszéljen olyanokat! - és sikoltva szalad be
               a leány anyjához. Juci néni azalatt elszedegeti a fogason levő maradék bádog
               edényeket, - s csöndesen köténye alá rejtve - hangos zokogás közt haza felé
               ballag.</p>
				<p>Jött a másik, az is talált valami elvinni valót. Úgy is zsidó kézre kerül a
               licitátion mind - gondolák s ily erős argumentum mellett aztán nyugodt
               lelkiismerettel vivegették el a mi kezük ügyébe akadt.</p>
				<p>Bent a szobában két rokon jajgat, az egyik a beteg asszony ágya mellett, a másik az
               ablak körül. Vizsga szemmel kisérik egymást, hogy az a cudar nem teszi-e el, a mit ő
               még tegnap kiszemelt magának.</p>
				<p>- Oh, te förtelmes Tamaskáné - mormogott az ágy mellett a szeplős képü Róth
               suszterné, irigy szemmel nézve boldogabb vetélytársát, ki a zöld takaróval leteritett
               szekrényen levő porcellán tányérok közt válogatott - száradjon el az újjad, még annak
               se hágy békét, azt a kis zöld szélü findzsát... de azt nem engedhetem, - s elfeledve
               sirást, atyafiságot, el a haldokló nyögéseit: hirtelen oda ugrott amahhoz, s egy
               ügyes mozdulattal kikapta kezéből a becses zsákmányt.</p>
				<p>- Hát maga már ennek se hagy békét, suttogott mérgesen a suszterné - nem elég volt,
               hogy tegnap a gerebent, meg a mosóteknőt is elvitték - irigy rabló.</p>
				<p>- Mi? te mered ezt nekem mondani? hát a padlásról ki vitte el a zsákokat? hát a nagy
               ponyva kinek a kamrájában van? - s csöndes susogással oly érdekes beszélgetést vittek
               véghez, hogy a ki hallotta, bizony elfelejtette miattok a sirást.</p>
				<p>- Megállj - rikácsolt a fölbőszült suszterné - ezt megemlegeted, s kirohant a kezében
               maradt findzsákkal, s megkerülve a padlásföljárást, észrevétlenül felkapaszkodott, ha
               még valamit találhatna. De oda lent Tamáskáné élt a gyanuperrel s nosza gyorsan mint
               a macska, föntermett a padláson.</p>
				<p>- Huh disznó fikom adta - orditott a jussos rokon - hát te itt tolvajkodol - mert
               föladom a birónak, ezt el nem kerülöd - s egy szökéssel a kémény mellett termett, a
               hol a szegény mesterné aszaltszilvát, egy kis diót - mit szokott tartogatni.</p>
				<p>De ezt már nem lehetett elnézni, ez mégis alávaló munka. S összekaptak, tépték,
               czibálták egymást, mintha csak gerebenezni való kender lett volna a másik haja.
               Megsöpörték egymással a földet, csak úgy zuhogott a padlás, - hanem azért az egyik
               kezükbe szoritott zacskót még se engedte egyik is.</p>
				<p>Hát senki sincs a ki vigyázzon egyre másra? hol vannak a leányok?</p>
				<p>Nettike, Nánika régen elpályázták; ez az uraság inasával ment Pestre, fölkeresni édes
               atyját - s nem is jött többé vissza, azt szakácsnénak hivta egy úr, a többinek is
               került valami alkalmas életmódja. Csak a kis Katica maradt anyja mellett, ő szegény
               ott virrasztott éjjel-nappal, de hiába, hogy lehetett volna neki gondja mindenre!
               lopták, csipték szegényt, mint a bitang szőlőt.</p>
				<p>A szobába mindig-mindig többen jöttek; egy-két jószivü ismerős oda-oda borult a
               szegény haldokló anya ágya szélére: mig a távolabb állók egy kis vinni valót
               nézegettek. Végre eljött az úr angyala is, a halál, hogy ő is vigyen valamit, - s
               elvitte a boldogtalan anya lelkét.</p>
				<p>Jónás mester, Jónás mester, ha az uton találkoznátok!</p>
				<p>Jött a szegény lutris mester, mikor már a faluban se hire, se hamva nem volt
               elhagyott családjának.</p>
				<p>Meggörbedve, botjára támaszkodva, csöndesen ballagott a földvári országúton; ha
               utasokat látott, lekerült a rétnek, vagy fölment a dombra, bevágott az erdőnek, hogy
               ne kelljen senki kérdezősködésére felelnie. Majd a jövő tavaszra vagy őszre mind
               máskép lesz ez, akkorra a jó isten megsegiti, s nem igy gyalog alkalmatossággal, de
               még hintón is jöhet.</p>
				<p>Még jó fen volt a nap, hogy a falu alá ért, de nem mert bemenni, majd csak úgy
               estenden szándékozott; addig pihen egyet a kukoricásban. Este lopva a kertek alatt
               besuhant a faluba, s nagy óvatosan keresgélte a házát. Sehogy sem akadt rá; háromszor
               négyszer is elballagott előtte, de annak, a melyiket az övének gondolt, léckeritése,
               nagy bálványos kapuja, csúcsos ablaktáblája volt, erre pedig ő nem emlékszik.</p>
				<p>- Jónás úr - kiáltott rá a helybeli mester, ki épen akkor jött haza szőlőjéből - hát
               nem halt meg?</p>
				<p>- Már hogy haltam volna - felelt Jónás úr sértődve.</p>
				<p>- Itt azt beszélik, hogy a Dunába ölte volna magát, az ám, az bizony.</p>
				<p>- Ejnye ni ni - szólt Jónás úr - nem is hallgatva a beszélőre - erre van az én házam,
               s nézze csak, majd alig találok rá.</p>
				<p>- Háza? melyiket gondolja?</p>
				<p>- No a házamat, a kopó-utcában.</p>
				<p>- Úgy? majd elvezetem, elébb jőjjön be hozzám édes kolléga uram, úgy sincsenek most
               odahaza.</p>
				<p>- Nem, nem; most nem mehetek, engedjen meg.</p>
				<p>- De bizony csak jön, s karjánál fogva elvonszolta magához az öreg fáradt embert.</p>
				<p>Tartották szóval, beszéddel, hiába kérdett akármit, etették, itatták.</p>
				<p>- Megyek már kolléga úr, várnak, nem maradhatok.</p>
				<p>- Mondom, nincs otthon senki, reggelre megjönnek; itt hál, kipiheni magát, majd
               reggel.</p>
				<p>Másnap a jó szivü kollega elbeszélte a dolgot, hogy az egész család miként pusztúlt
               el, s Katica férjhez ment a Varju takács fiához.</p>
				<p>- Ne beszéljen nekem e féléket, tudom mit csináltak, ott hagytak, elmentek mind! no
               hiszen majd vissza jönnek még, ha nem hivom is, csak megnyerjem - -</p>
				<p>Végre is Jónás mester Katicához költözködött, ámbár folyvást sajnálta, hogy az csak
               egy takács legényhez ment, oly gazdag létére.</p>
				<p>Hitt, remélt, mindig várta jó feleségét, leányait, fiait!</p>
				<p>Mikor halálos beteg volt is, akkor is arra kérte mellette siró vejét, leányát,
               unokáját, hogy:</p>
				<p>- Azokat a számokat el ne felejtsétek ám, megrakjátok ám - 15, 25, 35, 45, 55.</p>
			</div>
			<div type="chapter">
				<head>
               Az Eszti néni.
            </head>
				<p>Az 1850-diki január 6-ika épen olyan havas szeles nap volt, mint akár e mai, a szél
               akkor is meggörbitette a hó egyenes, méltóságos esését, mint ime most: csakhogy akkor
               nem pipázgatva bámultam a természet e rendes téli foglalkozását a kandalló mellől,
               hanem örökké faroló szánomon elmélkedtem nagy gyorsasággal, hogy az ördög mikor ránt
               bele valami hófuvatagos árokba.</p>
				<p>Emberem, ki egy gyürei meleg bundás fuvaros volt, olyan egykedvüen veregette,
               noszogatta borzas nyaku, vastag lábu macska lovait, mintha tudni sem akart volna
               arról, hogy én még ma be is akarnék érni V. faluba. Beszédbe nem szándékoztam vele
               ereszkedni, jól tudtam azt, hogy akkor a magyar ember, szokása szerint, az
               ostornyél-tartóba akasztja gyeplűjét s szembe fordul velem diskurálni, mintha az
               utazás főczélja nem is lehetne egyéb. Ballagtunk tehát csöndesen, hallgatva. A v...i
               hegyek nyugodtan mereszték havas fejüket az esteli hideg ködben, bámulva, ha
               csakugyan találhattak most valami néznivalót, mert mi még jó távolban lehettünk
               tőlük; az erdőben helylyel-közzel előbukkanó erdőszházak meleg szobái keveset
               törődhettek azzal, hogy idekünn, a rókák, farkasok s más efféle szabadlakókon kivül,
               közelükben még más is didereghet, - mert a keritéstelen udvarokon csak egy lelket
               sem lehetett látni. Az egész unalmas utazás elmaradhatott volna, de egy levél volt
               zsebemben s ez Eszti néninek szólt, anyám legkedvesebb fiatalkori barátnéjának.
               Személyesen kellett átadnom.</p>
				<p>Emlékezem, - akkor ugyan a hidegben nem igen jutott eszembe - Eszti néni szép, magas
               nyulánk termetü leány volt, nagyon szép lehetett, mert tudom, hogy mint gyermek igen
               szépnek tartottam. Meszesen laktunk, hol apám urasági tiszt volt, nagyon komor ember
               lehetett, mert máskor sohasem jött hozzánk senki csak Juliánna napján. Édesanyámat
               Juliánnának hivták. Tudom, hogy e nevet most Juliának mondják, de én megmaradok ama
               régi áldott név mellett. Ez a nap ünnep vala, nemcsak azért, mert sok huszast kaptam
               mint legöregebb fiu és pécsi kis diák (ezeket a huszasokat nagy szomoruságomra apám
               rendesen elszedte) hanem, mert ezen a napon láttam mindig apámat anyámat legjobb
               kedvben; sokszor, nagyon sokszor megcsókolták egymást, a mit máskor sohasem vettem
               észre. Eszti nénit ilyenkorra anyám mindig elhozatta. Ő volt a legszebb, mindenki
               vele beszélt, mindenki neki kedveskedett, a legfiatalabb irnoktól, az öreg
               számtartóig - apámig. Mig Eszti néni ott volt - apám a nagy báránybőr süveget sohasem
               tette fel, pedig kopaszsága miatt egyébkor rendesen ezt szokta viselni, habár nagyon
               furcsán állott is neki: most tisztességes kalapot viselt. Csöndes estéken elővette -
               nem tudom micsoda zeneszer lehetett, de nem gitár volt, feldrótozta, tollat
               hegyezett, s olyan szépen kiverte rajta azokat a szép nótákat, melyeket Eszti nénivel
               anyám együtt dalolt. Oh nagyon szép napok következtek akkor, mikor Eszti néni eljött.
               Szegény jó anyám szinte elfelejtett ránk pörölni pedig bizony nyolc eleven
               gyermekkel, a kik között egy rettentő siró-rivó kis leány is volt - elég baja
               lehetett.</p>
				<p>Tudom én, hogy nem illik ilyeneket elmondanom, de hiszen régen meghaltak - emlékök
               szent előttem!</p>
				<p>Igen, - épen 9 óra lehetett már, mikor valahára, nagy ügygyel, bajjal bejutottunk
               V... falvába. Kocsisomtól kérdém nem ismeri-e Faragó Sándor árendást?</p>
				<p>- Hogy ne ismerném, uram - válaszolt meglehetős gorombán, hogy ily csekély ember
               miatt most oly sok hideg levegőt kell beereszteni száján.</p>
				<p>- Csak oda tartson.</p>
				<p>- Oda? - azt tudtam máshova megyünk - dörmögött magában az előrelátó ember.</p>
				<p>Nagyon a faluvégén lehettünk még, mert alig hagytuk el az országuti csárdát, midőn
               emberem egyszerre befarolt egy kis - a mint tán akkor gondolám nyitott kapuju -
               kaputlan udvarba. Nem irhatom le, hogy a ház kicsiny vagy nagy, rongyos vagy ékes
               volta minő hatást gyakorolt rám, mert sötét volt: de hogy a mint benyiték, a szobából
               kellemetlen büdös melegség ütött meg, azt tudom.</p>
				<p>- Papa - szaladt elébem egy boglyas fejü karmolt képü gyerek - a Sanyi megette a
               túrót.</p>
				<p>- A túrót? az baj - válaszolék félig mosolyogva, félig boszankodva a különös
               fogadtatás miatt. Itthonn van-e, fiam, édes apátok?</p>
				<p>- Nincs! - kiáltának egyszerre mindnyájan minden félelem nélkül, a mely bátorság a
               gyereknél mindig inkább vásottságra mutat.</p>
				<p>- Hát hol van?</p>
				<p>- Minek? - kiáltott az, ki a túrólopót feladta.</p>
				<p>- Kérdem.</p>
				<p>- Nem tudom - orditott haragosan, s rögtön, mint egy macska, föntermett a nagy
               banyakemence peremén.</p>
				<p>- Baranyában van - felelt kérdésemre egy nagyobbacska, kinek szemét zöld bőr ellenző
               védte a pislogó mécs piszkos sugárai ellen.</p>
				<p>- Hm, Baranyában, hát a kedves mama?</p>
				<p>- A nyanya a körösztmamánál van.</p>
				<p>- Mikor jő haza?</p>
				<p>- Disznótorban van.</p>
				<p>- Nem mennétek át érte, kis fiam, hogy vendég jött.</p>
				<p>- Nem - kiáltott a haragos fiu a kályha peremén, talpait vakarva. Jobb bizony elmegy,
               jöjjön reggel.</p>
				<p>- Vendég vagyok, kis öcsém s egy darab pénzt próbáltam markába nyomni.</p>
				<p>- Jaj, jaj, Sanyi! mi ez? hatos - s ujjongva csillogtatta a boglyas a füstös mécs
               előtt, kihuzván annak bélét, hogy egészen láthassa a pénzdarabot.</p>
				<p>Szegény áldott édesanyám, mikor az ablak alatti lugosban oly édesen elbeszélgettél a
               kedves barátnéval - mig mi odabent talán már régen aludtunk is - vajjon gondoltad-e,
               hogy a szép, karcsú, mosolygó tekintetű, mindenkitől bámult Eszti néni valamikor
               ilyen család anyja legyen? hitted-e, hogy az, ki fél délig elfésülködött, kit ugy
               elcicomáztál, piperéztél, mintha eladó leányod lett volna, egykor ide jusson? Jó hogy
               ama szép napok óta sohasem találkozhattál vele többé, legalább boldogabb ifjukorod
               ama fényes alakját a maga tündöklő pompájában vihetted magaddal a sirba.</p>
				<p>Leráztam magamról a havat, felsőruhámat letettem egy limlommal behányt ládára, s
               bizonyos keserü csalódással néztem e szegény, rongyos, félmeztelen ördögöket.</p>
				<p>A két fiuval csodálatos ellentétet képezett egy 6-7 éves kis leányka, ki annyira fel
               volt piperézve minden kigondolható cifraságokkal, hogy inkább játékbábnak mint élőnek
               látszott. Ott ült az ágyon, szép kis kerek fejét a falhoz támasztá; anyja midőn
               elment hazulról, hihetőleg ilyen módon helyezheté el, mert mikor beléptemre a többiek
               mind felugráltak, ő akkor is csak azon kényelmes minőségben maradt. Közelebb mentem
               felé; megcsipkedtem kövérke maszatos arcát, megveregettem szép formáju kis kacsóit,
               de meg sem mozdult, csak nézett merően. Cukrot adtam neki (ezt rendesen szoktam
               magamnál tartani, még eddig mindenhol igen nagy hasznát vettem - az anyák nyájas
               kedves embernek tartanak érte), megengedte, hogy ölembe vegyem, megcirógattam,
               megcsókolgattam. S készen lett az ismeretség. A szurtos fiatalokat is magamhoz
               édesgettem. Megsimogatták fényes mellénygombjaimat, kikutatták zsebeimet, szóval,
               kezdtünk mulatni.</p>
				<p>- Ki vette magácskának - hogy is hiják kicsikém -</p>
				<p>- Lottika. -</p>
				<p>- Hát, kicsi Lottikám, ki vette magácskának ezt a szép köténykét, meg ezt a kis fehér
               nyakravaló holmit? -</p>
				<p>- A smizlit?</p>
				<p>- Azt azt, kicsim.</p>
				<p>- A Vince bácsi.</p>
				<p>- Nem iga-az, hazudsz Lottika, mert azt a János bácsi vette még pedig azt is tudom
               mikor.</p>
				<p>- Hát ki az a Vince bácsi meg az a János bácsi? - tevém föl a kérdést a kis
               gyülekezetnek.</p>
				<p>- A Vince bácsi - vevé át a feleletet a boglyas - a mester ur, ajh az tud ám csak
               egyszer nagyokat vágni; a János bácsi a mi legényünk.</p>
				<p>- Hát micsoda legény?</p>
				<p>- Micsoda legény? székálló legény.</p>
				<p>- Úgy; a papa mészáros?</p>
				<p>- Mészáros hát, - hogy volna mészáros, árendás. A papa nem vág marhát, mert a papa
               Baranyába ment földet venni, mi urak vagyunk, olyanok, mint az incsellérék, még
               különbek.</p>
				<p>Nem tudtam, hogy az incsellérék milyen urak lehettek.</p>
				<p>- Hát mit árendál a papa? folytatám a társalgást a kis okos vásott fickóval, ki ugy
               látszik nagyon megbarátkozott fehér gombos végü pálcámmal, mert sehogysem tudtam
               kilopni kezéből.</p>
				<p>- A mészárszéket, meg a csárdát az országuton, meg a szurdoki kocsmát.</p>
				<p>- Nem, mert a csárda nem a mienk, csak a szék - szólt a beszédbe félénk
               alázatossággal, de igazság szeretettel, - mi a kisebbiknek aligha volt tulajdona - a
               zöldbőr szem-ellenzős fiu.</p>
				<p>- Mit tudsz te, he? hallgass, majd rád ütök.</p>
				<p>- No no, nem kell haragudni, - s ismét kivettem egy pár pénzdarabot a jóbékesség
               kedvéért.</p>
				<p>Erre mindakettő úgy nekem rohant, hogy észre sem vettem, midőn egy neki vörösödött
               képü, testes, cafatos asszony állott előttem.</p>
				<p>- Jó estét, bocsánatot - hebegém s kerestem a legalkalmasabb megszólítást, mert
               sehogysem mertem elhinni, hogy e nő az lehet, kihez édes anyám levele szólt. - Én
               Pozsár Károly vagyok.</p>
				<p>- A Pozsár számtartó fia? kiáltá elszántan, s a száját nyitva hagyá, mintha kérdését
               még nem végezte volna be.</p>
				<p>- Igen... Eszti néném!</p>
				<p>- Károlykám, kedves Károlykám - hörgé szinte rám rogyva - édes istenem be megnőtt, be
               megemberkedett! s ölelt, csókolt a hogy csak birt. Roszul esett észrevennem, hogy a
               bor nagyon megérzik a száján.</p>
				<p>- Hát szegény galambom Juliskám hogy van, hát édes atyja? Tudom jobban vannak, mint
               én, mint mi.</p>
				<p>Resteltem megmondani, hogy apám már meghalt. Meglehet, hiba volt tőlem, de most még a
               levelet sem adtam át, csak reggel.</p>
				<p>- Óh óh, be régen is láttam már őket, be roszak, sohasem jönnek felénk - édes
               Károlykám! S ujra megölelt, mintha valamiben enyhitésére szolgálna az, hogy néha-néha
               rám támaszkodhatik.</p>
				<p>- Hát te nagyfejü silapsi, hol a szolgáló? futsz mindjárt utána, mért nem szaladtál
               értem?</p>
				<p>A silapsi, ki nem volt más, mint a szegény jámbor zöld szemellenzős - miután hátára
               egy jó nagyot kapott volna, levágva fejét kilódult.</p>
				<p>- Óh te, aranyom, szentem, gyémántom, hát téged még sem altattak el, - no várj csak -
               fordult fenyegetve a boglyas felé - te is kikapod a magadét. Óh, óh, picikém - s édes
               cupogással csókolta leánykáját.</p>
				<p>- Meg ne itéljen ám, édes Károly öcsém, hogy most igy széllyel vagyunk, én magam
               egész nap mostam (nem, ezt nem hihettem el: igaz is volt gyanum), az apjuk, a férjem,
               Baranyába ment jószágot venni, minden órán várom; szép csinos jószágot vett
               (engedelmet, ez sem igy volt) a tavaszra oda költözünk, addig - gondolám - meghuzzuk
               magunkat a hátulsó szobában, jól van úgy, a mint van. Nem jár erre úgy is egy lélek
               sem. Az első szoba ott áll tisztán, de akkora, olyan hideg, hogy nincs mód befűteni,
               (Nem, azt sem hallgathatom el; meg kell jegyeznem, hogy az első szoba kicsiny és
               bútor nélküli, csak az igaz, hogy nagyon hideg). Majd tavaszszal ez is máskép lesz,
               Baranyában máskép rendezem be szobáimat; ha ott meglátogatna Károlykám.</p>
				<p>Szegény asszony egészen megfáradt, hogy hamarjában ennyi nem igazat kellett
               elmondania. Kissé lehajtá fejét, elmélázott, szemei megteltek s folytatá:</p>
				<p>- Szegény Juliskám, galambom, hogy van? tudom ő nem öregedett meg, úgy mint én ezzel
               a sok rosz gyerekkel - óh nem, nem neked mondom - szólt édes-mosolyogva karján nyugvó
               leánykájához - te jó vagy, te az én kis angyalom vagy - s szinte felcsókolta a már
               alvó gyermeket. Higyje meg Károlykám, ha ez a kis aranyom nem volna, már rég
               elvesztettem volna a lelkemet ezen a rongyos vidéken. (Nem, a vidék szép volt, a baj
               más lehetett.) Nem Meszes ám ez! Óh istenem, be más élet volt az! Emlékszik rá,
               Károlykám, hogy a meszesi búcsukor milyen szépen táncolt velem, kis pécsi diák volt.
               Tizenöt esztendeje annak! Akkor még 18 éves voltam, szép voltam, csinos voltam, nem
               ilyen - s rongyos ruhájára mutatott. Ki hitte volna hogy én, hogy én, kinek olyan
               kérői voltak, ilyen sorsot érdemeljek! No de ő is boldogtalan, őt is megverte az
               isten, ő sem olyat vett el a kit szeretett.</p>
				<p>Egyszerre megállott, mint a kit bűnös tetten kapnak, s zihálva, fuldokolva hajtá
               valaha szép, most gondoktól s bortól nehéz fejét kicserepesedett tenyerébe. Erős
               zokogás után, mintha könnyebbedett volna, piruló mosolylyal tekintett reám, s szinte
               megdöbbenve vevém észre, hogy a hajdani szép vonások, bár megtörve, mikép jelennek
               meg az elhízott arcon. Összenéztünk, s tétovázva tekintett hol egy, hol más tárgyra,
               látszott hogy resteli azt az egy pár szót, a mely oly sietve szaladt ki ajkán. Majd
               igyekezett nyájasságával feledtetni zavarodását.</p>
				<p>- Kedves Károlykám, kedves kis öcsém, beh a jó isten hozta erre! - s mintha mámora,
               mely eleinte annyira kirítt nevetéséből, csókolózási rohamából, - eltünt volna: most
               már csak vállaimra meré tenni kezeit, de többé nem ölelt, nem csókolt meg.</p>
				<p>- De csupa atyja - folytatá édesen mélázó tekintettel - egész az a homlok, az a
               vastag piros száj, az a bajusz, az a kerek szakál - mintha csak épen magam előtt
               látnám. Még a hangja is hasonlit hozzá. Óh de szép hangja volt, de szépen tudott
               dalolni. Mind, mind hogy elmultak azok a szép napok! Vajon emlegettek-e néha? úgy-e
               nem? én tudom, hogy nem, egy árendásnét, egy korcsmárosnét - kinek is jutnék én
               eszébe!</p>
				<p>Újra lehajtá fejét, sirt, sirt, hogy alig birta szemeit szakadozott kötényével
               törölgetni. Úgy megsajnáltam.</p>
				<p>Tizenkét óra felé járhatott az idő hogy vacsorához ülénk. A szegény asszonynak - a
               mint vettem észre - sok felé kellett futkosnia, mig a vacsorához való szükségeseket
               összeszerezhette. Annyi mindent készitett, - de melyen még se látszott a bőség -
               hogy feledtesse szegénységüket.</p>
				<p>A gyermekek már rég elaludtak; ketten ültünk az asztalnál.</p>
				<p>Egyre kinálgatott - egyem, igyam. Háromszor-négyszer is elémbe tette a tölt poharat -
               miből azt merém következtetni, hogy, ha én innám, bizonyosan ő is innék.</p>
				<p>Ittam, ő is ivott; töltött ismét, ajkamhoz érintettem a poharat, töltött és sokszor
               töltött - és egy kicsit mindig ivott.</p>
				<p>Szegény asszony! úgy látszik a borhoz sokszor folyamodhatott vigasztalásért.</p>
				<p>Természetemnél fogva nem igen vagyok kiváncsi, tán kissé komor mint apám: még sem
               birtam magamon erőt venni, hogy a beszédet valami gyöngédes fordulattal amaz előttem
               ismeretlenre ne vigyem, ki által származhatott Eszti néninek egész mostani
               boldogtalansága.</p>
				<p>Kérdésemre elpirult, de nyájasan mosolygott - és villájával a különben is szakadozott
               abroszt szurkálta. Olyan nehezen, olyan lassan, de végre mégis megkisérté a kényes
               kérdésre feleletet adni.</p>
				<p>- Milyen házunk volt, legszebb az öreg utcában a templomhoz közel, nemesi fundus,
               uraságház. Öreg apámék gazdagok voltak, még az én szegény szüleimre is maradt elég.
               Házunkon olyan vastáblák voltak, hogy a ki elment előttök - megbámulhatta. Óh valaha
               de sokszor nyitva hagytam! De tudom, hogy ha apám oly hamar el nem hal! - - milyen
               fiatal volt még, milyen becsületes jó ember, nem vétett ő senkinek sem; szerette a
               faluban kicsi, nagy, a szegény, a gazdag. Maga a gazdag Pusztai hányszor megállt
               előttünk hintajával - s egyszer, egy nyári kaszáláskor, az isten haragja megütötte.
               Itt kezdődött minden szerencsétlenségünk. Sokan voltunk testvérek, nyolcan; és mind
               leány, én voltam a hatodik. Testvéreim mind boldogok, mind jól ment férjhez, igaz nem
               voltak válogatósak, ki kovácshoz, ki bádogoshoz ment, de legalább ahhoz a kit
               szerettek. Én a legszebb voltam mindnyája közt, otthon maradtam, úgy hogy már a
               legkisebb is kikerült a háztól. Nem! ne higyje Károlykám, nem voltam kevély, elegen
               megkértek, jó szerencsét tehettem volna, most uri asszony volnék, de nem mentem,
               magam sem tudtam mit csinálok. Most itt vagyok - - de hisz ő sem boldog.</p>
				<p>E szóra arca ismét egészen elborult, homlokára ráncok verődtek, szép metszetü ajka
               kipittyedt, nagyokat nézett a falra, hogy legalább valamit lásson, a min tekintete
               nyugodtan állapodhassék meg.</p>
				<p>- Ugy-e emlékszik, hogy ne emlékeznék Károlyka, az öreg puskás Fehér Pál bácsira?
               kereszt atyám volt; hát a Peti bácsira, Zsuzsink urára - a Pál bácsi fiára?</p>
				<p>- Emlékszem, szeretett gitározni.</p>
				<p>- Az az; tudja még: a nagy leledü (hegedü formájáról hihetőleg igy neveztem, de nem
               tudtam, mint kis gyermek, jól kimondani), de nem a Peti bácsié volt, hanem a Sándoré.
               Az is diák volt, pécsi diák mint kedves öcsém; apja anyja szemefénye. Azt hitték
               szegények, hogy még vicispán is lehet, s mi lett belőle? halmosi, a kis halmosi
               nótárius, s boldogtalan.</p>
				<p>A legöregebbik testvéremnek szánták; hiszen én kicsiny voltam még hozzá, Lidinknak
               hordta a nótákat, én nem is voltam otthon.</p>
				<p>Kardos nénihez küldtek Sz.-re varrni tanulni. Ott töltöttem be épen augusztusban
               15-dik esztendőmet - ekkor anyám haza vitetett. Jól emlékszem rá, nehezen is tudnám
               elfelejteni, kék pettyes szoknya volt rajtam, kis fekete selyem kötény, a kihajtott
               szép ingnyak nagyon jól illett ruhámhoz, ezt ő is emlegette azután is. Nem volt
               rajtam semmi cifraság sem, még is majd letéptek testvéreim, százszor is végig
               nézegették egyszerü öltözetemet. Azt mindenki megmondhatja, öltözködni nagyon szépen
               tudtam. Édes anyám, ki már ekkor rég betegen feküdt ágyában, oda-oda hivott magához,
               nagyon meg volt elégedve, örült hogy szebb vagyok, mint a többi, hogy olyan vagyok,
               mint ő leánykorában. Megsimogatta hajamat; hajam, az igen szép fényes, tömött volt -
               most - - s megtapintotta kezével fejét - óh istenem, még ettől is meg kellett válnom,
               a sok gyerek, a sok gond! - -</p>
				<p>Lidi néném nem mondhatnám, hogy irigykedett volna, mert hiszen ő akkor is
               legokosabbnak hitte magát - hanem testvéreimet mindig jobban szerette, mint engemet;
               fájt neki, hogy engemet szebbnek tartanak, holott ő a legöregebb. Még nem volt mátka,
               Fejér Sándor még nem jött haza az iskolákról.</p>
				<p>Mikor én haza mentem: akkor épen otthon volt, délután eljött hozzánk.</p>
				<p>Az ablaknál ültem, nem is gondoltam reá - mégis észrevettem mindjárt, hogy belépett
               udvarunkba; kevély, erős, egyenes járása volt, mindig fekete ruhában szeretett
               járni, fejét keményen tartotta. Szemei nem voltak szépek, de nyájasak, akkor nagyon
               szives volt hozzám.</p>
				<p>Mellém ült, Lidi néni átment a szomszédba. Ettől fogva sohasem egyeztünk meg, mindig
               mintha haragudtunk volna, pedig én nem vétettem neki.</p>
				<p>Fejér Sándor sokszor meglátogatott, de nem lett irántam oly nyájas többé soha. Alig
               szóltunk egyet kettőt, tudtam hogy mégis vele csufolnak, vele is csufoltak. Ha talán
               nem csufoltak volna vele, úgy sohasem gondolkozom annyit felőle. Néném nemsokára
               férjhez ment, nem lett boldog, pedig igazán mondhatom: Sándor sohasem szerette.
               Szegény néném azzal vigasztalta magát mikor férjhez ment, hogy Fehér Sándor úgy sem
               hozzá való természetü. Mi sem illettünk volna össze. Duzzogó rosz természetü,
               indulatos volt, könnyen neki adta magát a búsulásnak, csak annyiért is megtudott
               haragudni, ha nem azt a kendőt tettem föl, a melyik neki tetszett; ha megtudta, hogy
               valakire nézek: akkor se apja, se anyja nem birt vele. Féltett, pedig sohasem mondta,
               hogy szeret. Ilyenkor megtette, hogy egy hétig sem jött el hozzánk nappal - mert
               azért éjjel mindig ott sétált a folyosónkon, reggelre tele rakta ablakomat virággal.
               Jól tudta, hogy egész nap nem tudtam mit csinálni: de ő gyönyörködött benne, ha
               kinozhatott. Megfogadtam: sohasem szólok hozzá többet, mit tehettem róla, - megint
               csak megbékéltünk. Egyszer esztendeig nem jött felénk; nagyon roszul lettem,
               meghütöttem magamat. Sok mindent beszéltek róla, azt is mondták, házasodni jár, ezt
               veszi, azt veszi. Boldoguljon! Mikor javában aludtam volna egy szép nyári hajnalon,
               mit hallok: legkedvesebb nótámat:</p>
				<p>Csendes völgy ölében kit fed</p>
				<p> E setét kápolna itt?</p>
				<p> Mért szemed kisírva lyánka,</p>
				<p> Mért oly búban arcaid?</p>
				<p>Fölugrottam, egész elfelejtkeztem magamról mit csinálok, kinyitottam az ablakot,
               észrevett, elment. Most már igazán nagyon megharagudtam, mert ő volt. Akartam, hogy
               tudja, hogy nem törődöm vele, ha ő igy bánik velem. Másnap egy idegen fiatal ember
               látogatott meg; az alföldről jött. Gazdagnak mondták - megkért. Azt hittem, meg kell
               őrülnöm; mit tegyek? anyám szidott, oda igért, a legényt biztatta, hogy jőjjön el egy
               pár hét mulva: akkorra megváltozom. Meg is változtam, hogy alig ismertek rám. Fejér
               Sándor még egyszer eljött hozzám, sokáig járt-kelt a folyosón, nem aludtam egész
               éjjel. Meg-megállt ablakom alatt, láttam a vastábla nyilásán. Szólni akartam, de a
               sirás miatt nem tudtam. Reggelre elment. Tudom elhitte, hogy hozzá megyek ahhoz a
               legényhez, mert négy hétre rá elvette a dobogós molnár leányát, a legcsunyábbat azon
               a vidéken, csak azért, hogy engem megbosszuljon. Megtudtam, hogy az alatt az egy év
               alatt hivatal után járt, nem akart addig eljönni hozzánk, mig helye nem lesz,
               megtudta, hogy a hír, mit rólam beszéltek, nem volt igaz; tépte magát, ütötte, verte
               a feleségét - már mindennek vége volt. Sohasem lettek boldogok, most is roszul élnek.
               Mindig tudakozza, hát én hogy vagyok? Mondják megöregedett. Egyszer láttam a sz...i
               vásáron, alig ismertem meg, egész megőszült! - - -</p>
				<p>Elhallgatott, megállt, mint a ki kedves sirra lelt és nem tud tovább menni mig szive
               keservét a szent porokon ki nem önti. - - -</p>
				<p>Másnap reggel midőn felébredtem, - a szomszéd ház nádfedelü, hókéreggel boritott
               teteje már csillogott a téli napsugártól, s értésemre adá, hogy az idő jól előre
               haladt, s az utas indulhat.</p>
				<p>A mint széttekinték magam körül, lehetetlen volt meg nem ütődnöm azon feltünő
               változáson, melyen a szoba az estve óta keresztül ment. Tegnap még egy ronda barlang,
               egy dult, meghasonlott lélek tanyája: ma egy csöndes, szegényes bár, de tiszta
               családi tűzhely. Oly kellemes egyszerü tisztaságba volt hozva az egész szoba, hogy a
               tegnap estvelit merőben más alakban képzeltem magam előtt. Egy kis ideig még
               gondolatokba merülve ültem, a lefolyt eseményeken kalandozva, majd az üditő
               melegség, ellentétben a csikorgó verőfényes nappal, talpra késztetett és sebesen
               öltözködéshez fogtam. A kis neszre, mit öltözködésem okozott, észrevétlen megnyilott
               az ajtó, s nyájasan köszöntött be a konyhából Eszti néném, kedves kis leánykáját
               vezetve. Mindketten szives jó reggelt kivántak. Néném oly csinosan, izletesen volt
               öltözve, a fehér reggeli öltöny magas, egy kissé elhízott, de most kifejezésteli
               arcához oly jól illett, hogy ama régi alakot, melyet anyám kedves visszaemlékezése
               közt mindig oly szeretettel ékesitett föl, egészen magam előtt láttam.</p>
				<p>Viszonti üdvözlésemre s kérdésemre, hogy mint aludt, elpirult. Az okot könnyen
               megtaláltam a tegnapi beszélgetésben. A beszédet csakhamar más tárgyra vivém át. Mire
               fölöltöztem, az asztal meg lőn teritve, s mialatt kocsisom elkészülődött, a reggeli
               mellett csöndesen elbeszélgettünk.</p>
				<p>Ezen mostani méla bús tartása, szives de kissé zárkozott beszélgetése, a kedvemérti
               rend és tisztaság: a vonzalomnak és szánalomnak mindig sajátságos vegyületét keltik
               föl bennem, valahányszor e jelenet lelkemben megujul. Egy oly nőt látok magam előtt
               benne, ki, mint annyi más, szeretett és viszont szerettetett, és boldogtalan: ki
               egész életében a megnemértés és keserü szemrehányás kinjait érezi, kinek boldogsága -
               ha jut neki - egyedül a multakra való édes-titkos visszaemlékezésben áll.</p>
				<p>A legszivélyesebben váltunk el egymástól. A levelet csak akkor adtam át, mikor már
               szánomon ültem, jól esett neki hogy e meglepetést utoljára hagytam, mikor egyedül
               lehet.</p>
				<p>A szánat a kipihent lovak vigan röpíték tova a csikorgó havon; alig félóra mulva már
               a b...i hegyláncolathoz értünk. A hosszú s meredek kapaszkodón a mint nagy lassan
               haladtunk volna fölfelé: zörgő csörömpöléssel egy kocsi robogott velünk szemközt, a
               sikos meredeken. Az ember, ki a lovat eresztette, úgy nem különben öltözete is,
               sajátságos volt. Szénfekete haja, egyenes meredten álló bajusza, szalmás szakálla,
               nagy, sárga benülő szemei s vidám tekintete inkább vonzó mint taszitó hatást
               gyakoroltak rám. Ruházata legfontosabb részét egy nagy, dohányszinü, igen kopott
               kabát tevé, melyen, a mint egy pár futó tekintetre kivehetém, minden gomb különféle
               szinü, alkotásu és nagyságu vala. Báránybőr süvege egész a feje bubján fityegett,
               minélfogva a derült nevető tekintet még furcsább kifejezést adott arcának; kezein
               pedig olyan olcsó fajta, nagy, két ujju kesztyük voltak, melyeket tactusra vert
               vállaihoz, hogy a merevséget kiszoritsa belőlök - s nagy éles hangon egy vidám dalt
               kiabált. Nem állhattam meg, hogy el ne mosolyodjam e cinicus alakon. A mint
               mellettünk elhajtatott: köszönt kocsisomnak, ki bizonyosan ismerőse volt, kiáltoztak
               egymásra vidáman, mit azonban a zörgés, robogás közt egyik sem érthetett. Kocsisom
               hátra fordult, s nevetve mondá:</p>
				<p>- Ez lett volna a házi gazda, ha otthon lett volna.</p>
				<p>Szegény Eszti néném!</p>
			</div>
			<div type="chapter">
				<head>
               A sárga ház.
            </head>
				<milestone n="1" unit="startSubChapter"/>
				<p rend="head">I.</p>
				<p>Igazán, a kávéház mostanában olyan, mint a templom, minden embernek be szabad
                  menni, szegénynek úgy, mint a gazdagnak, s mindenki megtalálja benne a maga helyét
                  épen úgy, mint az isten házában. A szegény, rongyosabb ruhájú egy kicsit közelebb
                  valamivel az ajtóhoz - a gazdag, tisztességesebb öltözetü bemehet egész a kávés
                  kisasszony trónusáig. Óh itt az emberek közt nem igen nagy különbség van; az
                  asztalnok legfölebb olyan forma kis osztályozást tehetne köztök, mint az egyházfi
                  a hiveknél: a pénzesebb, illedelmesebb magaviseletüek előtt épen nem fösvénykedik
                  szives hajlongásaival - a szegényebbek - mit? ezek úgy sincsenek ahhoz szokva.</p>
				<p>Tehát a kávéház az ujkori civilisatio temploma, hova a legutolsó, éhséggel küzködő
                  mesterember is el hozza legalább vasárnaponkint áldozni valóját s felteszi a
                  billiard-asztalra, vagy a cukros-szelencére. S ha ekkép a szegények is betérnek
                  ide áldozgatni: a jobb módú, de nem első rangu háziurak ugyan miért kerülnék el. E
                  vádat nem is foghatnám rájuk. Reggelenként, és pedig nagyon hajnalos reggelen, már
                  itt ülnek mind! kalapjukat, mintha otthon volnának - leteszik az asztalra; a
                  fekete selmeczi pipát előhuzzák, a papirosba takart szerény trafikot
                  kibontogatják, kezükbe veszik a lapokat, kávécskájukat útnak eresztik s mulatnak
                  az ő egyszerü erkölcseik szerint.</p>
				<p>Sok különös ritkaságot lehet köztük látni, de olyat azt hiszem keveset, mint a
                  milyen az én ...i ismerősöm volt (él még most is). Nem mondhatnám én őt - kivált
                  már most, hogy ismerem - valami haragos mord embernek, de akkor, hogy először
                  beszéltem vele: tökéletes goromba fickónak tartottam. Már csupán tekintete is
                  igazolta állításomat. Feje olyan forma volt, mint egy furkó, melynek az alja
                  vastagabb, a hegye csúcsos, sürű deres haja vén létére is mindegyre be akarta
                  nőni horpadt homlokát; bajusza a mi volt - mert nem igen sok volt - a helyett,
                  hogy ügyesen lesimult volna szájára: még fölfelé meredt, a mi a duzzadt ajaknak
                  még keményebb kifejezést adott. S csodálatos, mégis alig láttam valaha
                  barátságosabb, kedvesebb mosolyt, mint e vad arcon, ha valami tetszetős dolog
                  megnevettette.</p>
				<p>Mindig egy ugyanazon asztalhoz ült, nem messze a kávés kisasszony diszes
                  emelvényéhez - de teljességgel nem a nők iránti szives tiszteletből: hanem, mert a
                  pontosság, a régi kedves szokás ezt úgy kivánta. Alkalmasint jó korán beülhetett ő
                  is, mert akármikor mentem: már ott találtam. Összeszedte a fris lapokat, széles
                  karimáju kalapjával lenyomtatta, erre nagyobb igazság okáért rátett két vastag
                  kulcsot; fölállt, hüvelyk ujjával rendesen állát dörzsölgette, s olvasott.</p>
				<p>- Hm, hm! - mégis csak katona a katona - ha a pokolban volna is, hátha még tiszt -
                  mondogatá egyszer elfeledkezve magáról s kedélyesen keresgélte bajuszát.</p>
				<p>E tájt épen erős háborús idők jártak.</p>
				<p>- Bizonyosan uraságodnak katonatiszt fia van - kérdem tagadhatlan kiváncsisággal,
                  egyszersmind örvendve, hogy két esztendei néma ismeretség után végre alkalmam
                  volt megszólitani.</p>
				<p>- Nincs - válaszolt élesen rám szegzett sötét szemekkel.</p>
				<p>- De közel rokona vagy valami igen kedves barátja?- folytatám, a mennyire lehetett
                  szelid, szivélyes, megnyerni akaró hangon.</p>
				<p>Letette a lapokat, a kulcsokat zsebébe rakta s kalapja szélét megbillentve a
                  kávéskisasszonynak - kiment.</p>
				<p>- Valóságos vad medve ám az - mondá felém fordulva a kisasszony - s kacagott. Az,
                  mióta ide jár, még nem beszélt senkivel. Nem tudom én miféle ember lehet.</p>
				<p>- Meg fogom tudni, kicsoda.</p>
				<p>- S ha megtudná is, nem fog vele beszélhetni. Ezelőtt egy kapitánynyal jártak ide,
                  - egy asztalnál - annál ültek mindig. A kapitány igen szivesen köszönt legalább,
                  de ez még azt se’ teszi. Egy pár éve lehet, hogy elmaradtak egymástól.</p>
				<p>Teljességgel nem hajthatott valami nagy kutatási vágy, de e goromba szürke
                  emberről mégis szerettem volna tudni valamit. Nehány napig nem jött, s már azt
                  hivém, végkép elmarad, midőn egy korareggel régi helyén látám.</p>
				<p>Kedvetlen volt nagyon, nézett rám, - de nem mertem megszólitani, pedig mintha most
                  épen várta volna. Barátságosabbnak tapasztaltam magam iránt. Azt hiszem, restelte,
                  hogy oly nyersen bánt velem.</p>
				<p>A lapokat kétszer-háromszor felvette, meg félredobá; kulcsait nem tudta hová
                  tenni, - végre egy kicsit köhécselt, kalapját félig akarva, tán félig nem is
                  akarva, megemelé s kemény nehéz lépésekkel kiindult.</p>
				<p>Óvatosan utána mentem, hogy vajon hova tér be. Ez, tudom, hogy nem volt szép
                  tőlem, - de akkor erre nem is gondoltam. A Józsefváros egyik külső utcájában, hol
                  a kertek egész üde falusias vagy kis városi szint kölcsönöznek a mocskos, poros
                  kőhalmaznak - egy földszinti, elég csinos kis sárga házba fordult be.</p>
				<p>Ki lehet?</p>
				<p>Nem valami gazdag vidéki úr-e, ki a leélt viszontagságos politikai idők után
                  félig-meddig menekültképen vonulhatott e félreeső utcába. Meglehet családja is
                  van, szép leányai - legalább egy, de igen szép. S mért ne lehetne?</p>
				<p>Lelkemben édes gyönyörrel váltakoztak e különös kérdések.</p>
				<p>Az ablakokra sürű függönyök voltak eresztve, semmit se láthattam. A ház egyszerü
                  magánlak lehetett; kapuja, - mint az efféle kisebb épületeknél rendesen szokás:
                  zárva. De mit akarok én itt, mi jogom van nekem ahhoz, hogy valakinek családi
                  viszonyait kutassam - tünődém magamban és pirulva indultam haza felé.</p>
				<p>Körülményeimnél fogva a következő napokon falura kellett utaznom. Egy jó módu
                  közbirtokos hivott magához, ki azon a tájon mint kitünő okszerü gazda volt
                  ismeretes. A gyönyörü, célszerü rendezett gazdaságban minden a legélesebb elmét, s
                  legéletrevalóbb kezet mutatta.</p>
				<p>A ritka finom izléssel beosztott kertben egy olasz modorban épitett pavillon
                  szolgált a kedves család mulatóhelyéül.</p>
				<p>Mindent fel lehetett itt találni, a miket csak egy müvészetszerető lélek kedvel.
                  Szobrocskák, kis amourettek, nehány kiválóan diszes acélmetszet - sőt még egy kis
                  könyvtár sem hiányzott. Angol, olasz, francia regények - s egy-két hazai irodalmi
                  mü is, a kitünőbbekből.</p>
				<p>A szellemdús háziasszony gazdag ismereteit nem győztem eléggé magasztalni.</p>
				<p>Ily körben tölteni majd egy hetet: nem csoda, ha még Pesten hagyott mogorva
                  kávéházi ismerősömről is annyira megfeledkeztem, hogy a mint visszatérve rendes
                  asztalánál megpillantottam: - nem jutott eszembe, hogy csak kevéssel ezelőtt
                  mennyire óhajtottam közelebbről megismerni.</p>
				<p>Annál inkább meglepett, midőn felém jőve nyájasan köszöntött és szivélyesen nyujtá
                  kezét.</p>
				<p>- Azt hiszem - szólt kérő hangon - hogy ön multkori helytelen magamviseletéért
                  annyira megneheztelt rám, hogy többet már el se jön. Lássa, én teljes életemben
                  nehéz természetü ember voltam, nem szerettem az ismerkedést, de ha valakit
                  megszoktam: nehezen esett tőle megválnom. Ön sohasem kivánta, hogy beszédbe
                  keveredjünk, s azért becsültem, megvoltunk itt szomszédságban, mint jó ismerősök.
                  Az én kedves barátom után a sok ember közül egyedül ön volt az, kit jól esett,
                  hogy végre megszoktam, s most igazán resteltem, hogy isten tudja miért,
                  elidegenitettem magamtól. Úgy-e nincs semmi baj? - kérdé szeretetreméltó
                  őszinteséggel, - s erősen megrázta kezemet. -</p>
				<p>- Ellenkezőleg, nekem kell bocsánatot kérnem multkori tolakodásomért: de önnek a
                  katonák iránt tett szivélyes nyilatkozatára teljesen megfeledkeztem azon
                  viszonyról, mely köztünk létezett. Tekintetbe kellett volna vennem, hogy ön nem
                  csak velem, de mással sem szokott beszélgetni, - szóval nem lett volna szabad
                  alkalmatlankodnom észrevételemmel.</p>
				<p>- Nem úgy van; - vágott szavamba jó kedvvel - nem úgy van, én nem értettem a
                  dolgot, másra magyaráztam, elgondolkoztam - mért ne lett volna szabad? Hátha én
                  most egyenesen azt mondanám, hogy látogasson meg egyszer, ha a b... utcában lenne
                  valami járója. A 25. szám alatt lakom.</p>
				<p>Mosolyogtam készséges fölfedezésein, s örvendtem, hogy nemsokára megtudom a kis
                  sárga ház titkát, az örökké lezárt függönyök rejtelme föl fog tárulni, s a kis
                  tündér - mert, hogy leánya van, arról tökéletesen biztos valék - nem lesz előttem
                  többé elzárt apáca.</p>
				<p>A legnagyobb szivélyességgel váltunk el egymástól.</p>
				<p>Épen három óra mult egy szép májusi délután, midőn pálcámat kezembe véve édes
                  gondolatok közt haladtam a b... utcán végig. Csudálkoztam, mikép hanyagolhattam
                  én el eddig ily idylli szépségü helyet, mint e városrész; egyik oldalról alacsony,
                  diszes földszinti házak kellemes kertekkel, a másik oldalról - igaz, azon
                  csakugyan patkányos faraktárak vannak most is.</p>
				<p>A kis sárga ház elé értem. Midőn a kaput egy sovány öreg asszony kinyitotta - meg
                  kell vallanom: szivem erősen dobogott.</p>
				<p>- Baráth János úr...</p>
				<p>- Itthon van.</p>
				<p>- Erre menjek? - kérdém az ismert függönyös rész felé tartva.</p>
				<p>- Nem arra - felelt, a kert felé hegyezve bütykös ujját.</p>
				<p>Bizonyosan a kertben lesznek. Vajon mit olvashat a kis szőke angyal, mert ily
                  kellemes délután, ily kies kertben, okvetlen olvasnia kell.</p>
				<p>- Nem ott - kiáltott az asszony - ott a!</p>
				<p>Hogyan? - tünődém, itt a fészerben? - mert a hely nem volt más, mint egy falusias
                  kamra vagy kocsiszin.</p>
				<p>Az ajtó nyitva volt.</p>
				<p>Miféle ember ez az én rejtélyes ismerősöm, csak nem bodnár vagy esztergályos? már
                  pedig azok az eszközök ott olyan forma műhely instrumentumai.</p>
				<p>- Jó napot - mondám nem annyira üdvözléskép, mint inkább, hogy hátraforduljon s
                  bizonyos lehessek benne, vajon ő-e az, a kit keresek.</p>
				<p>- No - dörmögött, minden legkisebb látszata nélkül annak, hogy hátra akarna
                  tekinteni. Egyet köhécselt s vonókésével még nagyobbakat rántott.</p>
				<p>- Kérem, bátorkodtam uraságodat meglátogatni.</p>
				<p>Hátra fordult.</p>
				<p>- Ejnye, ejnye, isten hozta - kiáltott derülten szökve fel. Lássa, lássa, ezt jól
                  cselekedte, mindjárt bemegyünk - ejnye no - s jó kedvvel veregette le kötényéről,
                  hajáról a forgács hulladékot.</p>
				<p>- Hogyan? ön efféléhez is ért? - Nagyobb embernek gondoltam rejtélyes ismerősömet
                  - a kit, közbe legyen mondva, rejtélyesnek csak magam láttam bizonyosan - de a
                  kérdés mégis kiszökött ajkamon.</p>
				<p>- A kedves barátomtól tanultam, ő is nagyon szeretett üres idejében fúrni-faragni
                  - a kedvéért aztán megtanultam magam is.</p>
				<p>- Gyönyörü szép kis lakás, egészen egy családnak való, nem is gondoltam volna,
                  hogy erre-ki ilyen kedves hely is lehessen. Bizonyosan uraságod csak maga lakik
                  itt családjával - folytatám tovább, mint az, kit a gyarló kiváncsiság egyre
                  hajt.</p>
				<p>- Családom nincs - szólt komoran - tessék. S beléptünk a függönyös szobák
                  egyikébe.</p>
				<p>A fal egyik részén kardok, vítőrök, más fegyvernemek s a víváshoz szükséges
                  kellékek voltak - még pedig kitünő gonddal elhelyezve.</p>
				<p>Vívó-mester lesz, vagy ilyen volt - gondolám.</p>
				<p>- Azonkivül nem is én laknám itt - vevé fel a szót emberem - itt az én kedves
                  barátom, az én kedves kapitányom lakik, mert én most is úgy veszem, hogy itt
                  lakik.</p>
				<p>Az öreg deres haju ember mindegyre szomorubb lőn, szemei elborultak, rövid haját
                  sűrűn dörzsölgette, köhécselt s tekintete ide-oda tétovázott.</p>
				<p>Hallgattunk.</p>
				<p>- E finom himzés itt - szólék, hogy a beszédnek más fordulatot adjak - bizonyosan
                  uraságod leányának készitménye.</p>
				<p>Az öreg zavarodva nézett rám - s ekkor vettem észre, hogy hiszen az imént mondá,
                  hogy nincs családja, és én most bizonyosan fájdalmas visszaemlékezést okoztam.</p>
				<p>- Leányomé? - kiáltott majdnem egész hörögve - leányom nincs, nem is volt, nem is
                  lesz soha.</p>
				<p>- Tehát ön nőtelen?</p>
				<p>- Az vagyok, de legyek inkább egy megvetett vén legény, mintsem egy nyomorult,
                  megcsalt férj. A házasság nem becsületes embernek, de egy olyannak való, a ki
                  rafinirozottabb, mint a legravaszabb asszony a világon. A ki igaz szivet, hűséget
                  keres, az csak menjen inkább a Dunának; hanem a ki megelégszik a pénzzel: az jól
                  teszi, ha megházasodik, vállalatát kamatosithatja.</p>
				<p>- Ön nagyon elitéli a nőket.</p>
				<p>- Én nem itélem, elitélik maguk magukat.</p>
				<p>- Egy rosz nő még nem jogosit fel bennünket arra, hogy a jókat is
                  kárhoztassuk.</p>
				<p>- Jókat is? - kiáltott fuldokló kacagással - hát kik azok a jók?</p>
				<p>- Bocsánat - de ha nőtestvérei - -</p>
				<p>- Nem voltak, nem voltak.</p>
				<p>- Anyja - -</p>
				<p>- Nem tudom; nem tartotta szükségesnek bevárni, hogy teljes ismeretet szerezhessek
                  róla, meghalt jókor.</p>
				<p>- De uram, csak még se’ hiheti ön, hogy ne lehetne jó asszony is a világon?</p>
				<p>- A kiket én ismertem, azok roszak voltak mind. Látja ön azt a képet?</p>
				<p>Egy fekete fátyollal bevont képre mutatott.</p>
				<p>- Igen.</p>
				<p>- No lássa, de nézze meg jól.</p>
				<p>Megnéztem, elég csinos katona-tiszt lehetett.</p>
				<p>- Az a legnemesebb sziv volt a földön, s azt hiszi, ő is nem ugy gondolkozott a
                  nőkről mint ön? - de ugy; angyaloknak tartotta. S szeretett-e ön is?</p>
				<p>A kérdés egyenes volt, felelnem kellett.</p>
				<p>- Szerettem.</p>
				<p>- Azt hiszi, ő nem szeretett? de nagyon is szeretett, s azt hiszi, nem csalták meg
                  őt mint önt - mert önt is okvetlen megcsalták vagy meg fogják csalni; - őt
                  megcsalták rútul, gyalázatosan.</p>
				<p>A felingerült ember vastag öklével iszonyut vágott az asztalra.</p>
				<p>- Szegény barátom, kedves kapitányom - folytatá, könybe lábadt szemekkel tekintve
                  a fátyolos képre - mit szólasz te mindezekre?</p>
				<p>Elfordult, fölkelt, egyet járkált, s azután leült a mellettem lévő székre, erősen
                  reám tekintett mintha kérdésre várakozott volna.</p>
				<p>- Ki volt az a kapitány? kérdém inkább magamban mint fenhangon.</p>
				<p>- Ki volt? válaszolt mosolyogva, vállamra tevén kezét - bizonyosan nem olyan mint
                  a mostani emberek, hanem azért mégis szerencsétlenebb mint a legutolsó
                  gazember.</p>
				<p>Az öreg jó barát belejött a beszédbe, beszélt sebesen, tüzzel, indulattal,
                  szakadatlanul, mint a ki drága tárgyhoz jutott.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>- Akkor én is Pesten laktam, - a vármegyeházán voltam valami nem nagy módu
                  hivatalnok, cancellista, - nem; annál még is több; betáblázó voltam az adó
                  hivatalnál. Olyan magam-fajta szegény legény - a kinek apja anyja még koldusabb
                  volt: ezzel is beérhette. Be is értem, csak egy bajom volt: sohasem tudtam
                  jóravaló lakást találni, mindenkivel összevesztem hamar. Katona regulához voltam
                  szokva, - mert fiatalabb koromban, mig a ló le nem vetett, s bal karomat össze nem
                  törte: katonáskodtam. Ott megtanultam a rendet, pontosságot, ezt pedig, akárhova
                  mentem is lakni - nem találtam föl sehol. Asszony kormányozta a házat mindenütt,
                  de ez még nem lett volna olyan nagy baj, csak a férfiak ne lettek volna oly
                  ostobák. A ki katona nem volt, az semmi sem volt.</p>
				<p>- Utoljára ez az örökös vándorlás egész vérembe vette magát, szállásadóim azon
                  vették észre magukat, hogy már megint szedem veszem sátorfámat s megyek odább.
                  Akkor is hogy boldogult jó barátommal - mert aztán később egészen azok lettünk -
                  megismerkedtem: hozzám ütött a csavargási düh, és indultam lakást vadászni.
                  Megnéztem minden kaput, bementem mindenhová. Végre kopogtatok egy helyt: nem
                  szólnak: kopogtatok ismét: nem szólnak; kopogtatok ismét meg ismét - de semmi
                  szabad. Csöndesen benyitok - látom hogy egy magas termetü ur sétálgat hátratett
                  kezekkel, közbe-közbe megáll, nagyokat néz a falra s hangosakat nevet. Ez szép,
                  gondolám - s nem vesz észre. Vajjon mi lesz ebből? Várok. Nevet. Megindul, tovább
                  sétál, egyre kacag; hiába csiszolom a talpamat: sehogy sem akar észrevenni -
                  kiveszi zsebkendőjét, végig törülgeti arcát, könyes szemeit, piciny kis fésüjével
                  keményen összefésüli őszülő tömött haját, meg-megcsóválja fejét s beszédbe
                  ered.</p>
				<p>- Hogy én nem értek hozzá, én, - a ki elolvastam a világnak minden valamire való
                  regényét! hogy ő jobban tudja mint én, s ebben engedjek neki. Már megbocsásson - -
                  s itt oly élesen tekintett felém, hogy azt kellett hinnem: a kérdés én hozzám
                  szól.</p>
				<p>- Nincs miért - válaszolám.</p>
				<p>- Ne álljon nekem elő azzal, ha grófi társalkodóné volt is, hogy egy katona
                  tisztnél több műveltsége van. Egy asszony tud kötni, varrni, himezni, főzni is -
                  és még mit tudom én mit, de azt nem érti, hogy mit tesz a compositio. Nos - -</p>
				<p>- Nem tudom kérem alássan - feleltem, mert most is elég bolond voltam a kérdést
                  hozzám intézettnek tartani.</p>
				<p>Szavamra nem felelt; sétált tovább, én pedig nem tudtam mitevő legyek.
                  Ismeretlenem szörnyü-mód tetszett. Végre leült az ablak mellé, nézett-nézett
                  sokáig, s egy hosszu fohászkodás után - mert akkorra már nagyon is betaláltam
                  sompolyogni - észrevett. Egész szelid nyájassággal jött elém; köszönt, s kérdezte
                  mit akarok.</p>
				<p>- Itt volna egy szoba kiadandó?</p>
				<p>- Igen, uram itt ez a kisebbik. Tessék, mindjárt megmutatom - s mintha mi sem
                  történt volna: ment szives szolgálat készséggel előre. Bevezetett a kiadandó
                  szobába, a mely nagynak is bátran megjárta, mert tiszta üres volt - s leirta hogy
                  minő csöndes, alkalmas hely ez, egy becsületes, pontosság szerető embernek.</p>
				<p>- De butor - kérdém.</p>
				<p>- Oh a butor, a butor! úgy-e butor is kellene? az ám! Elhiszem. Például egy csinos
                  szekrény, ugyanolyan szinü ágy kemény fából, mert a puha fa nem ér semmit, azt nem
                  is tartanék; tiszta ágynemü, mint odabent van nálam; csinos kinyiló mosdó asztal,
                  porcellán edényekkel, mint a katonatiszteknél szokás; egy kényelmes, de egyszerü
                  diván, legalább nehány szék s egy iróasztal zöld posztóval bevonva, mint az enyém
                  - egy pár jóféle kép a falon és még - még némely apróság. Igen de az nincs.</p>
				<p>- Nincs?</p>
				<p>- Nincs, édes ur! és ha én mondom elhiheti, szólt - sajnálkozva simogatván szép
                  állásu haját. - Erre az egyre sokat adott.</p>
				<p>- Máskép mit csinálok a szobával?</p>
				<p>- A mit akar.</p>
				<p>- De igy nem vehetem ki.</p>
				<p>- Miért nem? - kérdé fesztelen könnyedséggel, hozzá ártatlanul mosolyogva s fehér
                  kezeit tördelve.</p>
				<p>- Mert nekem semmim sincs.</p>
				<p>- S pedig, ugy-e, különben szeretné a szobát. Elhiszem; igen tiszta, világos; itt
                  semmiféle féreg nincs, én igen kényes ember vagyok. Ezek a kis madarak itt a
                  konyhában - igaz, csintalanok, lármáznak egy kicsit: de ha ön szeret korán
                  fölkelni - még jó. Mit szól ön rá, szeret korán fölkelni?</p>
				<p>- Megszoktam katona koromtól fogva, most meg mint hivatalnoknak sem igen lehetne
                  commotizálnom.</p>
				<p>- Lássa, ez derék, - s olyan nyájasan fogott velem kezet - ön is katona volt, én
                  is az voltam - kapitány.</p>
				<p>- Én csak káplár lehettem - jegyzém meg, restelve a dolgot - de hisz alig voltam
                  ott két évig.</p>
				<p>- Az nem tesz semmit. Ön is szeret korán felkelni, én is. Mindig tehetünk egy fris
                  sétát, az nagyon egészséges. Nappal ön a hivatalba megy, én peres dolgaim után
                  járok; estve fuvolázni fogok önnek, ha szereti a zenét, én igen szeretem.
                  Valamikor az ének és fuvola igen szépen összehangzott.</p>
				<p>Itt, akkor nem tudtam miért, elkomorodott, - de aztán megint folytatta:</p>
				<p>- Igen, igen, ha szereti: fuvolázni fogok.</p>
				<p>Elhallgatott, kezeit hátra tette, egy kicsit sétált, kis fésüjével állát
                  vakargatta - majd ismét vidor lett. Felém fordult, s mosolyogva várta
                  szándékomat.</p>
				<p>- De hogy tehetnék szert butorra, ha ide jönnék is? - kérdém tréfásan, mert én
                  bolond fővel az egészet csak tréfának véltem.</p>
				<p>- Hogy? Csak költözzék ide bátran ha szereti a helyet, reménylem, meg leszünk
                  egymással elégedve. Egy katonatiszt mindig tudja mi az illem, mit tesz valamit
                  rendbe hozni.</p>
				<p>Kezet fogott velem, meghajtotta magát - s én eltávoztam. Harmadnapra oda
                  költözködtem.</p>
				<p>Már három hónapja lehetett annak, hogy együtt laktunk, s én különös emberemet
                  mindinkább kezdtem megszeretni. Eleven, derült kedélye, széles ismeretei, mert ő
                  nagyon sokat olvasott - talán minden valamire való könyvet a világon - hamar
                  megérlelték bennem azt a hitet, hogy én a legbecsületesebb, legokosabb emberrel
                  lakom egy fedél alatt. Nem is tudom magamnak megbocsátani soha, hogy ilyen embert
                  félbolondnak tartottam csak egy óráig is. De az a jelenet, melyben legelőször
                  láttam: hiába, furcsa volt. Egyszerü volt biz az, felette egyszerü, csakhogy nem
                  találtam el a nyitját. Igen mély érzésü lehetett mindig, a kit szeretett, nagyon
                  tudta szeretni, s ezt nem birta eltitkolni még álmában se. Ez volt az egész. Most
                  tudom: de akkor mennyi minden ostobaságot össze-vissza gondoltam.</p>
				<p>Az idő egyre haladt, de az a különös jelenet, hála az istennek, többé nem
                  ismétlődött. Vívtunk, beszélgettünk, ő sokszor olvasott, még pedig az én kedvemért
                  fenszóval: én meg a mi kis üres időm maradt a kedvéért elsétáltam. Ilyenkor
                  beszélt utazásairól, barátjairól, a kik közt aligha több nem volt a gróf, herceg,
                  mint az efféle közönséges ember, mint magam. Szerették, de szerethették is. Szép
                  ember is volt. Magas, karcsu, egy kicsit száraz; horgas erős orrán egy kis vékony
                  forradás látszott - nem kérdeztem hol kapta, de azt hiszem nem azzal született. A
                  homlokán - nem, a homlokán nem volt semmiféle vágás, mással zavarom össze - az
                  fehér volt, tiszta, nagy, széles.</p>
				<p>Már az egész furcsaság jóformán kiment a fejemből: mikor egyszer éjszaka fölver ám
                  valami zaj. Szétnéztem, az én szobámban nem volt semmi; hallgatóztam - hm, hm -
                  gondolám magamban - mi ez? Csöndesen kinyitom az ajtót, oda megyek a kapitány
                  ajtajához és - és bizony uram, sirt. Nem tudtam miért sir, hanem a szivem majd
                  megszakadt. Ott álltam, nem tudtam tovább menni. Gondoltam: benyitok, - de mi
                  jussom van nekem egy embert megkérdeni, hogy miért sir. Mégis benyitottam, pedig
                  tudtam, hogy ostoba dolgot cselekszem - de ha féltettem nagyon.</p>
				<p>Ott ült az ágyán, - feje mellére hajlott, és zokogott csöndesen; pisztolya
                  vánkosán hevert, - azt szerettem volna onnan elkapni. Valami kép volt a kezében -
                  eltaláltam mindjárt, hogy annak a rosz asszonynak a képe lesz. Mód nélkül
                  szerette, pedig bizony-bizony - ez is volt egyedüli hibája.</p>
				<p>- Nem! tanakodám, s most is azt hiszem, okosan - ebbe nem illik beavatkoznom. Én
                  ugyan szintén szerettem még katona koromban egy stájer boltosleányt, de én csak
                  úgy szerettem, hogy érte bizony soha sem tudtam volna megbolondulni. Kár is lett
                  volna! az őrmesterem jó hamar elcsapta a kezemről. Hanem a kapitány máskép
                  szeretett. Nem csodálom! a tiszt urak ezt a nagy szerelmet jobban is
                  megtanulhatják, gazdagabbak, s azonfelül van rá idejük, alkalmuk.</p>
				<p>A mint jöttem, szépen, észrevétlenül vissza is mentem, - természetes, hogy a
                  reggelt alig várhattam. Még se mertem otthon maradni; azt hiszem, hogy ilyen
                  esetben más se tette volna. Arcátlankodás más dolga után leselkedni. - Mentem,
                  össze-vissza jártam a várost, a hivatalban is rég benn ültem már: eszem mégis csak
                  mind azon az éjjeli síráson tünődött. Délutánra haza vetődtem, előbb resteltem,
                  pedig lett volna dolgom. A kapitány úr bejött a szobámba, barátságosan
                  megpirongatott, hogy elszöktem, s kimentünk együtt a városerdőbe.</p>
				<p>Egész uton nehezen ment a beszéd, - az én kedves kapitányom most sehogy sem tudott
                  a kerékvágásba igazodni; valami - a miről pedig bizonyos voltam, hogy megtudom,
                  csakhogy arról nem, vajon most-e vagy máskor - nagyon megülte a beszéd nyitját.
                  Már a kápolnán is túl járhattunk, midőn boldogult barátom szelid, szeretetreméltó
                  arcával reám tekint, kezemet megfogja s megszólit:</p>
				<p>- Édes Baráth úr - vagy hadd mondjam kedves barátom, úgy is régóta annak tartom
                  már: sokszor el akartam önnek valamit beszélni - mert talán megkönnyebbedtem volna
                  általa, de egy tisztnek, egy katonatisztnek nem szabad gyengének lenni semmi
                  esetben se. Azonban ön annyit tud, annyit látott, - irántam, a jó ég tudja miért,
                  oly meleg részvéttel viseltetik: hogy se tolakodóvá, se nevetségessé nem teszem
                  magamat - de egyszerüen a baráti őszinteségnek teszek eleget - ha elbeszélem, hogy
                  mikép lettem én ily szánandóvá, a milyen vagyok.</p>
				<p>- Ne mosolyogjon rajtam - szólt kitérve a beszéd folyamából az öreg faragó káplár
                  jó barát - ha ilyen asszonyos dolgot cselekszem (szemeit törülgette), de a mi jól
                  esik az embernek: jól esik - s addig van.</p>
				<p>Mentünk. Most is emlékszem rá jól, milyen idő volt, - nem is felejtem el soha.
                  September végén lehettünk; a földön több volt a levél, mint a fán. Egy kicsinyt
                  hűvös szél lengedezett, a járó-kelő nép betakarodott a vendéglőkbe - szépen
                  magunkban maradtunk. Az a szembe jövő egy-két kőbányai sörös fuvaros sváb mit
                  tudott arról, hogy mi most miről akarunk beszélni.</p>
				<p>- Azon a keskeny hosszu uton menjünk, arra most épen nem járnak - szólt szomoru
                  arccal a kapitány - s még egyszer rám tekintett. Én erősen a szeme közé néztem,
                  mert szóval nem mondhattam, hogy: kezdheti bátran.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>- Apám - igy kezdé - mert hiszen ha ő nem lett volna oly könyü vérü, most minden
                  máskép van - bajor katona tiszt volt. Szerette a vidám életet, a nagy urakkal való
                  társalkodást; gyermekkorától fogva köztük élt, forgott, - természetüket eltanulta,
                  de eltanulta egyszersmind elkölteni azt a kis összeget is, a mi atyjáról maradt.
                  Bejött Magyarországba, megismerkedett egy előkelő nemes családdal - de mert ő
                  kártyás pazarló volt: hamar - talán ezt nem is kellene mondanom - igen! hamar
                  meghasonlott vele. Mit csinált? elszöktette, nem is szöktette, hanem ellopta
                  anyámat, a legnemesebb szivü anyát a világon.</p>
				<p>Úgy-e, mikor az ember a szülei háznál a női szivet oly magasztosnak ismeri: nem
                  az-e első gondja, hogy mihelyest oly kellemes helyzetbe juthat hogy megnősülhet -
                  egy jó feleség után néz? Én is igy gondolkoztam.</p>
				<p>Apám nem engedte, hogy közpályára készüljek, mint anyám testvérének fiai: nekem
                  katonának kellett lennem, a mint ez a bajor nagykereskedő házaknál szokásban van.
                  Szelid, ügyetlen fiu voltam, a milyen kis korában anyám lehetett. Vivás,
                  fegyvergyakorlat, katonai szokások, élvezetek helyett jobban szerettem olvasgatni
                  regényeket, utazásokat, mulattató könyveket - szóval, nem oda való voltam. Apám
                  egyre kártyázott, egyszer annyit vesztett - hogy többet sohase láttuk. Isten tudja
                  hova lett! Édes anyám megmaradt kis jószágával, melyhez később egyik nagybátyjától
                  az én kedves dunamenti jószágomat örökölte - falura vonult, s egyedül nekem élt.
                  Haza hívott, pedig akkorra már körülbelől meg is szerettem a katona életet.
                  Tisztté neveztettem ki - boldog voltam, s csak egy pár esztendei várakozást
                  kértem. Az alatt anyám meghalt, s én mint főhadnagy, kapitányi ranggal
                  visszajöttem oda, hol épen ugy alkalmatlan voltam mindenre, mint eleinte a
                  seregnél. Ugy látszik mindig későn jártam. Huszonnyolc éves lehettem, tele
                  vágygyal, reménységgel. Kifestettem magamnak jövendő életem boldogságát,
                  ábrándoztam egy olyan nőről, a ki megértsen, a ki fel tudja fogni ama nagy
                  eszméket, melyeket olvasmányaimból merítettem. Nem kivántam én, hogy valami
                  gazdag legyen vagy igen szép, magas születésü: de legyen művelt, tudjon jól
                  zongorázni, egy kicsit énekelni; tudjon olaszul, értsen a költészethez, hogy a mit
                  olvasok együtt elemezhessük, egyszóval megértsen engem.</p>
				<p>Mikor haza jöttem, mindent a legjobb rendben találtam: gazdatisztem nem csalt meg;
                  jószágom olyan volt mint a paradicsom. Mindig szerettem az erdőt: volt erdőm,
                  vadászhattam benne akár egész nap; - szerettem a hegyes vidéket: jószágom épen
                  ilyen helyen feküdt, egyik része a Dunára nyilt, másik egy magas hegy oldalához
                  támaszkodott. Itt volt egy emelkedett dombon az én kedves mezei lakásom, s a
                  gyümölcsösben az én kis olasz pavillonom. Felszereltem mindennel a mit csak
                  kényelmem megkivánt, festménnyel, könyvvel, szoborral. Napjaimat itt töltöttem
                  legörömestebb, olvasgatva, vadászva, néha egy-egy keveset lovagolva. A szomszédok
                  nem igen kerestek fel, - igaz! én sem mentem még hozzájok. Kezdtem magamat egyedül
                  érezni, valami után vágytam, egy hű barátra, ki éjjel-nappal együtt legyen velem,
                  kinek kibeszélhessem magamat, ki megossza örömeimet - vágytam egy kedves feleség
                  után. Mit csináljak? Fölkerestem rokonaimat - mivel azonban egy kicsit a
                  félénkségig szerény lehettem; elmentem a legszegényebbhez. Ez egy baromorvosból
                  lett félig nevelő, félig rektor, félig gazdatiszt, félig tudós, félig ostoba,
                  félig minden - csak tolvaj, gazember volt egészen, feleségével együtt. Akkor csak
                  én vélekedtem máskép felőlük. Egy nyomorult pusztán laktak a Sió mellett. A férj
                  árendált valami bozótot, más ember meghalt volna rajta éhen: neki az isten, nem
                  tudom miért, itt is kedvezett. Átjárt a szomszéd tisztekhez, tanitgatta fiaikat, -
                  festett nekik vászonra, papirosra. Egy jó ebédért mindenkor bolonddá hagyta magát
                  tenni, - s egy jó ebéd alatt, mig a többiek az ő rovására mulattak, az ő rovásukra
                  egy rosz ebédet takaritott meg. A sok rosz ebéd sokra ment; meggazdagodott.</p>
				<p>A felesége? a felesége hatalmas egy asszony volt; az okos emberek előtt ostobának
                  mutatta magát, hogy tanulhasson tőlük, - az együgyüek előtt pedig, - s ilyenek
                  nagyon sokan vannak - fenhordta az orrát; adta a bölcset, a naivot, a tudóst, a
                  mélybelátót, a mint jött - s végül megkritizálta az egész világot.</p>
				<p>De mit beszélem én ezeket? mit használok vele magamnak, változtat-e ez a dolgon?
                  Most ők gazdag, tekintélyes emberek, tudós emberek, hires emberek - én? én egy
                  nyomorult vagyok. Hogy fogadtak! ha ha ha! Erre mindig megemlékszem! - életemben
                  ekkor voltam legbolondabb.</p>
				<p>A férj, ki egy alacsony, törpe ember volt - dicsérte szép termetemet, megtapogatta
                  ruháimat; megkérdezte hogy volt, hol vettem, mibe kerülhetett rőfe; ő soha
                  életében nem látott ilyen kelmét, még az Eszterházy hercegen sem, már pedig az
                  hires volt ruhájáról, - ilyenben csak egy finom gavallér katonatiszt járhat.
                  Nyakába akasztotta zsebórámat, de olyan vigyorgással, hogy neki kellett adnom.
                  Botomat, utitáskámat széthordták gyermekei, ez apró tolvajok, s mire visszakaptam
                  tőlök: akkorra már azt sem tudtam, hol vagyok, - az a tudós asszony egészen
                  bekötötte a szememet.</p>
				<p>Nagyon hamar kitanultak, kedvök szerint bánhattak velem. Elhalmoztak minden
                  szivességgel - tudták, hogy százszorosan visszacsikarják - hanem én nem tudtam.
                  Azt gondoltam, e különös szivesség az egyszerü természetes sziv nyilatkozata; nem
                  győztem eléggé hálákat adni, hogy jó sorsom e kedves rokonok közé vezetett.</p>
				<p>Ebéd után boldog kedélylyel adám elő, hogy meg akarok nősülni.</p>
				<p>- Megnősül? - vágott egyszerre mindkettő szavamba, inkább bámulva mint örvendve.
                  Akkor nem is sejthettem miért!</p>
				<p>- Igen, bátyám! mit szól hozzá kedves néném?</p>
				<p>- Óh, mit szólnék hozzá mást, kedves kapitány, mint irigylem annak a szerencsés
                  nőnek sorsát, kit a kedves kapitány boldogitani fog.</p>
				<p>Megjegyzem, hogy ámbár többször kijelentém, miszerint a kapitány cim ily kedves
                  rokonaim közt terhemre van: a nő, kire most undorral gondolok, de kit akkor kedves
                  nénémnek neveztem - folyvást megmaradt e hizelgő cim mellett, sőt minden harmadik
                  szava ez volt.</p>
				<p>- Igen, meg akarok nősülni - folytatám boldog sejtésekkel, - paradicsommá akarom
                  változtatni kis Tusculánumomat, legyen neki egy asszonya, de ki annak öröme,
                  boldogsága, angyala, istene - mindene legyen. - És ez a minden legyen az
                  enyém.</p>
				<p>A legjobb bort tették elémbe mit valaha ittam,- de a pokolból is kellett lopniok,
                  mert egy pokolnak lett teremtője.</p>
				<p>Itattak; ittam. Óh istenem, hogy el tudták venni az eszemet.</p>
				<p>- És ki az a szerencsés - kérdé édes suttogással az a pokolbeli szörny - ki lehet
                  az, kinek szép arcán az én kedves kapitányom szemei megakadhattak?</p>
				<p>- Még senki, édes néném.</p>
				<p>- Senki? s még mélyebben tekintett szemembe, s megszoritá kezemet, mintha féltené
                  az áldozatot.</p>
				<p>- Ajánljon valakit.</p>
				<p>- De kit ajánlanék én, óh istenem! - s nem átallott rongyos, vörös képü, szeplős
                  leányára tekinteni, kinek oly vastag dereka volt, a milyen vastag csak lehet egy
                  idomtalanul fejlődő leánynak.</p>
				<p>Egy kicsit elgondolkozott, mialatt a férj gondoskodott, hogy poharam üresen ne
                  maradjon.</p>
				<p>- Kit ajánlhatnék én, - szólt édes mosolygással, hol reám, hol férjére, hol ismét
                  leányára tekintve - nem tudok én kedves kapitány hamarjában senkit se ajánlani.
                  Nagyon szegény ám kedves kapitány ez a mi vidékünk. Itt a Boldizsár tiszttartónak
                  volna ugyan öt leánya, eladó mind, de - s a keze legyintéséből már tudtam, hogy
                  körülbelül hova fog kiütni a beszéd - tudja isten, mit szólsz hozzájuk öregem? Az
                  asszony azonban úgy tekintett az öregre, hogy a törpe tolvaj azonnal észrevette,
                  miszerint a felelet is a kérdezőé. - Szépnek szépek - folytatá arcfintoritva a
                  kedves néni - egyik sovány mint egy mosóteknő - - (meg kell jegyeznem, hogy
                  kiszámitott ravaszság volt az egész beszéd) - másik vastag mint egy kemence, a
                  harmadik hosszu mint egy dióverő pózna, a negyedik - óh ennek legnagyobb orra van
                  az egész vidéken, valóságos anyja; az ötödik, a kis Mathild a kis bandzsal, a kis
                  örökké nevető szentem, - ez még a legszebb, 16 éves mint az én Etelkám; varrni,
                  kötni szépen tud, leányommal együtt tanultak, én tanitottam őket; termetre is elég
                  szép, egy kicsit alacsonyabb mint az én leányom, de azért a ruhája mégis bő volna
                  Etelkámnak; haja elég tömött, de szintelen (az ő leányáé vörös volt), szeme kék
                  mint s leányára mutatott, hanem mit ér ha szegények.</p>
				<p>- Az nem tenne édes néném semmit - de más az, a mit én kivánok.</p>
				<p>- Úgy-e, jó gazdasszonyságot?</p>
				<p>- Nem épen.</p>
				<p>- Magas születést?</p>
				<p>- Épen nem.</p>
				<p>- De hisz akkor, - s itt ismét édes vigyorgással tekintett a néni majd férjére,
                  majd szeplős leányára.</p>
				<p>Akkor nem igy vettem én az egész ravaszságot, csak később, csak később, mikor már
                  nagyon is sok időm volt gondolkozni a történtek felett, akkor jutottak ezek
                  eszembe. Akkor! akkor eszemben más volt!</p>
				<p>- Más az, a mit keresek, édes néni.</p>
				<p>- Úgy-e? - s hosszu képpel várta a rejtelmes feleletet.</p>
				<p>- Lehet nem épen rendkivüli szép, de okvetlen csinos, magas termetű (tehát
                  leányával ellenkező), ha lehet - mivel én inkább szőkés vagyok: egészen barna;
                  születésére nézve sem kivánok mást, csakhogy tisztességes jó házból való legyen, -
                  hanem tudjon kitünően zongorázni, mert a roszat ki nem állhatom, - tudjon egy
                  kicsit énekelni, de mindenesetre tiszta hanggal, mert a zenét és éneket rendkivül
                  szeretem; legyen olvasottsága mind az angol, mind a francia, mind a német
                  irodalomban, s nagyon szeretném, ha az olaszhoz is értene, ez bizonyosan fölötte
                  előnyére válnék. Ha irodalomról, költészetről, művészetről beszélek: értsen engem,
                  szóval legyen olyan, hogy egy katonatiszt bárhol felléphessen vele. Ha ilyet tudna
                  valahol, kedves néném?</p>
				<p>- Ilyet, ilyet, kedves kapitány! de hol találok én ilyet! - Várjon. - Megvan!
                  tudok, - pattant fel egyszerre csillogó arccal.</p>
				<p>- Tudom kit gondolsz - vágott örvendező szavába a mély belátású férj, s a két
                  egymásnak teremtett lélek megértette egymást.</p>
				<p>- Tudok, tudok, - ujjongott a gonosz lélek, s előre ragyogott arca a nyereségtől,
                  melyhez a jó alku utján jutni reménylett; - épen, épen olyan, épen a kedves
                  kapitánynak való; magas is, vékony is, barna is, szép is; hozzá elég jó házból
                  való lehet, mert rendkivül müvelt nő. Zongorázni, énekelni! óh istenem, azt már
                  gyönyörübben nem is lehetne. Tud az mindent az ég alatt, az egy kész grófné,
                  mindig is azok mellett élt. Zeréndi grófné társalkodónéja, annál nevekedett, nem
                  is hiszem, hogy valami rokonságban nem állana vele, mert az a nagy szeretet, a
                  melylyel egymás iránt vannak, lehetetlen volna másként. És minő áldott, szelid
                  teremtés! Óh kedves kapitány, hogy megérdemelné ez az angyali lélek ezt a nagy
                  szerencsét, de nem is érdemelné más, mert olyan sziv nincs több a világon.</p>
				<p>S dicsérte torka szakadtából, hogy ha már a magáét nem adhatja el: ezen legalább
                  annál többet nyerjen.</p>
				<p>Nem! nem akkor gondoltam ezeket!</p>
				<p>Egy szép, derűlt, kellemes májusi nap volt, midőn másodszor látogattam meg e
                  kigyófészket. A természet oly magasztos, oly fölemelő fenséges volt, mintha ez is
                  csak azért tárta volna ki ma egész pompáját, hogy annál könnyebben elkábulhassak.
                  Amint leszálltam a kocsiról: az ablakon keresztül egy nőt pillantottam meg, ha
                  csak addig láttam volna is - nem tudtam volna elfeledni soha.</p>
				<p>Szivem végtelen erősen vert, éreztem, hogy fogva vagyok. Csodálatos, de valami
                  reszketés, láz úgy elfogott, hogy a szobába csak úgy tántorogtam be.</p>
				<p>Előttem állott a legszebb, legdelibb nő; olyan termet, olyan szem, olyan száj,
                  olyan haj, olyan mosoly, olyan hang, a melynél elragadóbbat soha se képzeltem.</p>
				<p>Beszélt, beszélt - s én mit tehettem volna mást, mint hallgattam. Ez volt
                  életemben a leggyönyörűbb napom!</p>
				<p>Egy hétre rá ezt a levelet kaptam. Olvassa el édes barátom s itélje meg.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">IV.</p>
				<p>Baráth egy mester művű csontszekrényt nyitott fel, melyből néhány finom, szines
                  papiru levelet vőn ki.</p>
				<p>Az első átnyujtott levél zöld papirra volt irva, betüi szépek, de kissé túl is
                  éles formájuak.</p>
				<p>Az öreg ur lekönyökölt az ablakba, bámulta a járókelőket, mintha az egész őt már
                  nem is érdekelné. Nem, - csak átallotta lelesni arcomról ama hatást, melyet a
                  régen irt illatos sorok bizonyára kelteni fognak.</p>
				<p>Olvastam.</p>
				<p>Zerénd május 14. 18**</p>
				<p>„Nagyon tisztelt kapitány ur!</p>
				<p>A jó ég az édes meglepetéseket mindig a tiszta szivüek számára tartja fön. Én
                  boldognak, véghetlen szerencsésnek érzem magamat, hogy e kegyben, - egy
                  megbecsülhetlen levél által, melyet legdrágább ereklyéim közt fogok őrizni: én is
                  részesültem.</p>
				<p>Május 10-kén, midőn a nap bibor sugarai még csak a legmagasabb hegyek csucsait
                  érintheték, ez elragadó fél reggel fél hajnalon, lelkemet szokatlan édes sejtelem,
                  valami megmagyarázhatlan vágy, mely szebb, boldogabb óráimban néha ellebbent
                  előttem - ragadta meg.</p>
				<p>Alig merengék nehány gyönyörteljes percig illatos hársfáim lombjai alatt, midőn
                  szoba leányom egy levelet nyujt át. Rögtön felszakítom, és ime benne egy másikat
                  lelek. Nem tudom miért, - de ujjaim csak eme bűvös levél felé hajlottak. Észre sem
                  vettem, hogy mig ennek lelkes sorain zokogok: addig a másik a földre hull és én
                  ott felejtem. Oh istenem, de ki is gondolna a cseréppel, melyből a drága virágot
                  szakitottuk!</p>
				<p>*</p>
				<p>„Igen is édes néném, szeretett rokonom - Áldott legyen az a perc, mely engem önök
                  vendégszerető szives hajlékába vezetett, áldott a pillanat, hol őt először
                  láttam.</p>
				<p>Benedetto sia 1’ giorno, e 1’ mese, e 1’ anno,</p>
				<p> E la staggione, e 1’ tempo, e 1’ ora, e 1’ punto,</p>
				<p> E 1’ bel paese, e 1’ loco ov’ io fú giunto</p>
				<p> Da duo begli occhi che legat m ’hanno. -*
               </p>
				<p>Oh, miért nem lehetek Petrarka az isteni költő, hogy amaz ideált én is
                  dicsőithetném! Egy magas, emelkedett érzésü lelket kerestem, ki megértsen, kivel
                  nagy költőimet olvashassam, kivel édes ábrándjaimról beszélhessek, ki tudjon
                  követni az égi költészet magasba szálló szárnyain! és - ime - -”</p>
				<p>Egy nemesen érző ritka sziv szavai ezek kapitány úr, az ön szavai, melyeket a
                  kedves barátnémhoz küldött leveléből idézhetek, egy oly férfié, ki a választott
                  lelkek közé tartozik.</p>
				<p>Oh hányszor óhajtottam már régtől fogva megismerkedni én is egy oly ifjuval, egy
                  oly művelt lélekkel, kivel kedvenc iróimról, költőimről beszélhessek. Oh de mikor
                  egy nőnek, egy tiszta érzésü nőnek oly szerencsétlen helyzete van. Szóljon egy
                  szót, mely szive mélyéből fakad, és legyen ez bár tisztább az angyalok beszédénél:
                  el van itélve; tekintsen valakire mélyebb részvéttel mint a közlelkek szoktak: és
                  a napnál mocsoktalanabb lelket felhővel boritja be az irigy világ. Oh mi mélyebb
                  érzésü nők véghetetlen boldogtalanok vagyunk! Jól mondja önök egyik költője:</p>
				<p>Magasb elmék, mélyebb szivek,</p>
				<p> Jaj tinéktek a földön!</p>
				<p>Igen! mintha csak rólunk irta volna! Mily édes lenne néha egy hűvös árnyu tölgy
                  alatt kibeszélni lelkünket egy megértő léleknek, föltárni azon megnevezhetlen
                  csodás érzelmeket, melyeket egy Goethe vagy Petrarca bűvös dalai, egy isteni
                  Dante borzalmas árnyai költének bennünk, - vagy egy Byron csapongó szilajsága, egy
                  Milton széditő magasságu, fönséges alakjai.</p>
				<p>Oh ti nagy költőim! hányszor hullattam könyeimet értetek, hányszor sirattam meg a
                  busongó Petrarcát, hányszor jajgattam a boldogtalan Byronnal s kerestem vele a
                  magányban egy alakot, egy szivet, mely megértsen - és ime. - -</p>
				<p>Oh kapitány ur! ön kimondhatlan szerencséssé és egyszersmind képzelhetlen
                  boldogtalanná tesz egy tapasztalatlan szivet, midőn azt mondja, hogy azon nőt,
                  kiben ideálját megteremtve látja - bennem találta fel.</p>
				<p>Mi vagyok én? egy szegény, elhagyott teremtés, kinek se szülői, se rokona a
                  földön. Szüleim gazdagok voltak valaha, előkelő állásuak. Anyám francia, atyám
                  olasz származásu. Zeréndi grófné férje atyámnak testi-lelki barátja, - mindketten
                  tisztek voltak az olasz hadseregben. Ott ismerkedett meg szegény atyám egy gazdag
                  francia bankár leányával - boldogult anyámmal. - Alig keltek össze: anyám szüleit
                  nagy csapás sujtá. Egy párisi gazdag bankárház megbukása után - kivel atyám
                  összeköttetésben volt - minden vagyonunk semmivé lett. Atyám Magyarországba jött,
                  szüleim itt korán elhaltak, s én mint a Zeréndi család - mondhatom, s pedig édes
                  boldogsággal - örökbe fogadott tagja, Zeréndi grófné oldala mellett növekedtem.
                  Legfőbb örömömet a művészetben, zenében, költészetben találtam. Boldog, elégedett
                  voltam - mig a végzet - - oh kapitány ur! isten, isten önnel. - -</p>
				<p>Corázó Izidóra.”</p>
				<p>A mint az elolvasott levélről föltekinték: Baráth összefont karokkal, gunyos,
                  mosolygó arccal állott előttem.</p>
				<p>- Várjon egy kevéssé, ne bántsa addig a többit, mondá felém fordulva - mig erről
                  az első levélről, a kapitány szavai szerint, valamit el nem beszélek.</p>
				<p>S az öreg jó barát szakadozott hangon folytatá:</p>
				<p>- Boldogult kapitány barátom a levél vétele után édes érzések közt küldé el a
                  megkérő levelet. A válasz természetesen kedvező volt. Mit gondol uram, ez az
                  asszony csak ugyan olyan magas rangu nő volt-e? Olyan távol állott a magas
                  rangtól, mint én; olyan fogadott tagja volt a Zeréndi családnak mint én;
                  gouvernante volt, egyéb semmi. Az apja strázsamesterből lett utibiztos volt,
                  Kárászó Péternek hitták, az anyja pedig szobaleány a Zeréndi grófoknál. Ilyen
                  világban élünk most! - Itt van ez a másik rózsaszinü levél. Fogja!</p>
				<p>Olvasni kezdtem.</p>
				<p>- Megálljon! vágott közbe az öreg - rémitő hosszú lirum-lárum ám az, - csak innen
                  olvassa ezt ni, idáig, ezt a fél oldalt - s vastag tompa körmével erőset huzott a
                  finom papiron.</p>
				<p>*</p>
				<p>„Nincs édesebb vágyam, mint boldoggá tenni önnek miden percét, megosztani bánatát,
                  és növelni örömömmel az önét. Nincs egyéb követelésem az ég alatt mint hogy
                  szeressen ön engem, úgy mint szeretem én önt; oktasson, vezéreljen, magas
                  müveltségével emeljen fel magához. - -”</p>
				<p>- Hagyja el kérem! - vevé ki az öreg komor ember a levelet a kezemből - ebből a
                  hangból megy a többi is; de van, igaz, még egy levél, ez a sárgás, gyürődött,
                  citromszinü. Ez tán a hetedik vagy tizedik. Oh sirni az asszonyok nagyon könyen
                  tudnak; a kezük is gyorsabb, nem csak az eszük, mint a mienk; a mit mi csak egy
                  hét, egy hónap vagy egy év mulva látunk meg: azt ők észreveszik ma.</p>
				<p>A gyürt citromszinü levélben ezek voltak.</p>
				<p>Zerénd Jul. 5. 18**</p>
				<p>„Édes angyalom!</p>
				<p>Röviden irok kedvesem. Az öröm, a boldogság hogy néhány hét mulva már karjaid közt
                  lehetek: egész kábulttá tesz. Oh istenem! mikor a boldogság olyan szótalan.</p>
				<p>A grófné, az én Zinca angyalom, - gondold csak édesem, meg fog bennünket látogatni
                  - és pedig az első hetekben. Nem találod-e ezt véghetetlen szerencsének? oh én
                  látom arcodon. Kérlek édes jó angyalom, a salont, s az én szobáimat, s azt, melyet
                  a grófné fog elfoglalni, szeretném ha egyszerüen bár, de minél nagyobb
                  elegantiával butoroztatnád be. Ez az úr - igen derék ember - ki levelemet
                  kézbesiti - épen a grófi család butorosa. Bizd reá egészen magadat.</p>
				<p>Lovaid, hallom igen szépek; a hintód egészen uj, párisi divatu. A grófot, ki nejét
                  elkisérendi, - reménylem, igen kellemesen fogja meglepni mindez. Tudod-e
                  szerelmem, hogy lovagolni is tudok, és pedig - no de majd meglátod. Vigyázz hogy
                  le ne győzzünk.</p>
				<p>Megengedj, édes szerelmem, hogy csak ily röviden irok: a többit majd együtt fogjuk
                  elcsevegni.</p>
				<p>Százszor, ezerszer csókol</p>
				<p>a sirig hű </p>
				<p> Izidórád.”</p>
				<p>- És tudja, mibe került ez a rövid levél? ez az első, egyszerü rövid kivánság? hát
                  csak annyiba, hogy ezen az uton aztán nagyon könnyen oda jutott szegény barátom, a
                  minek szomszédja a sir volt. A kapitány birtokai szépnek elég szépek lehettek
                  ugyan, de épen nem valami jövedelmezők. Azonban mit törődött ő ezzel, ő boldog
                  volt, hogy mátkája oly bizodalmas vala iránta. Még bizodalmasabb is lett.</p>
				<p>A mint ezeket akkor átolvastam - folytatá a jó barát - a kapitány úr rám nézett,
                  mosolygott, de hogy a könyei is peregtek: a levelet zsebébe dugta s szeliden
                  mondta tovább.</p>
				<p>*</p>
				<p>„Nagyon, nagyon boldognak éreztem magamat, - talán az is az oka, hogy oly
                  szerencsétlen lettem; nem láttam semmit csak az ő elbüvölő arcát, fekete szemeit,
                  nem gondoltam semmivel:, örökké ő volt eszemben. Akkor voltam életemben először
                  szerelmes, addig az isten elfelejtett megverni! Minden ügyemet azokra a kigyókra
                  biztam, gazdaságomat az a cigány gazember kezelte vagy is rabolta. Szobáimat az a
                  jó lelkü néni butoroztatta: ott laktak nálam mindnyájan.</p>
				<p>Nem is vettem észre, hogy pénzre is van szükségem, legfelebb néha hoztak elém
                  egy-egy kötelezvényt több vagy kevesebb összegről. Minek néztem volna mennyi,
                  elhittem, hogy kell: hiszen legjobb rokonaim mondták.</p>
				<p>A várva várt nap elközelgetett, a boldog óra végre ütött. Fényes, igen fényes
                  társaság gyült össze nálam. Ott volt Zeréndi gróf nejével, K. báró, egy fiatal
                  uhlánus tiszt; H. gróf, M. gróf, S. gróf - magam sem tudtam, hogy kik. Nőm szerint
                  mind a Zeréndi grófi rokonság. Örvendtem, mert menyasszonyomat igen boldognak
                  láttam. A vendégek lassanként kezdtek visszatérni s mi - magunk maradtunk.</p>
				<p>Óh mennyi szép tervem, mennyi ábrándom volt! Az első hónap zavartalan boldogságban
                  folyt le - kivéve, hogy nőmet többször zavartam sürü levélirásában. Az is igaz,
                  hogy az első napokban értem egy-két keserü percet, órát: de nőmnek egy édes szava,
                  vidám mosolya azonnal feledtették velem az egészet, és én ismét boldog valék.</p>
				<p>Őneki egészen másnemű műveltsége volt, mint nekem: ő a francia regényeket, francia
                  irodalmat szerette: én inkább az angolt vagy olaszt; nem vitatkozhattunk. Eleinte
                  ugyan nem: de később szeliden, majd erősen, végre gúnyosan is kimondá, szemem közé
                  dobta, hogy nézeteim félszegek, helytelenek, hogy lelkem igen is az alantjárót
                  szereti, hogy - hogy én, egy katonatiszt, nem értem, mi a müvészet a zenében,
                  költészetben, - mi a compositio, hogy nincs izlésem, nekem, egy katonatisztnek, ki
                  egy időben magam is componáltam. Magamon kivül voltam. Ekkor neki állt felebb, ő
                  adta a megsértett félt, sirt, - panaszkodott, hogy feláldozta magát érettem s én
                  meghültem iránta. Mit csinálhattam volna mást: átöleltem, s ismét boldog
                  valék.</p>
				<p>Nagyon szeszélyes természetü volt; néha zongorázott, énekelt egész nap, - s ha oda
                  mentem, hogy fuvolázok: lecsapta a kótákat, indulatosan tekintett felém, hogy
                  zavarom játékát. Ha látta, hogy ez sért; ő maga szólitott fel, hogy játszszam, s
                  énekelni fog. Mit tehettem volna mást? - fuvoláztam.</p>
				<p>Ilyenkor tudta, hogy nem lehet kérése, melyet azonnal ne teljesitenék. S kérése
                  mindig volt. Először tettem szives-örömest, bármibe került volna is az; később
                  azonban kénytelen valék egyet-mást megtagadni, mert hitelezőm ritkábban és
                  kevesebbet kölcsönzött.</p>
				<p>Ajánlottam neki, hogy keressük fel rokonaimat, anyám testvéreit: visszautasitotta,
                  kicsinylette őket. Fürdőkre vágyott, s addig kért, addig betegeskedett, hogy
                  szükségesnek láttam áldozattal is elfogadni óhajtását.</p>
				<p>Dolgaim, anyagi körülményeim nagyon zavaros fordulatot kezdtek venni.</p>
				<p>Igen, igen! erre tisztán emlékezem - egy tavaszi szép délután nőm kimondhatatlan
                  örömmel fut az udvarra s kiáltja: - Arthur, Arthur!</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">V.</p>
				<p>A kapitány úr - jegyzé meg Baráth - itt elhalványodott, erőtlenül fogódzott
                  karjaimba - s szótlanul haladtunk egy jó darabig - s később folytatá.</p>
				<p>- Nem! ezt, istenre mondom, nem hittem volna soha! A kocsi begördült, s róla egy
                  vékony, nyulánk termetű, erősen barna szép férfi ugrott le.</p>
				<p>- Báró Grell Arthur, cousinom; Lenner Kristóf kapitány, férjem.</p>
				<p>Meghajtottuk magunkat egymásnak, ő kezét is nyujtá s homlokon csókolt.
                  Megborzadtam, pedig szerettem volna a legszivélyesebben fogadni.</p>
				<p>Nőmnek kimondhatlan kedve volt; mióta egybekeltünk, ily vidornak, elevennek még
                  nem láttam. Énekelt, zongorázott, kacagott; szellemét - mert azt meg kell adnom
                  neki, hogy igen szellemdús volt - egész fényében ragyogtatta. Azelőtt ritkán ölelt
                  meg; most egyre kedveskedett; napjában százszor megfésülte hajamat, szakállomat
                  elsimogatta - s szemérmes pajkossággal mondá:</p>
				<p>- Lásd, édes Arthurom! én ilyen bohó vagyok ám. Úgy-e pedig egy nőnek mindig el
                  kellene titkolnia férje iránti szerelmét, csak hogy szerettesse, kéresse magát?
                  Nem, - én ezt nem tudom tenni, én tapasztalatlan vagyok. Nem bánom, szeret vagy
                  nem szeret érte! Tudom, hogy ha hűtelennek találnám irántam Kristófomat - közbe
                  kell szólnom, hogy ezt az ostoba kemény Kristóf nevet, mely hihetőleg valamely
                  szentes ősömről maradt rám, sohasem tudta oly bájjal ejteni ki, mint ezt: Arthur!
                  Hiába, sokat tesz a név is egy asszonynál! - tehát a szive repedne meg, a mint
                  mondá, ha hűtelen lennék iránta.</p>
				<p>Rám hajolt, összecsókolt, - és mit gondol barátom? mit gondolna mást: sirt. Én egy
                  kicsit, az igaz, mindig gyengébb szivü voltam, mint hozzám illett volna: de most
                  alig is tudtam, mit csináljak.</p>
				<p>Nőm a következő napokban feltünően kereste kedvemet: kért, hogy fuvolázzak s ő
                  énekelni fog. Énekelt, s mindketten dicséretekkel halmozták el finom játékomat;
                  tudja isten, még se birtam igazi kedvemhez jönni.</p>
				<p>- Édes angyalom - szólt egyszer bejőve szobámba s átölelve tartva - te nagyon
                  szomoru vagy, óh te nem szeretsz többé. Tudod-e, ha csak ketten volnánk, nem
                  bántanálak panaszommal, félre vonulnék, bezárkóznám szobámba és sirnék egész nap,
                  mig a jó ég - - és sirt ismét.</p>
				<p>Gonosz könyen tudott sirni!</p>
				<p>- Kristófom, Kristófom, ne tégy szerencsétlenné, boldogtalanná, - az égre
                  kérlek!</p>
				<p>És mit gondol barátom? mit gondolna mást: letérdelt előttem; összetette kezeit,
                  könyörgött, hogy legyek vig, nem az ő - de Arthur kedveért. Mit szólna ez
                  szüleinek! (közbe legyen mondva, olyan bolond még se voltam, hogy az ő báróságát
                  egészen elhigyjem). Oh meghalnék szégyenletemben: ha a grófné (értette alatta
                  Zeréndi grófnét, de megütköztem egyszersmind hogy mért nem ugy mondja, hogy Zinca
                  angyalom) megtudná, hogy mi nem vagyunk boldogok. Hát ezt igérte ön nekem, ez egy
                  lovagias férfi szava, szerelme?</p>
				<p>Nem birtam felfogni, mire való mind e kétségbeesés, - nagyon ostoba voltam
                  hozzá!</p>
				<p>- Hagyjon engem nyugodtan asszonyom - kiálték elfeledkezve magamról.</p>
				<p>- Igen! szólt fölemelkedve s gunyosan mérve végig villogó szemeivel - hát ezt
                  érdemeltem én, ki föláldoztam magamat, hogy egy érdemetlent boldogitsak? Az a
                  műveltség, az a ritka magas lélek, melynek én boldogtalan teremtmény! rabja lettem
                  - igy gyötör-e? Mi tartja vissza önt, hogy eltaszitson? hisz meggyülölt; mi tartja
                  vissza, hogy keresztül döfjön? hisz bünös vagyok - mert elég őrült vagyok még most
                  is szeretni, ah - s karjaimba rogyott s görcsös fuldoklással zokogott
                  keblemen.</p>
				<p>Fölemeltem, vigasztaltam. Lelkembül elenyészett minden aggodalom, talán ah!
                  már-már gyanu - s én ismét boldog valék. Az ég kiderült, csak a ragyogó napot
                  láttam ismét.</p>
				<p>Boldogságom egész egy napig tartott.</p>
				<p>Most meg az idegen báró - Arthur úr kezdett nagyon szomoru lenni; se hozzám, se
                  nőmhöz nem szólt napokon keresztül. Nőm sirt, sirt, és ismét csak sirt, jött-ment,
                  de úgy, hogy mindig kellett vele találkoznom.</p>
				<p>Mily könnyü lett volna pedig: de én nem birtam elgondolni az okot.</p>
				<p>Szép tavaszi idő volt; egész nap szakadt a zápor, - este felé elállt, a lég
                  megenyhült, a virágok s fák illata kimondhatlan édesen hatottak rám.</p>
				<p>Nőm elzárkózott, a báró folyvást búsult: mi maradt tehát számomra, mint az, hogy
                  vigasztaljam magam a hogy tudom. Sétálgattam a kertben.</p>
				<p>Lakásom ablakai a kertre nyiltak.</p>
				<p>Ugy megszoktam már a sirást, hogy ha csöndes volt, fel se vettem; de a mit most
                  hallék, az még is aggodalomba ejtett. Az ablak felé mentem, honnan a jajgatás
                  hallatszott.</p>
				<p>- Ne öld meg magad, Arthur - engem is megölsz. -</p>
				<p>Hogy, hogy? mi ez? - tünődém.</p>
				<p>- Te voltál legjobb rokonom, te vigasztaltál bús napjaimban, s most hagynál-e el,
                  midőn látod, hogy legtöbb szükségem van a vigaszra?</p>
				<p>Különös!</p>
				<p>- Te elhagysz, férjem nem szeret, oh istenem ki marad akkor nekem!</p>
				<p>Mi ez? - gondolám - és közelebb menék. Nagyon furcsa. Reszkettem.</p>
				<p>- Vigasztald magad Dórám, hogy hű voltál; - férjed iránti esküdet meg nem szegted
                  soha. Az ég előtt ártatlanul állasz, s az ártatlanokra az istennek gondja van
                  mindig. Nem! nekem nem lehet tovább élnem! Ha mátkám, - kit rajongó szeretettel
                  szeretek, ki életem minden reménye, megtudná, hogy semmivé lettem - hogy ha 10 nap
                  mulva Z. gróf barátomért, kiért jót állottam, ki nem fizetem a husz ezer forintot:
                  birtokaimat lefoglalják, s én a tékozló hirébe jutok - nem, nem ezt nem élhetem
                  túl. Ti éljetek boldogul, isten veletek. - -</p>
				<p>- Jaj ég! - a pisztolyt - sikoltott nőm.</p>
				<p>Rögtön fölszaladtam, ijedten törtem be a szobába és mit gondol barátom? szerettem,
                  véghetlen szerettem; nehány nap mulva az összeget előteremtém, s a következő napon
                  nőm a báró urral megszökött.</p>
				<p>- A kapitány is - folytatá könyes tekintettel az öreg jó barát - félre fordult;
                  pedig ugy se néztem volna arcába, - tudtam, hogy még tán most is szereti
                  feleségét.</p>
				<p>Jó ideig szótlanul haladtunk, de jobban is szerettem volna, ha abban hagyja, mert
                  éreztem, hogy nehezére esik minden szó. Leültünk egy nagy akácfa alá, a merre
                  senki sem járt - s folytatta.</p>
				<p>- Azt hiszem nem érdemeltem meg, de az isten nehéz napokat bocsátott rám. Soha sem
                  hallottam róla semmit - - jobb is! Talán megőrültem volna ha a sors sokáig magamra
                  hágy kétségbeesésemmel; nem igen kellett várakoznom, jött a sok hitelező, s jött
                  utánuk nem sokára egy levél. - Aztán nem is jött több.</p>
				<p>Az a kedves rokon szemtelen alázatossággal kéri hogy pár hét alatt hagyjam el
                  Tusculanumomat, mert maga fogja átvenni. A pavillonon javitani akar, felesége
                  izlése szerint.</p>
				<p>- Javitani? Átvenni? kérdém bámulva - hogy-hogy miért?</p>
				<p>Azon szerződvény erejénél fogva, melyben lekötöm magam, hogy két év mulva az ekkor
                  s ekkor átvett összeg értékében a nevezett jószágot kezére eresztem.</p>
				<p>Futottam, perlekedtem, égre földre bizonyitottam, hogy e szerződésről nem tudok
                  semmit. Előmutatták, - saját kezem aláirása volt, a tanuk hosszu sorban
                  következtek. - - A törvény itélt: oda lett mindenem; irgalomból tán meghagyták ezt
                  a kis rongyos házat, a hol lakom, hogy legyen, a hol kiörjönghessem magamat.</p>
				<p>- Kedves kapitányom! szólt töredezett hangon, omló könyek közt tekintve a fátyolos
                  képre a hű barát - pereltél, pereltél, pedig a te jó szived dehogy értett ahhoz:
                  végre a jó isten magához szólitott pereiddel együtt!</p>
				<p>- Itt laktunk uram együtt - szólt hosszu elgondolkozás után - tiz esztendeig!
                  Szegény áldott barátom sokszor föl-fölkiáltott: nem szabad addig meghalnom: mig az
                  igazság ki nem derül! Mit gondol, kiderült? Mióta az emberek azt hiszik, hogy
                  nincs isten, hogy e világon csak a gazok uralkodnak, övék a becsület, tisztesség,
                  hatalom, - a becsületes emberé a szégyen, nyomoruság: magam is többször
                  gondolkozóba estem. De nem, én hiszek az istenben, nekem bosszut kell állanom, én
                  nem halok, nem akarok meghalni addig, mig minden számadást rendbe nem hoztam.
                  Azoknak a gazoknak el kell pusztulniok, csúfosan meg kell szégyeníttetniök. Én
                  még élek, itt vagyok - hohó!</p>
				<p>S az öreg őszes ember fenyegető tekintettel emelte föl kezeit.</p>
				<p>*</p>
				<p>Szerettem volna megmondani a becsületes hű társnak: hagyj fel a bosszúval, azokkal
                  úgy se bírsz, azok gazdag emberek. Tudom hol laknak, nem ott a szép Tusculánumban,
                  oda csak nyáron mennek. Ismerem őket, minden nap látom; itt laknak Pesten, nagy
                  urak. Meg tudnám mutatni a házat is. Köztiszteletben élnek; az embernek egy
                  társulatnál örökös igazgatói hivatala van. Sok nyomorult keresi kedvét,
                  barátságát. Hatalmas ember. De azt hiszem, egyszer az ő órája is üt.</p>
				<milestone n="5" unit="endSubChapter"/>
			</div>
			<div type="chapter">
				<head>
               „Az nagy kalapács”-hoz.
            </head>
				<p>Csak egy kicsiny ereje legyen a napnak, egy kicsiny szünete a szélnek: s az utas
               ember szivesen odahagyja a gőzhajó füstös, fojtó levegőjü társas szobáját. A messze
               földre utazó rekruta szabadságos katonák szeretőikkel, édes anyjokkal, testvéreikkel
               belepnek minden valamirevaló, ülésre alkalmas ládát, zsákot, hordót; a mesterlegények
               neki könyökölnek a karfának, s a csöndes, méla pipaszó mellett ugy tetszik nekik,
               mintha nem is a váltakozó hegyek, erdők, falvak kisérnék: de folyvást az édes otthon
               lebegne szemök előtt.</p>
				<p>Egyiknek fáj, hogy a kedves, megszokott helyet ismeretlen - isten tudja, minő néppel
               kell fölcserélnie; a másik nyugodt szivvel fordítja arcát a mindinkább közeledő
               Gellért-hegy felé, s a félig ködben úszó Pest, magas, messze látszó tornyaival, ha
               valamennyire visszaijeszti is, de ugyanakkor vonzza is egyuttal. Ki tudja, mit
               tartogat számára a szerencse?!</p>
				<p>Az első hely díszes magaslatán sok fényes öltözetű, előkelő gazdag uri ember ül,
               járkál, gyönyörködik; soknak szive versenyt ver a gőzhajó csobogó kerekeivel a
               közellevő öröm- s boldogság előérzetében: de nem tudom, ha vajon van-e csak egy is
               közöttök, kivel az a kémény alatt üldögélő, zöld kalapos, kopottas ruháju
               kovácslegény cserélne. Széles vállait neki támasztja egy magas hordónak, s kis, kurta
               száru csinos barna tajt pipájából nagyokat fú mellette ülő társára.</p>
				<p>- Hej, bátya, tán bizony csak alszik? - szólitja meg pajtását a fiatal legény.</p>
				<p>- Nem - válaszol ez mogorván, fölebb taszitva fejével a bőrbatyut.</p>
				<p>- Unja magát, úgy-e? Elhiszem. Hej, milyen vidék is ez a mienkhez képest! Itt az
               ember egyebet sem lát rekettyésnél, fűzfánál, - hol itt az erdő, a szőlőhegy? Hej,
               édes istenem! Járt-e valaha, bátyám, Baranyában?</p>
				<p>- Ott még nem - felelt kedvetlenül a bátya, ki egy középtermetü, vaskos, ragyavert
               szőke képü, vastag, vörhenyeges, kusza bajuszu, rongyos, körülbelűl 40-50 körül járó
               ember volt.</p>
				<p>- No oda elmenjen egyszer.</p>
				<p>- Majd.</p>
				<p>S a kövér, egészséges arcú, nyilt, vidor tekintetü nyulánk ifju maga elé képzelte a
               hegy-oldalban fekvő falut - széles cser- és tölgyfa-erdejével, a falu vége felé apja
               kovács-műhelyét, a műhelyben a cseh Haneszt; - kis öcscsét, ki maholnap már szintén
               legény lesz, s édes atyját, a mint verik, verik jó kedvvel a vasat; kivül a nagy
               eperfa alatt egy pár lovat patkoltató paraszt embert, a kik egymással jóizüen
               bolondoznak. Bent, a másik épületben, látja, a mint édes anyja és két leány-testvére
               dolgozgatnak - ki egyet ki mást, hallja, mit beszélgetnek az ő sorsáról. A falu másik
               végén szeme elé kerül a kasznári lakás, fa-zsindelyes tetejével, az udvarban nagy
               akácfáival, a folyosón heverésző fehér komondorokkal; látja az ablakon keresztül azt
               a fekete-szemü, karcsu teremtést; odaképzeli magát, a mint vasárnap délután a
               kulcsárral s a falubeli legényekkel kugliznak, s ő kék dolmányában egyet-egyet az
               ablak felé pillant - - gondol, gondol még sokat, s egészen nekihevülve kiált föl
               ujra:</p>
				<p>- Hej, bátya, gondolná-e hogy messze volnánk még?</p>
				<p>- Gondolnám-é? mindegy nekem, szép öcsém, ha Jéruzsálembe megyünk is! Dolgozni ott is
               csak kell; a dohányt s a bort ott sem adják ingyen. Ne féljen, Pest sem lesz
               különb.</p>
				<p>- Dehogy nem, bátya, hogy ne lenne? de az lesz bizony - s mosolyogva pödörgette az
               ifju mohódzó szőke bajuszát.</p>
				<p>- Magának elhiszem, hogy különb lesz; de nekem? Maga, majd meglássa, két napig sem ül
               a szállón; én? ott hentereghetek, mig csak ezt a hitvány kölöncös batyut itt ni - s
               könyökével fitymálva taszitotta odább - be nem eszem-iszom: s ha akkorra valami
               jótét-lélek be nem állit: a mújder fogja a székemet, beteszi a belső szobába, - engem
               pedig kilöknek. És aztán - no bizony, az volna még szép! ott hagyom Pest uramat a
               faképnél, mint szent Pál az oláhokat. Hát ezek a gyönyörüséges kis rongyos falvak
               erre - mirevalók volnának? Kovács-műhely van mindenhol a világon, mert ez az első
               mesterség; úgy bizony, öcsém!</p>
				<p>- Ez ám, de úgy - - -</p>
				<p>- No, hogy? tán maga nem is kovács - szólt kidülledt szemekkel a társ s egyet köpött
               a Dunába, annak jeléül, hogy ha a dolog úgy áll, hát sajnálja, hogy szóba is
               keveredett.</p>
				<p>- Dehogy nem vagyok, már hogyne volnék? hisz az apám is az - csakhogy a
               kovács-művészség akkor mesterség igazán, hogy ha az ember - - -</p>
				<p>- Vagy úgy, igaz - bólintott egyet a társ - maga is masínista akar lenni, szégyenli a
               tisztességes munkát; - hujjuh, né! nem lakatos legény volna-e kedves öcsém?!</p>
				<p>- Lakatos legény ám, - mert majd kimondom. Mi közöm nekem a lakatossághoz? talán maga
               az? - szólt boszankodva az ifju kovácslegény, s kis batyujával azonnal tovább
               hurcolkodott s haragosan járt fölebb-alább a rekruták között.</p>
				<p>- Hej, mit ad, ha az vagyok? - szólt oda, röhögve a vén társ, mikor a fiatal ember
               történetesen felé talált sétálni.</p>
				<p>Ez hátra fordult s lenéző tekintettel hagyta ott amazt, - mint a kit most már
               bizonyosan lakatoslegénynek gondolt.</p>
				<p>A hajó sebesen haladt; a Gellért-hegyi vár mind közelebb jött, egyszer csak
               csöngettek s a legény a város alatt állt.</p>
				<p>Sietve hátára kapta batyuját, s a mellénye zsebébe varrt pénzecskéjét gondosan
               megtapogatva, kinyomult a tömeggel s megindúlt az üllői út felé.</p>
				<p>- Nini, öcsém, nem állna meg? hova fut az isten dolgába? - kiáltott utána a társ -
               tartsunk együvé.</p>
				<p>- Nem tartunk ott - felelt, vissza sem tekintve az ifju, - s ment sebesen.</p>
				<p>- Hát mi a kőért nem? folytatá a társ egyre - hisz nem vagyok lakatos!</p>
				<p>- Mit bánom én, ha fazekas is.</p>
				<p>- Ejnye no ni! - majd leszorúlsz még te is - dohogott az öreg ragyás legény, miközben
               azért folyvást ügetve huzódott a pajtás után.</p>
				<p>Az ifju az üllői uton megállott, egy kevéssé szétnézett, s mint a ki megtalálta a mit
               keresett - gyors léptekkel haladt a legközelebbi kovács-műhely felé.</p>
				<p>Oda lopakodott az ajtó oldalához, gyűrűs ujjával intett az egyik kifelé tekintő
               legénynek, s édes vihogó örömmel ugrott egy vén, fekete szakállu, izmos legény
               nyakába.</p>
				<p>- Ejnye öcsém, az eb a dolgát! ugyan a nyakamba ereszkedtél - szólt jó kedvvel
               összevissza csókolva az ifjut - hát megint itt vagy?</p>
				<p>- Itt én, Mihály bátyám - válaszolt emez vidor fejbólintással - itt bizony, még pedig
               itt is akarok maradni valami két esztendeig; de nem itt ám! - s botja végével a
               vaskos üllőre mutatott.</p>
				<p>- Ugyan hát hol? - kérdé csodálkozó képpel a bátya - de megállj öcsém; most nem érek
               rá beszélgetni; szedd össze magadat s eredj, tudod hova: „az nagy kalapács”-hoz. Ha
               dolgom végeztem: ott leszek. Isten áldjon meg.</p>
				<p>A kalapácsok, üllők ujra munkához fogtak, a fuvó huhogott, a tűz sercegett, az ifju
               pedig ballagott a kijelölt helyre.</p>
				<p>Mintegy nyolc óra felé lehetett az idő, hogy Mihály bácsi megindult a Sándor-utcán. A
               langyos tavaszi est, a fényes csillagos ég, vagy a takarosan álló uj zsinóros dolmány
               s annak zsebében a jóféle dohánynyal telt zacskó tette-é? de felette jókedvü volt.
               Mosolygó arccal lépett a szobába. Az ifju már akkor rég ott ült egy sarokasztalnál,
               magánosan s kissé szomoruan - úgy hogy észre sem vette a belépőt.</p>
				<p>- Ejnye Pista öcsém, de gubbaszkodóra áll a nyakad; tán a fejedbe szállott valami? no
               ne félj; van ám itt annál jobb bor is, hogy odahaza sem ittál különbet. Vencel! -
               kiáltott jó kedvvel egy sovány, kopasz, meztelenképü legénynek - hozzon csak abból a
               mienkféléből. Hát kendtek is itt vannak, Rigó bácsi? no, csak azokat a szomorú
               nótákat!</p>
				<p>A cigányok készséggel kezdtek rá valami régi kedves ríkató dalt, s Mihály bácsi
               tisztes komolysággal, melyben a kedv tökéletesen megvolt, de ezt, mint első öreg
               legénynek, nem illett azonnal kimutatni - ütögeté össze bokáit.</p>
				<p>Szétnézett: kedve egyszerre haragra változott. Az ajtó mellől egy rongyos ember
               ugrott elő.</p>
				<p>- Csak várom, csak nézem, hogy vajon megismer-e már? - szólt derült kedélylyel,
               gondtalan mosolygó arccal a ragyás, rongyos ember; - szerencsés jó estét, Holló
               Mihály öcsémuram! Nézze, meggyógyult ám már a karom, tisztára meggyógyult! Tudja
               mikor ráejtettük azt a nagy förhécet, a Pilisi uraságét, s aztán öcsémuram egész
               éjjel ott burogatta az ispotályban. Tudom ám kivel beszélek, hogy Holló Mihály
               kicsoda! Tessék - kinálgatá tölt poharát, azért ha én olyan szegény ember vagyok is,
               az isten mindig rendel számomra egy kis jó bort: tessék, úgy is az öcsém fizeti; ő
               ám. Az uton ismerkedtünk meg; jóravaló, fáin gyerek; meglátszik, hogy rokonok. Erőnek
               erejével birtam idecsalni, mondok, hiszen én csak tudom, hol az igazi jó bor; teljes
               életemben - azaz, hogy tudom, hogy itt jó bor van - dadogott kissé megzavarodva;-
               azután meg, hogy öcsémuram is ide szokott tartani. Jól is teszi, már hiszen ha bor -
               én is azt mondom, hogy akkor legyen jóravaló. Hát aztán iddogálunk, a bizony; igyék
               már no, csak egy cseppecskét...</p>
				<p>- Menjen kend! Nem tud máshol korcsoskodni! Nem szégyenli kend, magát ennek a szegény
               gyereknek a nyakába akasztani? - s indulatosan vonta be öcscsét a másik szobába.</p>
				<p>A rongyos, kusza bajuszu vén legény, mintha mi sem történt volna, jó kedvvel
               cammogott helyére, nagyokat ivott, s teljesen kibékült tekintettel nézett a belső
               szoba szeglet-asztala felé.</p>
				<p>- Ördög söpörje ki ezt a vén részeges csontot - pattogott Mihály bácsi - ki a menykő
               boronált vele össze?</p>
				<p>- Ő maga kötötte hozzám magát - válaszolt kedvetlenül az ifju, - de nem bántam volna,
               ha olyan piszkos, részeges is, csak - - s szégyenlé kimondani a sértés okát
               mégis...</p>
				<p>- Vencel! a mit az ott a sarokban eszik-iszik: én fizetem. Kovács-legény; csak nem
               hagyhatja el az ember - dohogott csendesen az első legény. Látod ez is kutya volt,
               azzal hálálta meg a szeretetemet, hogy más kezére játszotta, kit már úgy volt hogy
               hát elveszek. Egy bognár mester ember leánya volt a Farkas-utcából. Már nem bántam
               volna ha megházasodom, legalább lesz mondom kiért fáradjon az ember. Hanem ha az is
               oda van, jól van! - S egy pohár bort töltött öcscsének, magának.</p>
				<p>A lassu, bús nóták igen alkalmasak voltak arra, hogy az első legény indulatja
               lecsillapuljon, az ifju kedve pedig visszajőjjön. Iddogáltak; a muzsika-szóra
               meg-megegyengették széles, mozgékony vállaikat, vastag, de becsületes kifejezést
               hordozó fejöket, összemosolyogtak - s lassanként megeredt az édes, bizodalmas
               beszélgetés.</p>
				<p>Az ifju föl-fölkiáltott, a bátya jókat nevetett.</p>
				<p>- Hiszen, persze, öcsém! - morzsolgatá fogai közt a szót az első legény, tudom én
               azt, hogy igazad van, hogy mégis csak jobb lett volna az tán, vagy mi úgy! Hanem no!
               - s kezével egyet legyintett.</p>
				<p>- Igazam van, bátyám - vágott szavába az ifju lelkesedve - hátra simitva sűrű, szőke,
               göndöres haját, - igazam van, mint a hogy itt ülünk; meg kellett volna már régen
               házasodni bátyámnak, még akkor, mikor lent járt nálunk. Akármelyik első gazda odaadta
               volna leányát szivesen. A Sós Péter - azt gondolja, nem inkább bátyámnak adta volna
               Sárit, mint annak a hitvány cinabár siklósi mesternek; de szentugyse inkább! Hanem
               bátya mindig csak a plebánusék felé tekintgetett.</p>
				<p>- Oda, öcsém - szólt a bátya, egyet gondolva előbb s mélyen maga elé tekintve - oda!
               Tizenöt esztendeje, hogy a mesternél dolgozom; istennek hála, nem volt köztünk semmi
               baj eddig; az asszonyom szeretett, a gyerekek szerettek, a legények sohasem
               panaszkodtak rám; fizetésem is volt annyi, hogy uri módon járhattam; járhatok most is
               - s itt belső megelégedéssel tekintett végig feszes kék posztó ruházatán - mester is
               régen lehettem volna már; van annyi a takarék pénztárban, a mennyi nekem holtomig
               elég: - no csak, édes öcsém, isten tudja, szépek ezek a pesti leányok, de nem ilyen
               embernek valók.</p>
				<p>- Hisz leány még a Kádi - jegyzé meg az ifju, bátyja mélázó arcára tekintve.</p>
				<p>- Tudom.</p>
				<p>- Azt gondolja bátyám, nem kapná meg? de megkapná, én tudom; pedig az öreg plébánus
               nem adná ám ugy mint az újjomat, - hiszen édes testvére.</p>
				<p>- Azt is tudom, hanem most nem kell - veté oda a tisztes komoly legény, s szemei
               édes-keserü könyekbe lábbadtak. Akkor én nem kellettem, pedig az a magos egekben lakó
               Úr Isten tudja mit meg nem tettem volna azért a leányért; - mindegy; elég az hozzá,
               nem kellettem; most már én sem tudnám szeretni többé.</p>
				<p>- Hátha azt tudná, hogy Kádi senkihez sem megy, ha bátya meg nem kéri; hátha azt
               tudná, hogy az a stikkelt kendő, a mit egyszer vasárnap délután Mihály bácsi ott
               feledett az ablakban, még most is azon mód van a varró iskátulyában, a mint akkor
               belétette?</p>
				<p>A bátya hallgatott; engedte, hogy hadd beszéljen az ifju; nem igen hitte talán, de
               jól esett mégis, nagyon jól esett neki.</p>
				<p>A cigányok friset húztak, s az öcs abban hagyta a beszédet.</p>
				<p>- Hej, édes Pista öcsém - kezdé egy kis hallgatás után a bátya - te nem teszed ám
               jól, hogy itt Pesten pazarlod a drága időt. Apád után maholnap átveheted a
               mesterséget; fiatal korodban a magad ura lehetsz. Azt mondom menj vissza, házasodj’
               meg, mert aztán könnyen odakerülsz te is, a hova én jutottam. Muzsika szót otthon is
               hallhatsz, nem csak itt; feleséget pedig, hacsak lehet, a vidéketeken keress.</p>
				<p>- Nem kéne nekem sokáig keresgélni, Mihály bátya! A biró uram leányát bár mely órán
               hazavihetném; pedig a Cölöpön ásott kincsből van ám még a láda fenekén! de ha - isten
               tudja - s fejét rázva az asztalra könyökölt.</p>
				<p>- Nem szép? ne is keresd azt olyan nagyon.</p>
				<p>- Nem is keresném én, de meg nem is csunya, ha egy kicsit alacsony is.</p>
				<p>- Sokan vannak?</p>
				<p>- Egy leány; férfi-testvére is csak egy van.</p>
				<p>- Nem szeret?</p>
				<p>- A galamb a tiszta búzát nem szereti jobban.</p>
				<p>- Hát akkor bolond is vagy!</p>
				<p>- Nem vagyok, bátya; meglátja, hogy nem vagyok, ha elmondom.</p>
				<p>Az ifju fölhuzta dolmánya ujját, kalapját maga elé csapta, kezével egyet intett a
               cigányoknak - azok rá is kezdtek egy régi szomoru nótát, s a legényke mélyen az
               asztal közepére forditva arcát, hozzá fogott a felvilágositásokhoz.</p>
				<p>- Nem csavarogni jöttem én ide, bátyám; meg vagyok én elégedve a mi falunkkal, meg a
               mesterséggel is; nem is azért akarom én kitanulni az intézetet, mintha én a
               barom-orvosi micsoda nélkül talán bizony el sem élhetnék: hanem, kedves bátyám, más
               van a dologban. - Tudja, édes anyám rektor leánya volt, annak az apja meg pap volt
               valahol alsó Baranyában; azt is tudja, hogy édes anyám sohasem elégedett meg azzal,
               hogy a testvére gyerekei mind deákok, mi pedig csak kovács-legények leszünk; mindig
               azt akarta, hogy preceptor legyek... lám a somodi rektor is takácsból lett, a babi is
               abból: hát én mért ne lehetnék? Nem, én nem akartam: jó nekem az apám mestersége...
               Hanem aztán másként fordult a dolog - - hujuju! bátyám - ugrott föl a legényke,
               vidoran csapva egyet kettőt a csizma szárára, - dehogy nem ugrom egyet; akkor is ezt
               huzták a harkányi fürdőben, épen igy huzták - s járta szive szerint.</p>
				<p>Az első legény mosolygott s lábával csöndesen rakogatta az asztal alatt; a kusza
               bajuszu rongyos ember pedig derülten illegette magát a sarokban, kezével egyre verte
               a taktust, mintha ő is egészen a társasághoz tartoznék.</p>
				<p>- Hej, kedves bátya! kedves-édes Mihály bátya - olvadozott az ifju, fáradtan ülve le
               s összevissza csókolgatva a tisztes komoly első legényt - de szép egy teremtés volt -
               a ki árgyilussa van! Nem látott olyat soha!</p>
				<p>- Már hogy ne láttam volna? né! - tevé hozzá a bátya - hm, hol jártál te? mit tudod
               te, hogy Bécsben milyen leányok, asszonyok vannak.</p>
				<p>- No jól van bátyám, vannak, meghiszem, mert hát miért is ne hinném; de a kasznárnét
               nem látta, nem tudja, hogy annak milyen dereka, milyen keze, milyen nevetése van!
               Huj, bátya! - s az ifju nagyokat vágott az asztalra; de ha éhen halnék is meg: akkor
               is kitanulnám az intézetet. A rádi pusztán a kovács műhely az enyém lesz; abban
               legényeket tartok, mert nekem aztán többé nem igen lehet dolgozgatnom; én barom-orvos
               leszek, orvos urnak hinak, s ekkor édesanyámnak is meg lesz a kedve - ha a jó isten
               megsegit. - Juj, hadd táncolok még egyet, - s a neki tüzesedett legényke ismét a
               középre szökött s egészen elkeseredett kedvvel járta a „Piros bársony süvegem”-re.
               Egyet-egyet kurjantott, itt-ott belédalolt, - az első legény mosolygott, s lábával
               csendesen rakogatta; a kusza bajuszu ivott s verte rikkongatva a taktust.</p>
				<p>- Jaj, Mihály bátya kedves, egyetlen Mihály bátyám! ugy-e bolond vagyok? szólt
               hizelegve dőlve a bátya nyakába az ifju.</p>
				<p>- No - no! persze hogy bolond vagy, s kedélyesen kacagott a tisztes komoly első
               legény öcscse ostobaságán. - Hát aztán mit akarsz te azzal az asszonysággal? - kérdé
               a bátya.</p>
				<p>- Mit akarok? - s az ifju egy kicsit zavarba jött, hogy voltaképen mit is akarna hát?
               - hát azt akarom, hogy baromorvos leszek s aztán elveszem.</p>
				<p>- Hát beszéltél valamikor vele ez iránt?</p>
				<p>- Dehogy beszéltem, de táncoltam.</p>
				<p>- Nos aztán!</p>
				<p>- Minden istenadta vasárnap elmentem az udvarba, ott kugliztam egész estig s ő is ott
               nézett bennünket, s tudom, hogy nézett rám?</p>
				<p>- Nos aztán?</p>
				<p>- Édes anyám tudja a többit.</p>
				<p>- Mit? - faggatá bölcs kérdéseivel a komoly első legény a mindinkább nyugtalanná
               lenni kezdő ifjut.</p>
				<p>- Azt hogy szeretjük egymást.</p>
				<p>A bátya elnevette magát.</p>
				<p>- De úgy-e hogy jó lesz, hogy nem hiába jöttem föl Pestre? Hej édes istenem, ha azt
               megérjük, akkor lesz csak az igazi szép világ! - s rákezdte teli torokkal a kedvnek,
               reménynek, egyszerü igaz ábrándnak tiszta érzetében:</p>
				<p>Ha kötötte, jól tette, -</p>
				<p> Csókot kapott érette.</p>
				<p> Kössél babám máskor is. -</p>
				<p> Megcsókollak százszor is.</p>
				<p>Belédalolt morgó kemény hangjával az első legény is, s ott buffogott a sarok
               asztalnál a teljes jó kedv - s megelégedéstől ragyogó ragyás-arcu rongyos pajtás.</p>
				<p>A poharak szapora csengése, a muzsika szilajsága paradicsomi boldogságba varázsolták
               a két szerelmes rokont. Észre sem vették, hogy az éjfél rég itt hagyta őket, s a
               mihez legközelebb vannak: az a hajnal.</p>
				<p>A korcsmáros félig tréfás, félig kérő szavára végre fölkerekedtek s mentek
               danolászva, összeölelkezve. Az első legény egészen elfeledkezett arról, hogy, ha most
               őt valami fiatal kovács legény igy megtalálná látni; az ifju pedig csak az özvegy
               kasznárnét látta maga előtt. A csöndes zajtalan utsza szivesen viszhangoztatta
               dalaikat, a csillagos egek örömest árasztották rájok fényességöket.</p>
				<p>A vén, kusza-bajuszu, ragyás képü legény csak távolról orditozhatta utánok tréfás
               nótáit, követte volna őket, de végre eldőlt egy sarokon, a rokonok pedig nem várták
               meg, - azok mentek boldogan, a Sándor-utszán végig, be az üllei útnak.</p>
				<p>A tisztes, komoly, első legény álmában kibékült régi szeretett angyalával, a stikkelt
               zsebkendőt sem követelte többé, de sőt jól esett, hogy mármost vissza sem adnák
               talán. Az ifju elvégezte a cursust, a diploma zsebében vala, nem is zsebében, hanem
               már az almárjomban; az a gyönyörü teremtés pedig ott ült mellette, rá-ráveté fényes,
               fekete szemeit, át-átölelé gömbölyü, fehér sima karjaival, tréfás szavaiért jókat
               nevetett, édeseket csókolt.</p>
				<p>*</p>
				<p>Régen, régen történt biz ez! Az első legény már nem abban a műhelyben dolgozik:
               deszkát árul földváron; a kusza-bajuszu, rongyos vén legény porai rég összekeveredtek
               valamely országuti árok porával: csak a szőke, alacsonyas barom-orvos ur dolgozik még
               a rádi kovács-műhelyben, azon a pusztán, a hol az a gyönyörü, fekete-szemü, karcsu
               teremtés, most termetes, kövér asszonyság, - a hosszu ellenőr felesége.</p>
			</div>
			<div type="chapter">
				<head>
               Az első státió.
            </head>
				<p>Mindenekelőtt azon kétségkivül felmerülő nézetet kell megcáfolnom, mely szerint a
               nevelő én magam lettem volna: az iró. Határozottan ki kell mondanom, hogy e föltevés
               hibás; hibás azért, mert a szerencsétlenség egy olyan egyénnel történt, kinek az
               életre nézve nagy tervei voltak.</p>
				<p>Ez az úr - a meginditó kis eseményt következőleg beszélte el.</p>
				<p>- Uram! istenfélő neveltetésben részesültem. Mivel apám igen jókor elhalt: anyám, ki
               egy evangélikus tót pap leánya volt, teljes mértékben, minden megakadályozás nélkül
               keresztül vihette kegyes nevelési rendszerét. Szobánkban három biblia volt, egy
               német, egy tót s egy magyar; a németet nagyanyjától örökölte, a tótot atyjától, s a
               magyart én kaptam azon alkalommal, midőn a helybeli főgymnasium főfelügyelőjét, a
               garabi esperes urat, egy ötven sorból álló hibátlan magyar disztichonnal
               felköszöntöttem.</p>
				<p>Anyám ezentul folyvást ezt olvasta, s mi is mindnyájan ezt használtuk. Természetes,
               hogy istenbenbizó anyám a nemsokára bekövetkező csapást még csak nem is sejtette.</p>
				<p>Examen napján a sánta szabó azon szomorú hirrel köszöntött be hozzánk, hogy a kék
               posztó szélű nadrágból examenre szó sem lehet, de utána való vasárnapra okvetlen
               megkapjuk.</p>
				<p>Anyámmal összenéztünk, s fájdalmasan bár, megnyugodtunk. A mondott időre ruhám
               elkészült: s miután anyám azon kifogást tehette ellene, hogy ehhez most már uj kabát
               is kellenék: bizonyos kimagyarázhatlan sejtelmekkel indultam meg benne az öreg temető
               felé. Éreztem - az ember néha a nagy dolgokat megérzi, - hogy ez a kék sujtásos
               szürke doszkin nadrág életemben egész forduló pontot fog kijelölni. -
               Visszatekintettem, s anyám, jóllehet beteges volt szegény, odaszaladt az ablakhoz s
               utánam nézett, öcsém, egy 10 éves, első osztályú gyerek, kiült az ablak alá, s
               bánatára, onnan kisért szemével mindaddig, mig a temetődombon a szőlők közt el nem
               tüntem.</p>
				<p>Odaültem, a hol legtöbbször tanúlgattam, a hegy legemelkedettebb pontjára. Különösen
               két helyre tekinthettem innen jól; a mészárosék házára, mely a három serdülő, sőt fel
               is serdült leány miatt az összes ifjuság előtt közszeretetben állott, - s a gráui
               országutra, melyen még mindig lehetett látni egy-egy sátoros baranyai vagy somogyi
               tanulót vivő kocsit. Bús gondolatokkal néztem szerteszét.</p>
				<p>A nálam levő könyvből olvasgatni próbáltam, de szivem elszorult, hogy két álló
               hónapig szeretett társaim közül egygyel sem fogok találkozni. Más epedő lélekkel
               várta azt a július utolját, - én remegve. Mi ott laktunk helyben, rám legfölebb annyi
               mulatság várt, hogy az erdőt bebarangolhattam gubacsért, melyet jó áron eladhattam,
               és madarakért, melyeket már lassanként unni kezdtem. Épen tizenhat éves voltam, s
               lelkem valami magasabb után vágyott. Sokat olvastam általában.</p>
				<p>Keserü érzések közt indultam visszafelé.</p>
				<p>Öcsémet ott találtam a házelőtti kőpadon. Sirt. Gondoltam a nadrág miatt. Hogy
               mellette elmentem, - nem is akartam hozzá szólni - de szinte zokogott.</p>
				<p>- Mi bajod Tamás? kérdém.</p>
				<p>Felütötte szőke fürtös fejét, és könnyei csak ugy omlottak.</p>
				<p>- El fogsz menni hazulról, - mondá, s mély részvéttel tekintett rám.</p>
				<p>- Hova?</p>
				<p>- Odabent van egy úr, ahhoz.</p>
				<p>Nem tudtam, mit gondoljak, - hamarjában azt hittem, hogy anyám valami mesterségre
               akar adni, mivel fél, hogy szegénységünk miatt a tanulói pályán úgy se mehetek
               semmire. De már ilyen későn? az ötödik osztályból!</p>
				<p>Bementem.</p>
				<p>Egy őszes pirosképü úr ült az ablak mellett, a nagy karos székben. Anyám az ágyban
               feküdt, hideglelős volt.</p>
				<p>- Ez a fiam, - mondá az ismeretlen felé tekintve - a legöregebbik.</p>
				<p>Rá tekintettem a vendégre, s merőn egymásra néztünk. Nagy dohányszinü kabát volt
               rajta, kockás struflis tarka nadrág, és sötétzöld virágos, mélyen kivágott
               mellény.</p>
				<p>Kopaszos fején egy csomó ritkás ősz haj egybe csavarva állott fölfelé, mely bizonyos
               keménységet adott a különben nyájas, ősz bajuszos arcnak.</p>
				<p>Mosolygott, s gyürüs ujjával a szék karját csiszolta.</p>
				<p>- A papa! - kiáltott rám Kötél Jancsi, egy második osztályu rosz tanuló, irásaim közt
               turkálván.</p>
				<p>Meghajtottam magam atyja előtt.</p>
				<p>- Mit helytelenkedel ott te! s ló-patkós botjával (akkor ilyen volt a divat) felé
               bökött.</p>
				<p>Kékes száját kicsucsoritotta, s a másként barátságos arc elkomorult.</p>
				<p>- Igen, én atyja vagyok ennek az esztelen gyereknek. Hamis fiu, de mondhatom jó
               szivű. Jó szivű egész családom. Ispány vagyok herceg Fejértói mocsovai
               urodalmában.</p>
				<p>- A mocsovai ispány ur fiam, - szólott oda anyám. A Fülöp professor úr, látod a
               kedves professor úr - - s anyám, - gyönge természetü lévén, ha a hegedü véletlenül le
               nem esik a falról: sir.</p>
				<p>- Te, ördög bujj... kiáltott felugorva az apa - s fia nyaka közé csapott. Nézze meg
               az ember. Ni! Igen öcsém, Fülöp professor ur ajánlotta önt hozzám nevelőnek. Volna-e
               kedve? Azonban fixum fizetést nem igérhetek, mig a feleségemmel nem szólok. De lesz
               tisztességes ellátása és egyéb. Aztán a tapasztalat. Az hasznos, többet ér mint a
               pénz.</p>
				<p>Anyám erre egy kicsit gondolkozott.</p>
				<p>- A nagy világ, barátom, igen, a nagy világ, az valami! Hát?</p>
				<p>- Igen, édes fiam, a nagy világ! Jó az!</p>
				<p>- Miféle kalkulusa van? kérdé az ispány ur.</p>
				<p>Megmondtam.</p>
				<p>- No látod? szólt fiához, s botjával nyakon bökte.</p>
				<p>A fiu vigyorgott, s száján egy káromkodó szót eresztett ki.</p>
				<p>Apja nem hallotta.</p>
				<p>- Hozzám sok vendég jár, sokat tapasztalhat - tehát?</p>
				<p>Anyám előre kimondta, hogy el fogok menni.</p>
				<p>Az ispány, - miután meghagyta volna, hogy reggelre összepakoljak s készen legyek, -
               eltávozott.</p>
				<p>János a beszélgetés alatt ellopott egy csomó festéket.</p>
				<p>Sirás és bizonyos bús hangulat között érkezett el az estve. Mivel most szándékoztam
               először kimenni a szülői házból, - mind anyám, mind testvéreim aggódtak, s példákat,
               eseteket hoztak fel, hogy az ember két hónap alatt meghalhat. Egyébiránt ez utolsó
               estvét minden módon kedvessé igyekezték számomra tenni. Anyám felöltözött, ruháimat
               igazgatta, hugom pogácsát készitett, öcsém a henteshez szaladt hurkáért. A szomszéd
               asszonyok átjöttek, egy közülök ott maradt majd éjfélig, mely ok miatt pogácsám jól
               megfogyott, s beszélt, hogy az asszonyoktól az ilyen fiatal legénynek jó őrizkedni. Ő
               már sok szerencsétlenségre tudna példát. Anyám felemlitette a bibliából József
               esetét, s a rosz Potifárnét rágalmazta.</p>
				<p>Én e közben legfontosabb irásaimat és könyveimet pakoltam össze; s előre örültem,
               hogy mennyi levelet fogok irni barátaimnak.</p>
				<p>Lefeküdtünk. Egy darabig azon gondolkoztam, nem jó volna-e egy kis levelet irni hugom
               egyik barátnéjának, ki a mészáros leányok közül a középső volt, s kérni őt, hogy ne
               feledkezzék meg rólam. De anyám sokáig fen volt és zokogott, nem kelhettem föl. -
               Azt hittem, én kelek fel legkorábban, s mire felébredtem, az egész ház talpon volt.
               Mindnyájan körülvettek. Öcsém arra kért, hogy a hurkából az ő részét is fogadjam el,
               és ne maradjak sokáig, hugom, hogy minden darab ruhára külön nagy betüvel ráirjam a
               nevemet és pedig ne tintával, mert az ki eszi a vásznat, hanem tett a ruháim közé egy
               kis üvegcsét, azzal; anyám pedig félre hitt, hogy beszélni valója van - és nem tudott
               egyet se szólni, csak sirt.</p>
				<p>A kocsi megállott az ablak alatt.</p>
				<p>Nem tagadom; szivemen átszaladt valami reszketés. Nem sirtam, de örvendtem, hogy a
               kocsis bejött s az által hogy pálinkát kért, a mink nem volt, s nógatott, - sok
               szomoru gondolatnak véget vetett.</p>
				<p>Miután anyámnak erős szavakkal fogadtam, hogy hosszas leveleket fogok haza irni, s
               nem feledek ki belőlük semmi nevezetesebb tárgyat: a kocsira léptem, és pedig a
               hátulsó ülésbe.</p>
				<p>Nehány perc mulva oda értünk ahhoz a házhoz, a hol az öreg Kötél úr volt szállva.</p>
				<p>János kijött, s mondta hogy atyja hivat.</p>
				<p>Az idő hét óra körül lehetett, s az egész család az asztalnál ült, de csak maga az
               ispány ur evett. Nagy darab kenyeret falt és sok pálinkát ivott; a sült, a mint a
               csont mutatta, már meg volt éve.</p>
				<p>- A fiam nevelője, - szólt az ispány úr, kezében levő késével rám mutatva.</p>
				<p>A család, mely két öregből, s egy nagy leányból (kinek az álla fel volt kötve)
               állott: helyeslőleg intett.</p>
				<p>- Hát most már nevelője lesz Jancsikának, - szólt az asszony - a bizony szép.</p>
				<p>- Nevelője; tartok neki. Egy fiam van.</p>
				<p>S az öreg Kötél ur gondolkozva nézett maga elé.</p>
				<p>János az alatt kifutott a kocsishoz.</p>
				<p>A felkötött állu leány, ki igen jó szivü lehetett, számomra egy darab kalácsot
               vágott, betette a zsebembe. A mint be akarta nyomni: észrevette hogy már ott egy
               darab hurka van, hangosan elnevette magát, s mindnyájan rám néztek.</p>
				<p>- Mi az? kérdé az ispány ur.</p>
				<p>- Semmi, válaszolám, és nagyon haragudtam.</p>
				<p>Végre megindultunk. Kikisértek mindnyájan, - de a nagy leány folyvást igen jóizüen
               nevetett s az anyja is, - ki e közben a dolgot hihetőleg megtudta.</p>
				<p>János ott ült a kocsis mellett, s már az ostor is a kezében volt.</p>
				<p>- Leszállsz onnan, - kiáltott rá apja - oda ülve mellém, majd a nevelő ur fog
               odaülni.</p>
				<p>A főuton mentünk a gymnazium előtt, hol egy két helybeli kisebb tanuló s a német
               segédtanitó állt hosszú száru pipájával, s egész bátran kiáltott rám.</p>
				<p>- Jó egésséget.</p>
				<p>Kötél ur minden kereskedés előtt megállott, alkalmasint eligazitni valói voltak.
               Kihallatszott erős hangja, beszélte hogy a fiának nevelőt visz.</p>
				<p>A nagy sörház mellett az ut két ágra szakad, mi arra tértünk, mely a Hamari kastélyba
               visz.</p>
				<p>Az ifju tensur most is ott járt, kelt fütyült, kiabált az emeleten, a kocsit
               messziről észre vette s oda köszönt hozzánk.</p>
				<p>- Jó reggelt, vén Kötél ispány, mit akar azzal a - s nevemet mondta.</p>
				<p>A Hamari ifju tensur volt már 55 éves, de mivel még élt az öreg tensur is - őt most
               is csak igy hivták. Máig is azt hiszem, hogy nem volt elég esze. Különben senkit sem
               bántott, bár mindenkit ismert.</p>
				<p>Lejött.</p>
				<p>Megállt a magas márvány lépcsőn, mi pedig a kocsin maradtunk.</p>
				<p>- Nem akartam haza vinni fiamat a nélkül, hogy a tekintetes urnak egyet ne
               köszönjek.</p>
				<p>- Máli, hamar az üvegekkel.</p>
				<p>S egy vén leány, kit én is jól ismertem a kastélyból, - pálinkát hozott elénk.</p>
				<p>- Inni kell, no még, biztatta az ifju tensur az ispány urat, - hát azzal mit
               akar?</p>
				<p>Rám célzott.</p>
				<p>- Viszem a fiam mellé nevelőnek.</p>
				<p>- Hát nevelőt, nevelőt? Nem fogsz te ennél a vén plébánosnál maradni két hétig sem -
               szólt felém, s jót nevetett rajta.</p>
				<p>- Dehogy nem, - s az ispány ur jókedvvel csapott egyet fia nyakára.</p>
				<p>Nehány kérdést intéztek még egymáshoz, s a kocsi rátért az országutra. A mint
               kiértünk a helységből, s oda jutottunk a rétek alá, - az ispány ur megállitotta a
               kocsist.</p>
				<p>- János, ha akarsz, oda ülhetsz a kocsis mellé. Nevelő ur üljön ide.</p>
				<p>Helyet cseréltünk.</p>
				<p>János ujjongatva csapott a lovak közé, s a kocsi a kövecses uton sebesen haladt.</p>
				<p>Nagyon messze nem látott az ember mást, csak szőlőt, rétet és távolabb erdőt.</p>
				<p>- Mi szándékozik lenni? kérdé tőlem az ispán egy kis hallgatás után. Ne mondja
               mindjárt, gondolja meg.</p>
				<p>- Pap, válaszolám azonnal.</p>
				<p>- Miért, mi szándékból, miféle meggyőződésből?</p>
				<p>- Azt...</p>
				<p>- Csak mondja ki: nem tudja.</p>
				<p>Fejét csóválta egy darabig, - azt hittem a sok és erős pálinka miatt, - s kezdett
               lassan, majd erősebben kacagni.</p>
				<p>- Én se tudtam, - folytatá - s búsan eresztette le fejét.</p>
				<p>János lopva ki-kivette a kocsis szájából a pipát, s erőseket szippantott. Apja nem
               vette észre.</p>
				<p>- Miféle vallásu? kérdezett az ispány ur.</p>
				<p>- Apám katholikus volt, de az nehány éve meghalt; anyám református, s most nem tudom
               mit csináljak.</p>
				<p>- Tehát ön nem tudja miféle pap akar lenni?</p>
				<p>- Azt hiszem, mégis, talán katholikus.</p>
				<p>- De ha anyja ezt nem akarná?</p>
				<p>- Különben még nem igen beszéltünk róla.</p>
				<p>- Mit gondol én mi lehettem?</p>
				<p>- Gazdatiszti irnok.</p>
				<p>- De az előtt?</p>
				<p>- Nem tudom.</p>
				<p>- Pap, még pedig katholikus pap. Hires pap, jó fizetés, szép kilátás. Eh bolondság!
               oda van, mindnyájának betett a sziv. A szív öcsém, Vénus és Cupidó! Az én Párcáim
               ezek voltak. De ha éltem-haltam a szép családi életért!</p>
				<p>S egy hosszu latin mondatot citált, melyet nem birtam emlékezetemben megtartani.</p>
				<p>Elszomorodott.</p>
				<p>Messziről egy hintóforma közeledett felénk. A robogásra az ispány ur feltekintett.
               Jánost maga mellé parancsolta, én pedig vissza ültem a kocsishoz. De mosolyogtam
               magamban.</p>
				<p>A hintóban ismeretlenek voltak.</p>
				<p>Alig mentünk öt hat percig Jánosnak ismét megengedték, hogy a kocsis mellé ülhet.</p>
				<p>Ez előttem nevetséges dolog, még egynehányszor előfordult; végre azonban az öreg
               Kötél ur a melegség miatt vállamra hajtotta fejét s elaludt.</p>
				<p>János pipázott folyvást.</p>
				<p>Bizonyos terveket kezdtem megállapitani, melyek szerint e vásott, korhely fickót,
               rendszeretőbb és szorgalmasabbá idomitsam. A pipázásról, lopásról, s a mint a
               kocsissal való beszélgetéséből vettem észre, - hazugságról először is le fogom
               szoktatni. Általában megvolt szivemben a kellő reménység és a hit.</p>
				<p>Az öreg ispány ur fejét - hogy a nap ne érje, betakartam egy tarka zsebkendővel, s az
               én tarisznyámhoz támasztottam, mely eddig a kocsi derékban volt.</p>
				<p>E közben egy másik csézaformával is találkoztunk. Mivel az ispány ur aludt, - most
               mellette maradtam.</p>
				<p>János odaköszönt hozzájok röhögve.</p>
				<p>Azok nevetve robogtak odább.</p>
				<p>- Kik voltak? kérdém a fiut.</p>
				<p>- A csomborosi kasznár bácsi meg az ellenőr.</p>
				<p>Gyönyörü erdőkön vitt keresztül az ut.</p>
				<p>A fehér haju gyertyánfa vékony apró levelével, s a partos ut tulsó oldaláról fölénk
               boruló tölgyfa, sötét zöld lombjaival, kellemes árnyékot vetettek.</p>
				<p>Beljebb az erdőben egy vadgalamb búgása hallatszott, s a patak mellől a harkály
               kalapálása; innen-onnan egy-egy kampós orrú vércse és tollászkodó fakó csóka nézett
               le ránk. A sürüből egy-egy fát tördelő gyerek vagy asszony ütötte ki bámész
               fejét.</p>
				<p>Szerettem volna leszállni, s egy kicsit szaladni a hives árnyékos, gyepes uton.</p>
				<p>Lelkemet kimondhatlan édes érzés fogta el; persze semmit sem sejtettem, mint nem igen
               sejtenek azok, kik nevelői pályára indultak. Boldognak éreztem magam, mint a fütyülő
               madár, megfeledkeztem mindenről, csak akkor tértem magamhoz, midőn az öreg ispány
               kampós botjával hátba lökte a kocsist, s kiáltott.</p>
				<p>- Istvány állj meg. Bemégysz a városba egyenesen, nekem itt a jágernál egy kis dolgom
               van.</p>
				<p>S azzal leszállt, és szó nélkül végig gyalogolt a tengeri földeken.</p>
				<p>János örömmel kapta kezébe a gyeplőt, s szólt, - vidáman tekintve rám - ostorával egy
               pont felé mutatva.</p>
				<p>- A mocsovai torony.</p>
				<p>A lovak csak ugy repültek az acélkemény országuton.</p>
				<p>Beértünk Mocsovába. Különös érzéssel néztem egyik házat a másik után, s a többek közt
               - jól emlékezem rá, arra gondoltam, hogy mikép fogadnak.</p>
				<p>Egy alacsony, rozzant nádas épület előtt állottunk meg.</p>
				<p>- Forduljon kend bátya odább, félre azokkal az edényekkel, - szólt a kocsis a
               fazekasra, ki épen a nagy szent János árnyékában helyezte el cserépedényeit.</p>
				<p>A fazekast megismertem, a mi falunkban is többször árult a vásáron.</p>
				<p>- Jól van no, majd odább farolok, - válaszolt a fazekas, - s mi berobogtunk a szük,
               piciny udvarba.</p>
				<p>Az épület sokkal ócskább kinézésü volt, mint sem képzeltem.</p>
				<p>Egy fekete, szeplős, sovány asszony nézett ki az ablakon, s egy eleven szőke kis
               leány szaladt elénk.</p>
				<p>- János, - szólt a leányka örömmel - s folyvást engemet nézett.</p>
				<p>- Tudod-e ki ez? kérdé János a leányt.</p>
				<p>- Nem.</p>
				<p>A fekete asszony is kijött, s egy másik alacsony kövér asszony is.</p>
				<p>- A nevelő.</p>
				<p>- Kinek a nevelője? kérdé a fekete asszony.</p>
				<p>- Az enyém, - válaszold a fiu.</p>
				<p>- A tied? - kérdé az asszony meghuzva a szót.</p>
				<p>- Az, apám fogadta.</p>
				<p>S a fiu megcsókolta a fekete asszonyt, ki anyja volt.</p>
				<p>Engem bevezettek a cseléd szobába.</p>
				<p>A belső szobából erős heves lárma hallatszott át hozzám. A vitatkozás tárgya -
               azonnal észre lehetett venni - én voltam.</p>
				<p>- Nekem nincs nevelőre szükségem, egy garasunk sincs; vigye vissza az a bolond apád a
               honnan hozta.</p>
				<p>Ez a pont tisztán érthetően kihallatszott.</p>
				<p>Magam voltam odabent egyedül.</p>
				<p>Nem tagadhatom el: különösen hatott rám az egész... Megijedtem a helytől. Hogyan? -
               tevém föl a kérdést magamnak, hogy az eddigi tapasztaltakról számot adjak, - itt nem
               igen jól fogadtak. S kezeimet morzsoltam, mely szokásomból anyám komoly előkelő
               embert jósolt belőlem. Komoly vagyok, az igaz.</p>
				<p>Tisztelt uram, az élet nagy mester, s a bor nagy áldás!...</p>
				<p>Üldögéltem a szobában, s igyekeztem megállapitani a módszert, mely a szülőkkel, s a
               gyermekekkel szemközt a legillőbb s legalkalmasabb lesz. Ez alatt az az alacsony
               kövéres szőke asszony lépett be sárgás arccal, s félelmet kifejező tekintettel.</p>
				<p>Fölkeltem, s egy darabig merően néztünk egymásra.</p>
				<p>- Csak azt akartam mondani kedves ifju ur, - szólt az ajtóra nézve, s gyér szőkés
               haját egy piszkos fehér szinü fejkötőbe szoritva, - hogy, de nem is tudom hogy
               kezdjem.</p>
				<p>Biztattam, hogy szóljon bátran.</p>
				<p>Az asszony leült, s beszélni kezdett.</p>
				<p>- Mibe került, - szólt megtapogatva kabátomat, s ujjaival morzsolgatván, - ez a szép
               szatingló kaput? Szintén ilyen az én fiamé is. Kerékgyártó Pozsonyban, jól megy neki,
               nagyon jól, fizetése fölséges. Tizennyolc esztendős csak. Oh, az én gyermekeim mások,
               mint a bátyáméi, mert az ispány - s hüvelyk ujjaival vállain át az ajtó fele mutatott
               - édes testvérem. Az, - fejével bizonyitólag intett - testvérem. Oda van a szegény,
               hanem ki más az oka, mint ő maga. Máig is forr a vérem mérgiben, ha rá gondolok, hogy
               ezért a szobaleányért - mert a felesége az volt - el tudta hagyni a plébániát. Ifju
               ur! gondolja csak: kivetkezett s eretnek lett.</p>
				<p>Az asszony kacagott gunyosan az ajtóra, mintha az ezuttal a megszegényedett bátyát
               ábrázolná, - s fejét sokáig ide s oda csóválta.</p>
				<p>Nem szóltam, nem kérdeztem semmit; anyám utasitásul adta, hogy ne szóljak, ne
               kutassak semmit, mert azért rendesen megjárja az ember; hanem csak legyek figyelmes
               mindenre.</p>
				<p>Ehhez tartottam tehát magamat. Azonban az asszony folytatta csak hamar.</p>
				<p>- Milyen helyünk volt ott? Itt? édes istenem, nincs itt uram a megevő falatunk se.
               Roszul megy, nagyon roszul. Pedig szeretné ám szegény bátyám adni az urat, vendégeket
               hivni, ispánnak tartani magát, holott csak micsoda? Micsoda?</p>
				<p>- Vasas ispány.</p>
				<p>- Mi az? kérdém.</p>
				<p>- Vasas ispány? hogy kérem alássan a vasas ispány micsoda? Az olyan ispány, a kire
               nem biznak semmi jövedelmet hajtó dolgot. Ma pallér, holnap kancellista, birkausztató
               - sok semmi.</p>
				<p>Gondoltam hogy itt nem valami jó helyem lesz.</p>
				<p>- Ah ni! hallja?</p>
				<p>- Mi az?</p>
				<p>- Verekesznek, nyilván az asszony porolja a gyerekeket. De igy megy ám az egész nap.
               Csunya állat, szegény élet!</p>
				<p>Oda hajolt hozzám, s fülembe sugta, hogy haza mehetek, nem kell nevelő.</p>
				<p>Nem szóltam. Az asszony azt hitte, hogy az urra várok, s kijelentette, hogy abban
               épen ne bizzam; s utasitásokat adott, hogy melyik a legközelebbi ut - a szőlőkön
               keresztül, a Krisztus urunk mellett be a rétnek, végig a patak mentén Horgosnak, a
               majosi puszta irányában. Nem tévedhetni el, a barkói hegyek mindjárt meglátszanak a
               mint Mocsováról kiérek, s csak azoknak tartsak folyvást. Ajánlotta, hogy egy kicsit
               elkisér.</p>
				<p>Megköszöntem s kijelentettem, hogy alkalmasint a ház előtt áruló gölöncsérrel fogok
               elutazni, mivel az hihetőleg a mi vásárunkra készül. Örvendett, s maga kijött velem
               az emberrel beszélni. Megegyeztünk s estefelé már kivül voltam Mocsován. Valami
               utszéli korcsmában háltunk meg, s csak másnap délre érhettem haza.</p>
				<p>Anyám s testvéreim épen ebédnél ültek.</p>
				<p>Anyám annyira megijedt, hogy villáját, melyre kedvenc ételem a darázs-táska volt
               szurva: letette és sirva fakadt.</p>
				<p>Öcsém nagy örömmel ugrott nyakamba, s rögtön elujságolta, hogy az öreg erdőben
               felséges gubacs helyet tud, s a zsidó a portékát drágán veszi. Hugom hamarjában
               rendes helyemre tányért tett, kivette a legszebb darabot, s igen örült, hogy a
               legjobbkor érkeztem.</p>
				<p>Nehány perc mulva, elfeledtünk mindent, s édes anyám s mi mindannyian megelégedéssel
               keltünk fel az asztal mellől.</p>
				<p>Anyám azóta visszatért a tót bibliához, s azon szerencsét, mely következő nevelői
               állomásom által ért: egyenesen ez ősi ereklyéjének tulajdonitja. Első nevelői
               statiómról azonban egyáltalában sohasem szólt senkinek.</p>
				<p>Ma, körülbelől húsz esztendeje, hogy az öreg vasas ispány olyan hamisul rászedett: de
               azért ezt a poharat - megengedi tisztelt uram, hogy kiüritsem - szivesen köszönteném
               az ő egésségére.</p>
				<p>Tisztelt uram épen nevelőnek készül: jó lesz a véletlenre is elkészülni.</p>
				<p>Még ezt a poharat: Isten éltessen bennünket!</p>
			</div>
			<div type="chapter">
				<head>
               Szegény ördögök.
            </head>
				<milestone n="1" unit="startSubChapter"/>
				<p rend="head">I. Két inséges család.</p>
				<p>Nem tudom, hogy a gyékényi előljáróság, mikor elhatározta, hogy a faluházának
                  rozzant horpadtas fedele megreparáltassék, vajon arra gondolt-e, hogy azokon az
                  egymásra halmozott fenyőfaszálakon egyszerre annyi lesz a sok nyomorult éhenhaló,
                  mint hideg őszi alkonyatkor torony ablakában a varju? Ezt a kérdést nyilt
                  kérdésnek hagyom, hanem ez már valóságos tény, hogy 18**-ban akkora éhség volt,
                  hogy ha az Ajtóváry uraságnak tiz annyi burgonyája terem is, mint a fölebb való
                  esztendőkben, meg tizszer olyan jó: annak a mindenünnen összegyülekezett temérdek
                  embernek még se lett volna elég.</p>
				<p>A széles fekete táblát, - mely eddig rendesen a faluházának udvarra néző oldalán
                  lógott, - most kivitték a kapu elé, felszögezték egy jó magas karóra, hogy még
                  messziről megláthassa mindenki.</p>
				<p>A ki tudott olvasni - elolvashatta, mert ez volt rá irva világos öreg
                  betükkel:</p>
				<p>„Tudni való:</p>
				<p>„Ha valakinek szüksége volna élelemre vagy hajlékra: e végből jelentse magát a
                  helység házánál. A kik ezen vármegyéből valók, és azt irással be is tudják
                  bizonyitani - azokra különösebb gond fordittatik, nem záratván ki egyébként senki
                  is a segedelemből.”</p>
				<p>A kisbirók, öregbiró, előljárók s mindenek felett a helység nótáriusa
                  eltagadhatlan erélyt fejtettek ki a szegénység érdekében, bár más oldalról azt sem
                  lehetne tagadni, hogy e közegei az akkori igazság-, különösebben pedig
                  segedelemszolgáltatásnak magukról sem feledkeztek meg soha, - egy kis burgonyát,
                  buzát, lisztet, kenyeret, hust mindig sikerült félre tenniük; azért kaptak az
                  éhezők is - ők meg épen nem károsodtak. Ajtóváry uraság granariuma meglehetősen
                  tele volt, s e nagy derék épület kulcsa most mindig ott feküdt a birák szeme előtt
                  a faluháza asztalán. Némely előljáróról akkorában azon általános vélemény kezdett
                  elterjedni, mintha ők nem bánnák, ha e szomoru esztendő valamivel gyakrabban is
                  előfordulna.</p>
				<p>A helység házánál az asztalfőn kissé hátravetett nyakkal ül a jegyző, mint olyan
                  ember, ki már egy kicsit inkább messziről lát, mint közelről; gömbölyü rövides
                  ujjai közt erősen tartja a tollat, s néz merően az előtte állóra. A birák nem mind
                  néznek merően, egyszerü parasztember átallaná azt; egyébiránt az a piszkos,
                  rongyos jövevény, ki ott feketés vastag tenyerével az előtte álló székbe
                  kapaszkodva félig áll, félig ül: részeges mesterember forma ruhájában egészen más
                  egyébre számol most, mint holmi figyelmes megtekintésre.</p>
				<p>- Az bizony ugy van - az egész helység koldulni ment - mondá az idegen, s erős
                  hövelyk- és mutató-ujjával egyet pödöritett a szalmaszéken, s mivel ez neki
                  tetszett: megpróbálta visszafelé is.</p>
				<p>- Aztán az urak is? kérdé előre nyujtott nyakkal egy sovány képü fiatalos kiváncsi
                  előljáró.</p>
				<p>- Már hogy gondol kelmed, István öcsém, olyat! - utasitá rendre az öregbiró a
                  meggondolatlan tanácsbélit.</p>
				<p>- Mit tetszett kérdeni? - tudakolá szórakozott figyelmetlenséggel a jövevény,
                  egyre forgatván a széket.</p>
				<p>- Hogy az urak is elmentek volna-e koldulni? - adá elő még egyszer maga az öreg
                  biró a meggondolatlan fiatalos előljáró kérdését - s most ő is eldisputálhatlan
                  birói komolysággal várta a feleletet.</p>
				<p>- Az urak? - - válaszolt a kérdezett egy kis gondolkozás után - biz elmentek ott
                  azok is. A kasznár okos ember volt, mert aratás után fölkerekedett egész
                  familiájával s elment valamerre; a többi aztán elhuzódott ki ide, ki oda jó
                  idején: hanem a belső embereknek legroszabb dolguk volt. Mi ott maradtunk,
                  helytálltunk az utolsó pillanatig, - s mikor már a föld népe mindenből kiélt
                  bennünket, én utolsó falat kenyeremet is kivettem feleségem, gyerekeim s a magam
                  szájából, s az éhezőknek adtam: átmentem a plébános urhoz, hogy mondom mit
                  csináljak. A plébános úr már akkorra jóhelyre tett szert - behuzódott a szomszéd
                  páli klastromba - most én hova legyek? hat gyerek apja, feleségestül - aztán nincs
                  egy betevő falat, egy krajcár, ruhánk csupa rongy - s föllebbentette foltos fekete
                  kabátját, mely alól valami sárgás szinü még szomorubb mellény kandikált elő.
                  Behivjam a feleségemet - folytatá - s gyerekeimet? mind ott künn vannak szegények
                  az atyafiak temploma előtt. Gondoltam, már az ilyen belső embernek csak a templom
                  körül a helye, azzal a csőcselék piszkos néppel össze csak nem keveredhetünk.</p>
				<p>Az előljárók közül némelyik az utóbbi szavakra valamelyest morgolódott, mivel a
                  kemény kifejezésekben hihetőleg a demokratikus eszmék megsértését látta.</p>
				<p>A jegyző szükségesnek vélte kérdést intézni.</p>
				<p>- Hát az irományai, domine, kéznél vannak-e?</p>
				<p>- Kóttáim, énekes könyveim mind itt vannak.</p>
				<p>- Micsoda kótták? - tudakolá a jegyző.</p>
				<p>- Hát hiszen én a pimpósi mester vagyok. Tetszik ismerni a tekintetes Sajgó Antal
                  urat? az én feleségem annak édes testvére.</p>
				<p>- A Sajgót - - jegyzé meg a biró - nem lakik az már itt angyalom, elpusztultak
                  innen még a mult tavaszon.</p>
				<p>- Lehetetlen - tudakozódék nem egész őszinteséggel a pimpósi mester ur - ejnye
                  ejnye, hm, hm!</p>
				<p>- El azok mind - nyilatkozék nagy hangon a fölebbi kiváncsi előljáró - a mijük
                  volt: megették, itták - máig is adósaim.</p>
				<p>- No szegény anyjukom! te meghalsz bánatodban, ha ezt megtudod - s a mester
                  összecsapta tenyereit, hogy akkorát csattanhassanak, mind két cintányér.</p>
				<p>A jegyző okos ember volt, a mit észre vett, hamar észrevette. Azt hiszem, a mester
                  csodálkozó vallomását igen egynek tarthatta a hazugsággal, azért is köröm közé
                  fogta a tollat, s a kérdésekhez látott.</p>
				<p>- Domine, mi neve?</p>
				<p>- Takli János.</p>
				<p>- Foglalkozása?</p>
				<p>- Tizenöt éven keresztül pimpósi mester, s mióta az orgona a templomban áll -
                  -</p>
				<p>- Felesége neve? - kérdezé tovább gyorsan a jegyző, - a fő hivatalos pontokat
                  tartván szeme előtt.</p>
				<p>- Született Kinger Zsuzsánna, most Takli Jánosné.</p>
				<p>- Hány gyermeke van?</p>
				<p>- Hat. -</p>
				<p>- Hat - irá sebesen a jegyző, nem várva bővebb magyarázatot.</p>
				<p>- Igenis hat de idővel hét, ha az úr isten szerencsésen megsegiti feleségemet.</p>
				<p>Mivel a formuláréban nem volt feltéve, hogy a gyermekek nevét is meg kell kérdeni:
                  ezuttal a jegyző ur e tárgyat illetőleg tökéletes bizonytalanságban maradt.</p>
				<p>Tolla hegyét oda csapkodta a nagy fekete kalamárishoz, - ismét merően nézett s az
                  öreg biró felé fordult.</p>
				<p>- Mennyi segedelem osztassák ki Takli János ur családja részére?</p>
				<p>Mig e pontban az előljáróság végleges határozatot mondhatott volna, a pimpósi
                  mesternek utasitásul adatott, hogy addig akár tekintené meg családját.</p>
				<p>Takli János ur megrázta széles hajas fejét, a sarokba támasztott kampós botot
                  markába vette - s erős tisztelet nélküli hangon kérdé - hogy mikor jőjjön
                  vissza.</p>
				<p>- Majd ha hivatni fogjuk - válaszolá röviden hivatalos tekintélylyel a jegyző - s
                  a pimpósi mester ment családjához, legalább az előljáróság ezen nézetben
                  lehetett.</p>
				<p>Azonban Takli János ur a helyett, hogy a templom felé tartott volna: közelebbnek
                  gondolá a falu háza előtti kis közön észrevétlen fölsuhanni a mészárszék mellett s
                  beülni egy kicsit a szomszéd bormérő helyiségbe.</p>
				<p>Hanem egyszerre csak mint a nyil suhant utána három mezitlábos gyerek, a kik a
                  papát már rég lesték a faluháza előtti vastag akácfák mellől, s épen nem
                  látszottak valami nagyon aggódni a miatt, hogy édes anyjuk mit csinál addig a
                  gyalog kocsival s a rajta sirdogáló három éhes aprósággal.</p>
				<p>- Papa! - hová megy? kérdé a mester mellett ügető három kamasz olyan ábrázattal,
                  melyen világos jelekkel ki volt fejezve azon erős kivánság: de abból mi is
                  kapunk!</p>
				<p>- Takarodtok mindjárt vissza, szemtelen gaz fickók, - mit háborgatjátok az embert?
                  nem elég, hogy most is értetek fárasztom magamat - né! s a hosszu kampós bottal
                  közéjök vágott.</p>
				<p>Valamivel hátrább maradtak, hanem azért ügettek folyvást, mintha biztosan tudták
                  volna, hogy a korcsmában jó fris zsemlye van.</p>
				<p>Takli úr, mikor már csak nehány lépésre lehetett a korcsma ajtajához - kemény
                  mogorva képpel megállott, botját maga elé bökte s egész apai méltósággal
                  kiáltá:</p>
				<p>- Elmentek, azt mondom, most mindjárt, aztán tüstént a kocsi mellé; a bal
                  istrángot jól meg kell kötni, mert indulunk. Egy, kettő - -</p>
				<p>A gyermekek maradtak és vigyorogtak.</p>
				<p>- De most mindjárt ám! kiáltott ujból erős metsző hangon az apa s a
                  legmakacsabbnak feje felé suhintott.</p>
				<p>A kamasz elugrott félre, s nagyot röhögött.</p>
				<p>- Adjon hát egy zsemlyét -</p>
				<p>- Nekem is! - követelé a többi hasonló joggal.</p>
				<p>- Nesztek, kell-e zsemle, adok én nektek zsemlét mindjárt, akasztófáravalói!</p>
				<p>Takli úr a gyermekek után iramodott. - Azok rohantak le a völgybe, mint
                  meglóditott kerék, s mire vissza mertek tekinteni: akkorra már a papa benn ült a
                  korcsmában.</p>
				<p>Hanem a gyerekek lassankint oda sompolyogtak az ablak alá, egyik-másik be is
                  kukkantott, s épen nem ijedt meg, ha apja - ki egy vörös borral telt üveg előtt
                  pihent, - a nagy bottal néha felé talált inteni.</p>
				<p>Mikor a mester úr már ivott annyit, a mennyit a zsebje engedett: a kampós botnak
                  megint lett dolga.</p>
				<p>- Jön a papa - kiáltának a gyermekek, s mivel már úgy sem lehetett reményleni
                  semmit: rohanva futottak a kocsihoz, s hogy egyszersmind a hibát is helyrehozzák:
                  oda állottak az istráng mellé.</p>
				<p>Egy kis félóra mulva a papa is megérkezett valami kisbiró-féle emberrel. A két
                  öregebb fiu, kik közül a nagyobbik 15 éves lehetett, a kisebbik egy évvel ifjabb:
                  nyakába kapta a hámot, s a jármü szép csendesen megindult a kijelölt irányban.</p>
				<p>Mikor a bámész csoportot elhagyták, akkor az öregek is tevékeny részt vettek a
                  teherszállitásban.</p>
				<p>Alig telhetett belé egy jó óra, hogy a pimpósi mester, az előljáróság elől kivánt
                  segedelemmel távozott: mikor a falu háza ajtaján valaki csendesen kezdett
                  kopogtatni.</p>
				<p>A birák közül valamelyik odakiáltott hogy:</p>
				<p>- Lehet!</p>
				<p>Alacsony kisded termetü vöröses szőke uri ember jelent meg egy kövér ép egészséges
                  deli asszonysággal. A férfi negyven év körül járhatott, vékony hosszukás finom
                  arcára rá volt nyomva a betegség; fonnyadt urias ujjaival sárgás vörösbe játszó
                  szakállát simogatta, szeliden mosolygott, alázatossággal hajtogatta magát miközben
                  egyet-egyet gombolt kopottas, de tiszta kékszinü kabátján, s igen-igen
                  tiszteletadó hangon szólt:</p>
				<p>- Esedezem alázatosan a birákurak s a nagyon tisztelt tekintetes főjegyző
                  (aljegyző nem is volt) úr előtt, én Györfifalvi Győri József vagyok, a
                  nagyméltóságu Tehery grófoknak, Vármelléke örökös urainak e szomoru időben
                  tisztelettel resignálni kénytelenitett ispánja - s itt tiszteletteljesen az
                  asszonyságra mutatván - van szerencsém bemutatni kedves nőmet, a nagyméltóságu
                  idősb Tehery Péter grófné keresztleányát. A nyomasztó inség uraim, bennünket is
                  elüldözött szerette fészkünkről, elvette tőlünk táplálékunkat, el hajlékunkat,
                  miképen el annyi sok más becsületes tisztes családokét; a nagy szükség faluról
                  falura kerget bennünket, mint utra dobott száraz könnyü kórót a kegyetlen mord
                  őszi szél.</p>
				<p>Itt a kisded férfiu elkezdett erősen köhögni, horpadt melle még jobban beesett;
                  előbb nyakát, homlokát, majd titkon mellét is tapogatta - s mosolygva fordult
                  nejéhez.</p>
				<p>- Ez a pokolra való hurut édesem (nem akarta hinni, hogy szárazbetegség), majd
                  elmulik ugy-e angyalom, csak egy kis herbatheát vehessek. Úgy-e nem köhögtem
                  nagyon? Nem, most épen nem. S a birák felé tekintett, - szelid könyörgő
                  arccal.</p>
				<p>- Igen! mi is bujdosunk, mint annyi ezerek, de hallva - mert hiszen e leirhatatlan
                  kegyesség hire hova el nem terjed - mondom, hallva nagyságos, tekintetes, nemes
                  vitézlő, több tettes nemes vármegyék táblabirájának - nagyságos Ajtóváry Kristóf
                  úr de eadem, irgalmas, a szegényeken, szükölködőkön szánakozó szivének jóságát:
                  fölkerestük mi is az irgalomnak e dicső, hervadhatlan völgyét, hogy az áldások e
                  kifogyhatatlan dús forrásából mi is éhezők, szükölködők, megenyhittetnénk. Igenis!
                  mert... s a jámbor egészen neki hevült kisded férfiu görcsös köhögésbe esett,
                  szemei forró könyekben törtek ki, úgy, hogy a birák is majd szintén sirva
                  fakadtak.</p>
				<p>A jegyző úr - szintén hajlandó lévén az elérzékenyedésre - már nyughatatlankodott,
                  s aggodalommal várta a dolog kimenetelét.</p>
				<p>Nézte a formuláris kérdéseket s az elsőt föl is tette.</p>
				<p>- Az ispán urnak vannak irományai?</p>
				<p>- Óh igenis! óh kérem, tökéletesen rendben vannak. Édes angyalkám - szólt a lehető
                  édesen feleségéhez - úgy-e lész oly szives, előkeresed a börönd kulcsát, hogy az
                  irományokat, dokumentumokat, mind sorozat szerint előterjeszthessem - addig is ha
                  méltóztatnának ezeket itt - -</p>
				<p>- Igenis - vágott szavába a jegyző - jól leszen.</p>
				<p>- Úgy úgy, igenis - s a kisded férfiu lehetőleg iparkodott e kegyért nyájasan
                  mosolyogni, módos lépésekben a jegyző úr felé közeledett, s egyszersmind a bírákat
                  is barátságos leereszkedéssel üdvözlé.</p>
				<p>A jegyző átvette az irományokat, az ispán úr felnyitotta a kis kézi bőrtáskát,
                  melyet böröndnek nevezett; az összecsomagolt documentumokat sorban kirakosgatta,
                  s egyenként kihajtogatván s ujjahegyével róluk a port pontosan leveregetvén: -
                  szépen, szabályosan a birák elé terjeszté, s várta mosolygva a kedvező hatást.</p>
				<p>Észrevette, hogy a szobában egy kis öt éves fiucska mászkál a papirhalmazok
                  között. Éles elméje azonnal kitalálta, hogy az a jegyző úré, azért is felé ment,
                  nyájasan rámosolygott, szintelen kék ajkait kedveskedő csókra erőltette, s mig
                  egyfelől a birák arcáról leste az elismerő kitörő hatást: lassan a fiucskához
                  billegett, lehajolt hozzá, kövér képecskéjét megsimogatta, s száz meg százféle
                  kérdést tett neki, s mindezt susogva, nehogy a birákat megzavarja valamikép.</p>
				<p>- Ezek az irományok itt mind rendben vannak - véleményezé a jegyző - itt azonnal
                  segithetünk.</p>
				<p>- Óh igenis! én teljes életemben a legpontosabb emberek egyike voltam, az
                  igyekeztem lenni; irásom felséges szép van, s ha a nagyra tisztelt jegyző urnak -
                  (ugyanekkor a birákat sem feledé el egy tiszteletteljes tekintettel üdvözölni) -
                  valamikor használhatnék: örvendező szivvel ajánlanám föl szolgálataimat.</p>
				<p>- De az ispán úr benyujtott folyamodványában lakást kér - azzal nem tudom, hogy
                  szolgálhatunk, - lakásunk már épen nincs - szólt a jegyző aggódó tekintettel
                  mérve a kérdett férfiut s bámuló deli feleségét.</p>
				<p>- Volna bizony - jegyzé meg jó szivüen az öregbiró - ott van a jáger-ház.</p>
				<p>- Ott ám, de ott csak egy szoba van - tevé hozzá észrevételét sebes hadaró
                  beszéddel egy hosszu haju előljáró.</p>
				<p>- De mekkora! - ismétlé a biró úr - abban bizony szükségből két familia is elfér.
                  Felét odaadjuk ehol az ispán urnak, a fele meg azoké a másikaké.</p>
				<p>- A Takliéké - segité ki a birót a föntebbi előljáró.</p>
				<p>- Úgy! azoké lesz.</p>
				<p>A birák s a jegyző összenéztek.</p>
				<p>- Oh én igen meg fogom köszönni - szólt hálálkodva az ispán ur - ugy is csak
                  ketten vagyunk kedves nőmmel, nekünk egy félszoba is elegendő lesz, különben is
                  pár hétre kell talán, s akkor forró köszönettel fogjuk átszolgáltatni.</p>
				<p>Az egyezség hamar megesett. Győry József ispán ur mellé embert rendeltek, s
                  megindultak sietve a jáger-ház felé.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II. Első ebéd a jáger-házban.</p>
				<p>A jágerház itt van.</p>
				<p>Hogy e széles, idomtalan, rongyos, elhagyatott vén épület nevét honnan vette, azt
                  épen nem lehetne megmondani - csak úgy hivják. Sok dolog van, a mit a legokosabb
                  agy sem fejthet meg: ezek közé tartozik e névkérdés megoldása is.</p>
				<p>Annyi kétségbevonhatlanul áll, hogy a Takli-családra nézve ennél alkalmasabb
                  helyet nem lehetett volna kijelölni. Mellette szőlők; távolabb egy kis erdő, -
                  amodább szérüskertek; de közel hozzá semmi.</p>
				<p>Itt egy számos tagból álló eleven család teljes függetlenségben érezhette magát,
                  mivelhogy érezte is.</p>
				<p>Takli János úr - a mint megérkeztek, s a kisbiró eltávozott, nehéz s zsiros
                  kalapját egy szemébe tünt faszegre akasztotta; megállott, tömött, izzadt fekete
                  hajába markolt, szétnézett, s gondolt valamit. E valamiben különösen benne
                  foglaltattak a szőlők.</p>
				<p>Az időjárás épen september elején volt. - Te Pista, meg te Jóska - tört ki a
                  mester, biztos helyen tudván gondolatainak fonalát - elszaladtok mindjárt oda abba
                  az erdőbe a -; hoztok egy kis fát, visszafelé a szőlők mellett jöhettek el; meg
                  kell nézni hogy volna-e már egy kis jó krumpli. Hanem azt mondom okosan. Egy,
                  kettő. - -</p>
				<p>Pista - a második fiu volt, nem az iskolában, csak itt; fekete gömbölyü fejü mint
                  az apja, elég kicsiny tompa orral, de széles szájjal s nagy, fekete villogó
                  szemekkel. Ruházata (hálátlan munka leirni, mert csak olyan rongyos, mint egy más
                  szegény vásott fickóé) szürkés - a bicsakok s efféle házi szerszámoktól
                  kidudorodott zsebü mellényből s egy tányérszélességü ugynevezett zsidósapkából
                  állott.</p>
				<p>Jóska sorozat szerint mindjárt utána következett. Azt hiszem, tiz éves volt, bár
                  erősen kifejlett arcából, ravasz, mélyen fekvő szemeiből, nagy, - könnyen nyiló
                  tág orrlyukaiból szintelen, kék, vékonyas ajkaiból biztosan ki tudnék olvasni 14,
                  - sőt 15 évet is. Ruházata sokban megegyezett a bátyjáéval, - azon különbséggel,
                  hogy rajta most mellény nem volt; kését, gombjait apró-cseprő lopott csecsebecséit
                  inge bögyében tartotta.</p>
				<p>A mint apjuk az egy-kettőt elkiáltá: rögtön felfogták lábravalójuk alját, bele
                  akasztották csipőjükbe - s rohantak vigan, boldogan mint a szél - bár egy kicsit
                  nem tagadhatni - éhesen.</p>
				<p>Az otthon maradtak hasonlókép hozzá láttak a munkához.</p>
				<p>Takliné asszonyság - oh istenem! hogy ne szólnék róla valamit! hisz ő olyan jó,
                  szelid, alázatos, bár egy kicsit néha mérges, sáppadt arcu nő volt - mint annyi
                  sok szegény törődött, - a nyomoruságtól megviselt édes anya, kinek lomha,
                  részeges, erős, egészséges férje, és sok engedetlen hazug csavargó gyereke van.
                  Termete igen könnyen mondható görbeségre hajlandónak; vállai csontosak, de nem
                  erősek, karjai hosszuk, de igen vékonyak; azok a kék erek, melyek egy egy
                  egészséges fehér finom bőrü női karban olyan szépek lehetnek: nála a sok munka
                  miatt megcsomósodtak, majdnem megfeketedtek; ujjai soványok, de a vékony karhoz
                  mérve mégis vastagok. Ruházatja igen szegényes, foltos: azért én részemről mégis
                  édes örömest nézek reá. Róla azok az asszonyok jutnak eszembe, kik a tökéletes
                  boldogságot is megérdemlenék.</p>
				<p>Takliné asszonyság tehát először is behordta az ágynemüt, a kicsi Marikának jó
                  helyet csinált, elaltatta; Károlykának keresett egy kis kenyeret, a csöndes szelid
                  Mátét oda rendelte a kis leány mellé vigyázónak - a többit pedig dologhoz
                  kergette.</p>
				<p>A szoba igazán jó nagy volt, úgy hogy mikor beléptek, a fiuk nagyot röhögtek, s
                  hosszukat ugrottak.</p>
				<p>- Jajjaj! rikoltottak tele kedvből és csodálkozásból - mekkora, milyen hangos ni!
                  ha hi huhu hehe. Ezzel egyik-másik pajkosabb a másik hátára csapott s vihogva
                  szaladt a kerítésnélküli udvarra.</p>
				<p>Az apa kigombolta mellényét, azt a szellős szobában egy kicsit meglebegtette,
                  azután fontos szemmértéket vett a pimpósi szentegyházról s körülbelől oda
                  nyilatkozott, hogy ez az itteni helyiség vagyon akkora forma.</p>
				<p>Felesége ez alatt figyelmesen megnézett minden sarkot, oldalt; fejében fölvetette,
                  hogy hova melyik butor jó, mi hova illik inkább, hogy mégis legyen az egésznek
                  valami megállható kinézése.</p>
				<p>Az egyik oldalra végig szegeket vertek, azokra ráaggattak minden aggathatót,
                  szitát, kosarat, tésztagyúró-deszkát s edényeket. Ilyen nagy szoba s kevés butor
                  mellett még a konyha illő berendezésére is - Takliné épen nem igen
                  gondolhatott.</p>
				<p>- Nyanya! - futott be remegve a kenyeret rágó kis fiu.</p>
				<p>- No! rivalt rá az apa - s nagyokat ütött egy szegre, mely sehogysem akart
                  bemenni.</p>
				<p>- Mi az, angyalom? - csititá édes anyja - végig simogatván a kis félénknek szőke
                  sárgás fürtöcskéit.</p>
				<p>- Szerencsés jó napot kivánok!</p>
				<p>Takli úr épen szerencsésen beütötte a szeget, s oda fordulhatott a jövevény
                  felé.</p>
				<p>- Szerencsés jó napot - szólt ujra az érkezett - én a falu embere vagyok.</p>
				<p>- Hohó - ugrott elő mellőle egy kis ember - ni, jó is volna! s csontnyelü botjával
                  szitát, deszkát, leszórt a szegekről. Ez az oldal az enyém, a déli oldalt én
                  választottam, a jegyző úr azt nekem adta. Maguk egészséges emberek, meglehetnek az
                  éjszaki részen is. Csakhamar oda kell hordani mindent - s kezével, botjával,
                  lábával hadonászott.</p>
				<p>- Micsoda! hm! ugyan úgy-e? hát aztán ki az úr, hogy becsületes ember házában igy
                  mer szemtelenkedni? tudja-e, hogy én innen tüstént kibotolom magát - s csakugyan
                  botja után is nézett.</p>
				<p>- Azt meg ne merje próbálni - szólt meghökkenve s a falu embere mellé igazodva a
                  kis úr - mert a vármegye tömlöcébe csukatom.</p>
				<p>- Kit? engemet? tudja-e, hogy kivel beszél? még hogy engemet csukat be, egy
                  mestert, egy egyházi embert! - s széles mellét egészen oda feszitette a vendég
                  elé.</p>
				<p>Takli urnak a lehetőleg előre tolt balválla s hátra tett jobb ökle átalában semmi
                  jót sem látszottak igérni.</p>
				<p>- Micsoda mestert? kérdé alantabb és szelidebb hangon a déli oldalt követelő.</p>
				<p>- A pimpósi mestert.</p>
				<p>A kis ember ajkán egy ravasz mosoly futott végig, apró zöldes szemei kinyiltak - s
                  nyájasan lépett előre.</p>
				<p>- Hát barátom uram a pimpósi mester volna, a hires énekes?</p>
				<p>Takli úr ezt nem várta, de azért válaszolt rögtön.</p>
				<p>- Az. Igenis én vagyok.</p>
				<p>Azután tisztességes állásba tette magát, lötyögő mellényén hamarjában egy lyukat
                  begombolt, vastag fejét fölemelte, torkán egyet köszörült, egy-két szép halotti
                  ének „A keservek áriájából” eszébe jutott, s büszkén tekintett előtte mosolygó
                  uri kinézésü ellenfelére.</p>
				<p>- Engedje kezét megráznom.</p>
				<p>Az édes gyönyörtől meghatott mester odanyujtotta.</p>
				<p>- Ez aztán valódi öröm rám nézve, hogy az isteni gondviselés ily derék férfiuval
                  helyezett egy fedél alá. Jőjjön csak édes barátom - szólt mosolyogva a falu
                  emberéhez - segitsen csak édesem ezeket a butordarabokat innen ama tulsó tisztás
                  oldalra helyezni el. Óh hisz igy rögtön rendben leszünk. Bemutatom itt kedves
                  barátom uraméknak szeretett nőmet, idősb gróf Tehery Péterné ő méltósága igen
                  kegyelt gyámleányát. Mi különben csak pár hetet töltünk e vidéken, mig az uradalom
                  ügyei ily valóban zavaros szomoru időben rendbe jöhetnek. Úgy úgy édes barátom -
                  biztatá a falu emberét, kivel együtt elég szép igyekezettel hányták odább a bámuló
                  meglepett Takli-család ringye-rongyait - igen, mi csak nehány napig, szóval nagyon
                  bizonytalan kevés ideig szándékozunk itt maradni. Csak ketten vagyunk szeretett
                  nőmmel, azért butort is csak annyit hoztunk magunkkal, a mennyi épen szükséges, a
                  többit biztos helyen hagytuk depositumban. Van egy kis igen-igen kedves kutyánk,
                  valódi indus faj, ő méltósága nevelése, - névnapi prezent, de igazán kedves kis
                  okos teremtés. (A kis fekete kopasz kutya lassankint kidugta tömpe orru fejét az
                  asszonyság nagy kendőjéből.) Óh ez valódi kincs, boldogság. Igy ni, most már mi is
                  elhelyezkedhetünk. Lássa édes barátom uram, müvelt emberek között bármi akadály is
                  milyen könnyen elhárul.</p>
				<p>Győry Józsefné magas, jól telt barna arcu, sürü fekete szemöldökü asszony volt;
                  szemei ha akarta: jól égtek - s Takli úr bebizonyithatná, hogy ezek jól égtek most
                  is, nagyon jól.</p>
				<p>Takli úr maga kész volt segiteni, s igy az uj család beköltözése könnyen
                  megtörtént.</p>
				<p>A szegény mesterné szivén rögtön átnyilallott valami; nem szólt, nem is igen
                  nézett se az emberre, se az asszonyra, az ő beteges, szomoru, megtört fényü kékes
                  apró szemei, hamar meg tudták látni mindazokat, a miktől egy hű nő félni
                  szokott.</p>
				<p>A mester durva arca kiderült, formátlan nagy sötét szemei vad tüzben égtek, izmos
                  vállait kiegyenesitette, s kemény kevély lépésekben járt fölebb s alább.</p>
				<p>Elgondolkozott.</p>
				<p>- Ni ni! - szólt barátságos hangon a szorgalmasan rakoskodó laktárshoz, kinek (a
                  mint kibeszélte s kiköhögte magát s a déli oldalt szerencsésen beruházta) vidor
                  behizelgő modora egyszerre komor szótalanságba csapott át - hát én még jól
                  fölvéve, nem is tudom ám, hogy barátom uramat, hogy is hivják, s hogy miként is
                  tiszteljem?</p>
				<p>- Engemet édes mester úr? Én Györfifalvi Győry József gazdatiszt vagyok a palánki
                  uradalomból - s szótlanul rakosgatott tovább.</p>
				<p>A mester megint gondolkozott. Ezt a nevet nem hallotta soha, valamint azt az
                  uradalmat sem, legalább hamarjában nem tudott rá emlékezni.</p>
				<p>- S honnan ismer engem barátom uram?</p>
				<p>- Tudja mester úr - igazitá ki az ispán a barátom uram szót - úgy néha keresztül
                  kellett hajtatnom Pimpóson, s - - (itt hozzá fogott ujból a köhögéshez, köhögött
                  erősen, s különben is kisded sovány termete e szomoru cselekmény alatt
                  szánalomraméltó görbülést vett.) Nem, most nem beszélhetek - szólt később ismét -
                  nem, most nem szabad sokat beszélnem. Egyátalában kevés beszédü vagyok. Édes
                  angyalom - fordult nejéhez - jőjj csak, ez az asztal itt épen legalkalmasabb lesz;
                  itt lesz mindjárt a nyoszolya, ott a fogas; nézd ez a trombita, hogy illik
                  ide.</p>
				<p>S a trombitát levette azonnal, zsebkendőjével megtörülgette, megrázogatta, egy pár
                  hangot beleszalajtott, s dolgozott tovább. Majd aggodalmasan s figyelmesen nézett
                  végig szép termetü feleségén, s mindenkép azon volt, hogy értésére adja szándékát.
                  E szándék nem tartalmazott mást, mint azon erős óhajtást, mely szerint kivánatos
                  volna, ha e csőcselék néppel minden érintkezést megszakitanának.</p>
				<p>A mester úr kellemetlenül érezhette magát a hideg válasz miatt, mert kiment s
                  utközben vastag erős és széles lábaival nem átallott egy pár Győry-féle mobiliát
                  félre lökni.</p>
				<p>Győry úr oda fordult; a butordarabokat fölemelte, haragos képet vágott s szivéből
                  örvendett, hogy ez az otromba mester oly pimaszul viselte magát.</p>
				<p>A gyerekek megérkeztek.</p>
				<p>Csatakos, piszkos volt mind a kettő, de jó kedvü, vidám, megelégedett, boldog.</p>
				<p>- Hát a te sapkád hol van? - orditott a kisebbikre apjuk - s közben elégedett
                  képpel szemlélte a megrakott ingbegyet.</p>
				<p>Pista ravasz pillantást vetett öcscsére, melyből világosan kilátszott azon
                  ajánlat: hogy Jóska mit adsz, ha meg nem mondom, hogy elvették, s azonfelül rá a
                  német még jól meg is táncoltatott.</p>
				<p>Jóska felelet helyett kiszedte inge begyéből a krumplikat, s egyet-egyet a
                  nagyobbak közül vigyorgó képpel mutogatott, melynek egyszersmind célja lett volna
                  az apa figyelmét kijátszani vagy elforditani.</p>
				<p>- Tüzet kell rakni hamar - látom, látom. Hát te Pista semmit sem hoztál?</p>
				<p>- Én - válaszolt a fiu - hát ez mi? kérdé büszkeséggel arra a rakás burgonyára
                  mutatva, mely majd leszakasztotta inge begyét.</p>
				<p>Azt hiszem, meg lehet szokni mindent, s a többek közt épen nem a legnehezebben
                  azt, hogy a tolvaj a lopásban semmi feltünőt ne találjon.</p>
				<p>Legalább a Takli-család egészen oly sürgölődéssel, vidám gonddal tisztogatta a
                  lopott burgonyát, s tüzelte a lopott rőzsét: mintha az mind a legrendesebb
                  keresmény lett volna.</p>
				<p>Mikor az ebéd elkészült, s mellé telepedett a nyolc tagból álló család: az étkezés
                  valami kellemes étvágyingerlő érzést költött a kis vörös ispánban és deli
                  feleségében. Valószinüleg sokért nem adták volna, ha az a sovány beteges asszony
                  megkinálja őket.</p>
				<p>Nem! ezt Takliék nem tehették, erre nem érhettek rá. Az ebéd azonban fölségesen
                  sikerült, s minden egyes tag szemében a teljes jó kedv és egyetértés
                  ragyogott.</p>
				<p>Mancsetl, a kis fekete kopasz eb, bus kifejezéssel tekintett át a boldog tulsó
                  asztalhoz. Gondolhatta magában (mert hiszen egy kutya, egy grófi kutya sokat
                  elmélkedhetik, főkép ha olyan helyre jut, mely rangján alóli), hogy a meleg
                  ételnek hiába csak nincs párja; a sajt, turó s átalán az efféle ételnemü valami
                  magasabb becsről épen nem álmodhatik soha.</p>
				<p>Pista, ki nagy gömbölyü szemeivel folyvást részvéttel nézte a kutyát - egy kis
                  csontot vetett a szoba közepére.</p>
				<p>Mancsetl részéről egy pillanat müve volt a sokat igérő koncnak osztatlan birtokába
                  jutni.</p>
				<p>A csöndesen falatozó pár, mikorra oda tekinthetett: a kis eb már az ágy alatt
                  foglalkozott prédájával - jóllehet meg kell vallani: eredménytelenül. Győry úr bár
                  komor tekintetet lövelt az ajándékozó fiura: egy engesztelő mosolyt mégsem
                  tagadhatott meg tőle.</p>
				<p>Végre is a Győry-pár kezdte belátni, hogy itt a szelid tapintatosság, mely azonban
                  az alacsony leereszkedésig soha sem megy - bizonyára legtöbbet ér. Azért is,
                  miután turójok - mert csakugyan azt ettek, épen elfogyott: oda fordultak a
                  szomszédok felé.</p>
				<p>- De szép kis kutya!</p>
				<p>Ez elismerő figyelmes megjegyzést János - a legöregebb, legokosabb és legcsinosabb
                  fiu tevé, s ugyanakkor kék szemeiből azt is tisztán ki lehetett venni, hogy
                  szivéből sajnálja, miszerint oly mohó volt az evésben, s osztályrészéből épen nem
                  tartott meg semmit.</p>
				<p>A megjegyzésre az ispán szeliden tekintett hitvestársára, s szólt.</p>
				<p>- Édesem, vajon mennyiért adnád oda kis kedvesünket.</p>
				<p>Az asszony (kénytelen vagyok megmondani) oda nézett a mesterre, s kacagott.
                  Fölállt, rongyos szélü pecsétes selyem szoknyájáról lerázta a kenyér és
                  turómorzsát, termetét kiegyenesitette, kendőjén egyet igazitott, s ha csak egy
                  tenyérnyi tükör van a háznál: okvetlen belepillantott volna.</p>
				<p>Igy csak a szegény Takliné vehette észre - mert a többi teljességgel nem vigyázott
                  - az ispánné telt barnás szép arcán azt a szép gőgöt, melyet tükörlétel esetében
                  fölfedezhetett volna maga is.</p>
				<p>- Én részemről a világ minden kincséért sem adnám oda, nem egy pusztáért sem. Oh
                  ez az én édes boldog napjaimra emlékeztet engemet, tudod angyalom, mikor
                  megismerkedtünk s a kastély kertjében a citromfák mellett zöld kabátom szárnyát
                  lehasitotta. Mancsetl, Mancsetl!</p>
				<p>S a kutya várakozó szemekkel, s bámuló fekete arccal bujt ki az ágy alól.</p>
				<p>Győry ur ölébe kapta, végig végig csókolgatá; eszébe jutottak a szép napok, mikor
                  mint praktikáns Luiza kisasszonyt annyiszor látta a méltóságos asszonynyal a
                  hintón a sárga malom mellett elhajtatni, hol ő akkortájt a birkanyirásra ügyelt.
                  Majd eszébe jutottak azok az órák - - szóval átengedte magát azon megfizethetlen
                  drága édes visszaemlékezéseknek, melyek költészetre hajlandó szivében a szerelem
                  fényes napjait idézék föl.</p>
				<p>Sovány, sárgás arca kipirult, kicsiny zöldes szemeiben megható szelid tüz
                  csillogott, szintelen ajkait a vigasztaló mosoly annyi boldogsággal kecsegtette;
                  fejét lehajtotta kis kutyájára, s gondolatai szabadon jártak az aranyos mult dicső
                  világában.</p>
				<p>Az asszony - mert nem tehetett mást: leült s figyelemmel nézte Takli úr sürü
                  tömött fekete haját, egészséges fényü szemeit.</p>
				<p>A szegény Takliné pedig titkon oda pillantott férjére, bús kék szemei
                  megkönyesedtek s átalában sokat mert volna rá tenni: hogy ez az ember durva
                  fejében most aligha jókat forgat.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III. A szegény Takliné.</p>
				<p>Az ebéd utáni idő sok részben kedvezőbb szinben tüntette fel a laktársakat egymás
                  szeme előtt. A mester szabadabban s szivesen tekintgetett át a tulsó oldalra, s
                  valahányszor szemei az ispánnééval találkoztak: egyet mindig csettentett ujjaival
                  a kedvenc ebnek. Győri úr e részvevő figyelmet mindannyiszor mosolylyal
                  jutalmazá.</p>
				<p>Győri úr átalában véve pontos, rendszerető, szorgalmas - s édesebb óráiban a
                  költészet szépségei felett örömmel merengő léleknek mutatta magát. Talán lehetett
                  benne egy kis irigység is, de hiszen ezt sápadt arca miatt el sem titkolhatta
                  volna.</p>
				<p>Bal kezével csendesen a fogas felé nyult s jobbik szemével és arcával - mert a bal
                  keze hajlását kisérte - nyájasan nejére tekintett, alattomban egyet köhögött, hogy
                  aztán könnyebben hanghoz juthasson - s kérő accentussal szólt:</p>
				<p>- Úgy-e szabad egy kicsit édes angyalom; nem köhögök, hurutom már múlik, látod nem
                  is érzem!</p>
				<p>Bár az ispán - neje arcáról azt olvasta le, hogy szabad: de én merném hinni, hogy
                  amaz élénk fekete szemek, telt piros ajkak, ez igénytelen kérés megadásával vagy
                  visszautasitásával felette keveset törődhettek.</p>
				<p>Az ispán levette a trombitát, gondosan megtörölgette, egyszer-kétszer oda
                  illesztette szájához, a billentyükön itt-ott csavart s remegő kéjjel kezdett egy
                  régi fiatalkori kedves dalba.</p>
				<p>A trombita hangja megindult, édes hullámai betöltötték a puszta jágerházat s a
                  különböző sziveket csöndes mélaság, bámulat s bizonyos vigasztaló szomoruság
                  egyesitették.</p>
				<p>A gyerekek közelebb mentek, egyik-másik majd egész oda könyökölt az ispán ur
                  vékony lábszáraira, magának a szivéből megindult szegény mesternének törődött
                  fényü szemei is édes harmatban fürödtek, s egy kissé megfeledkezett mindenről.</p>
				<p>Takli ur térdein minden taktust kivert, sőt képzeletében énekelt is hozzá, mely
                  szép ének végre annyira elragadta, hogy erős nyers hangját egész tele tüdőből neki
                  eresztette.</p>
				<p>A trombita harsogott, az ének zúgott; János a legöregebb fiu is oda állt apja
                  mellé, s mint rendesen a templomban szokta, itt is teljes buzgósággal kezdte rá az
                  altot.</p>
				<p>Az elhagyatott vén jágerház nehány percre elvesztette komor kedvetlen szinét, s
                  bár a kenyeres kosár, lisztes szakajtó, zsiros köcsög, paszulyos tarisznya azért
                  csak üres maradt: de a szivek beteltek valami olyannal mely felette jó izün
                  esett.</p>
				<p>Igy érkezett el az alkonyat, majd az est is. Az be van bizonyitva, hogy az est
                  szegény emberekre nézve sokkal kellemesebb mint a gazdagokra nézve.</p>
				<p>Egy szegény anya igen meg lehet elégedve, ha vacsorára minden gyermekének adhat
                  egy darab kenyeret, s elébök teheti a déli nagy üres lábost, hogy abban kedvök
                  szerint turkálhassanak. Egészen más az ebéd; - itt már magában a szó rövid
                  határozott hangzásában van valami parancsoló, mely ellen képtelenség volna
                  protestálni - s ezt a gyerekek is igen jól tudják.</p>
				<p>Este a szegényes asztalnál ennek az uri származásu kevély zsarnoknak a helyét a
                  szelid ábrázatu sovány vacsora foglalja el.</p>
				<p>Az est továbbá abban a tekintetben is kellemesebb a szegény emberekre nézve - mert
                  ilyenkor a gyerekek - még a legcsintalanabbak is kezdenek szótalanok lenni,
                  hamar-hamar bólintanak, - ott maradnak a hova leültek, lassankint titokban
                  levetegetik ruhájukat s még a fölött se támad közöttök pör, hogy ki hol, milyen
                  ágyban háljon: csak hogy lefekhessenek.</p>
				<p>Egy jó gondos édes anya ilyenkor háboritlanul összeszedheti a rongyos mellényeket,
                  szakadozott kabátokat, lehasitott kis szoknyákat: s varrhat, foltozhat kedve
                  szerint a meddig tetszik.</p>
				<p>János a legöregebb, tehát leghosszabb fiu ott alszik az asztalon, alatta Pista és
                  Jóska. Veszekedő fiuknak jó oda ágyazni a honnan nem eshetnek le. Máté s a kis
                  Károly ott nyugosznak közel az ágyhoz, Márika a nagy kosárban az ágy előtt: Takli
                  ur az egyetlen nyoszolyában melyben ha reparaturáit végezte: Takliné asszony is
                  nyugodni fog.</p>
				<p>A tulsó oldali sárga nyoszolyában az ispán alszik feleségével s a kis kopasz
                  kutyával.</p>
				<p>Milyen széles ágy! (ez különben a mesterné észrevétele) abban bizony többen is
                  elférhetnének.</p>
				<p>Az est utoljára is igaz, egy tekintetben mégis kellemesebb a gazdagra nézve: ott a
                  világitót égethetik akár reggelig, a szegénynél azt hamar el kell fujni. A szegény
                  Takliné csak igazgatja a pislákoló mécset: végre is kénytelen belátni, hogy tovább
                  fenmaradnia lehetetlen.</p>
				<p>A mécs kialszik, mély csöndesség áll be, melyet azonban lassankint erős beszéd
                  forma suttogás szakaszt meg.</p>
				<p>*</p>
				<p>„Jézus Mária szent József - - -</p>
				<p>„Édes istenem adj mindnyájunknak jó egészséget, egy kis ruhácskát, egy kis
                  mindennapi tisztességes táplálékot. A Jánosom szivét őrizd meg minden rosztól,
                  nyavalyától! Kedves Jézuskám te vigyázz reá, vedd kegyes oltalmadba. Oh ha az a
                  szegény jó gyerek, valamikor plébános lehetne! Jézus Mária sz. József amen!</p>
				<p>„Ezekre a rosz gyerekekre is vigyázz édes mennyei atyánk! te tudod milyen
                  akaratos, szófogadatlan gyerek az a Pista! soha se is tudom, hogy kire üthetett.
                  Mi lesz - oh lesz-e abból valaha valami, istenem atyám?” - - - S az imádkozó anya
                  képzeletében feltünt a távolban egy csöndes falusi iskola, de nem olyan kopár,
                  kietlen, mint a pimpósi, a hol még csak egy veteményes kert se volt, a
                  gyümölcsfákra se járt soha valami alkalmas idő, azzal a kis rosz szőlővel is hiába
                  vesződtek - nem termett ott semmi.</p>
				<p>E pontnál Takli ur is megjelent előtte, mint a ki épen nem értett a
                  borgazdálkodáshoz. - S a jó édes anya átalában örömmel látta a derék emberré vált
                  ifju Takli kántort egy ily szép kertes gyümölcsfás helyiségben. - És suttogott
                  tovább sebesen mint a kinek még sok sok imádkozni valója van.</p>
				<p>Mikor elvégezte: nesztelenül leszállt, a kis leányt gyöngéden megcsókolgatta, a
                  gyerekeket megnézegette s ugy ment vissza nyugodni.</p>
				<p>Vékony karjaival átölelte alvó férje nyakát, ráhajolt, elboritá szerető
                  csókjaival, s az a mélyen, szive fenekén támadt kis forró imádság ugy megtudta
                  vigasztalni, hogy szivében szinte minden rosz sejtelem gyanu eloszlott, s eszébe
                  se jutott, hogy az a szép kövér arcu, illetlen tekintetü ispánné is ott lakik a
                  jágerházban.</p>
				<p>Lelkében a nyomoruság képeit tiszta ábrándok foglalák el, még azt is elfelejtette,
                  hogy nem is a rosz esztendő miatt kellett nekiök Pimpósról elköltözni, szemei
                  előtt egy fáradságos, de percenkint szépülni kezdő jövő tárult fel. Hitte, hogy jó
                  emberek mindenhol laknak, s az isten az igaz szivüeket soha sem hagyja el. Majd
                  dolgoznak, szorgalmatoskodnak, ő varr, mos az urakra, paraszt leányokra; a
                  gyerekek elmennek napszámba, s aztán azok is csak keresnek valamit; férje is kap
                  bizonyosan előbb-utóbb alkalmazást, ha egyébütt nem, a falu házánál. Szép irása
                  van.</p>
				<p>Mig e vigasztaló képekben gyönyörködött volna: a tulsó sárga ágyból erős
                  fürészelés forma suttogás hallatszott át.</p>
				<p>- Édes, alszol? ne alugyál egy kicsit angyalom.</p>
				<p>- Luiza te, hallod-e Luizám?</p>
				<p>Luiza bizonyosan nem hallotta, mert meg se mozdult - aludt tovább.</p>
				<p>- Édes te - s kezdte rázni előbb gyöngéden, majd csupa elfelejtkezésből szinte
                  erősen.</p>
				<p>Az asszony egy hosszut sóhajtott, vastag karjait szétcsapta, hogy a kis fekete eb
                  ijedten huzódott félrébb.</p>
				<p>Mivel az ispán hihetőleg nem merte mindjárt kijelenteni hogy ő keltette föl: az
                  asszony megint elaludt.</p>
				<p>Győry úr ismét hozzá fogott a költögetéshez.</p>
				<p>- No? - kiáltott a fölébresztett asszony.</p>
				<p>- Nem alszol édesem?</p>
				<p>- Nem no - s azért is aludt rögtön.</p>
				<p>- Édes angyalom engedj meg, ha megbántottalak, ne haragudj - ha tudnád milyen
                  fontos beszélni valóm van. Beszélgethetek egy keveset, - azok az emberek már
                  mindnyájan alusznak; elaludt az asszony is.</p>
				<p>Beszélgethetek?</p>
				<p>Győryné ugyan egy szóval se mondta hogy lehet - de azért az ispán a fontos
                  közlendőket nem titkolhatta el tovább.</p>
				<p>Lélekzetét visszafojtva figyelt sokáig - hogy a tulsó familia lélekzése olyan-e,
                  mely a valóságos álmot jelenti, - s azután fejét egészen oda tette felesége
                  füléhez, száját tenyereivel eltakarta, s igen lassan, előbb vontatva majd később
                  sebesen suttogott.</p>
				<p>- Tudod-e ki ez a mester? egy részeges tolvaj lump. Azt gondolod, hogy talán a
                  szük esztendő miatt kellett nekik Pimpósról elköltözniük? Természetesen te, a te
                  jó sziveddel ezt könnyen elhiszed. De én tudom.</p>
				<p>Mielőtt tovább hadarta volna fölfedezéseit: egy kissé megállapodott, homloka neki
                  gyuladt, s egy kis köhögés formával igyekezett elfojtani azt a furcsa érzelmet,
                  melyet minden felindulás nélkül soha se tudott elviselni a - féltékenységet.</p>
				<p>Felesége aludt, nyugodtan, mintha egészen más valaki lett volna oka a
                  kényszeritett resignálásnak, mint épen az ő két fényes fekete szeme. Neki - azt
                  hiszem teljességgel nem jutottak eszébe azok a kellemetlen surlódások, melyek az
                  idősb Teheri ágban az utóbbi időkben nagyon napirenden kezdtek lenni.</p>
				<p>Ő kellemesen aludt.</p>
				<p>Győry ur nehány bús percet áldozván e szomoritó visszaemlékezéseknek: megint csak
                  oda hajolt neje füléhez, két tenyerével eltakarta, s folytatta a megszakadt
                  közleményeket.</p>
				<p>- Én tudom jól, a földesi gazda szavára esküt mernék tenni, annyira hiteles ember,
                  s tőle tudok mindent.</p>
				<p>Gyékény helységét is ő ajánlotta. Hát a frater meglopta a plébánost, mert a
                  szakácsné - - Takliné a tulsó ágyban lassu óvatossággal félkönyökre dült, s remegő
                  szivvel leste a susogást.</p>
				<p>- A haszontalan lump! megállj csak majd kiadatom én neked az utat, nem énekelsz,
                  orditasz te itt többet ne félj. Holnap magam elmegyek Ajtóváryhoz, elpanaszolom
                  neki, hogy a szerencsétlenség micsoda piszkos néppel hajtott egy fedél alá;
                  fölfedek előtte mindent, s akkor angyalom a lakás egyedül a miénk. Ne félj édesem,
                  ah van itt még ész - fejtegeté terveit s mutatóujjával többszörösen homlokára
                  koppintgatott - majd meg fogom én mutatni, hogy Győry József kicsoda! Ah édes
                  Tehery ur kapunk mi még különb ispánságot is. Holnap korán reggel ottleszek. Ugy-e
                  édes - mi? persze te már egy kicsit alszol is. Csak alugy angyalom, ne félj, meg
                  lesz minden. Az a lump - -</p>
				<p>E kiegészitetlen pont csodálatos erővel ragadta meg a szegény ispán szivét.
                  Valóban erős indulatba jött.</p>
				<p>Ezerfélekép fogott beszédéhez, melyet Ajtóváry urnál fog tartani, de sehogyse
                  hagyott helyben egyet is. Kevesellette; gyilkosabbakat gondolt.</p>
				<p>Ökleit összeszoritotta, homlokát végig törülgette, sovány lábaival nagyokat rugott
                  - s nekem erős meggyőződésem - bár csakugyan elaludt, hogy az álmot nem
                  óhajtotta.</p>
				<p>A szegény Takliné!</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">IV. A pajtások.</p>
				<p>A szegény Taklinét ébren találták a kelő nap sugarai. A legelső fölkelő ő volt.
                  Kisirt szemeit egy vizes ruhával gondosan megtörölgette, a kicsi Márikát egy nagy,
                  kopottas, de nem rongyos kendőbe takargatta, a többieket is felöltöztette mind,
                  Károlykát, kitől sehogy se maradhatott (a ki azt hiszi, hogy kenyér dolgában: az
                  jól sejt) biztatta, hogy hoz neki valamit, s az alatt folyvást éber szemekkel
                  vigyázott az ispán minden mozdulatára.</p>
				<p>Az udvar felőli ablakon két szőke fejü ismeretlen fiu kandikált be; sárgás bőrü
                  poros nyakukat be-benyujtogatták, s átalában minden mozdulatuk tökéletes
                  türelmetlenséget árult el.</p>
				<p>- Te, kik azok - kiálta Jóska - s villogó szemekkel, s neki hevült arccal szökött
                  ki.</p>
				<p>A két szőke hamvas arcu jövevény barátságos tekintettel ment elébe a folyosón, -
                  mi közben egyik szilvát szedegetett ki zsebjeiből, a másik éles késével jó izüket
                  vágott egy gyürkés karaju darab kenyérből.</p>
				<p>Jóska figyelemmel nézte ugyan a két ismeretlen vendéget is, de szemeinek élesebb
                  pillantása mégis a nagy darab kenyérre s a gömbölyü szemü vörös szilvára
                  esett.</p>
				<p>- Hát mit akartok? szólt, közelebb lépve ahhoz, ki a vörös szilvával
                  foglalatoskodott.</p>
				<p>Ekkorra Pista is kijött.</p>
				<p>- Kell szilva? - kérdé nyájasan a vendéggyerek.</p>
				<p>Jóska felelet helyett összetett markát tartá.</p>
				<p>- Adsz nekem is - furakodott közelebb Pista.</p>
				<p>A neszre a többiek is kijöttek, s megkezdődött a barátságos ismerkedés. Előbb
                  azonban az osztálynak meg kellett történni.</p>
				<p>- Mi ott lakunk az erdő mellett a malomban - kezdé meg a magyarázatot az öregebb
                  vendég-fiu - édes apánk molnár. Láttuk. - -</p>
				<p>- Mit láttatok - kiáltott bele Pista - figyelmesen tekintve a molnár-gyerek szeme
                  közé.</p>
				<p>- Mit láttunk? hát azt, hogy a mi krumpliföldünk mellett mentetek el.</p>
				<p>- Mikor?</p>
				<p>- Mikor? tegnap.</p>
				<p>- Hm! - s ballagtak az erdő felé.</p>
				<p>Győry úr ezalatt pompásan kikefélte zöld kabátját (ekkorában ez volt az uri szin)
                  nem épen tiszta, de fehér nyakkendőjét felkötötte, gombos pálcáját kezébe fogta, s
                  miután feleségét szivélyesen megcsókolta volna egy-kétszer - önérzetes arccal
                  indult meg az északi oldalnak a falu felett, a szőlők alatti kocsiuton.</p>
				<p>Az ispánná még pihent egy kicsit: de a kis fekete eb szomoru szemeivel nagyobb
                  kedvet látszott mutatni az evéshez - melyhez azonban egyelőre gazdájának sem épen
                  sok reménye volt.</p>
				<p>Takliné sebesen haladt egy parasztleány után a falun keresztül; a kis Mariskát
                  kénytelen volt ölében vinni, Károlykát pedig köténye szélébe kapaszkodtatni.</p>
				<p>Itt kellett nekik elhaladni nem messze a kis jegenyés erdő mellett.</p>
				<p>- Pista te! ahol ni a mama - szólt Jóska, épen akkor bukkanván ki a
                  jegenyésből.</p>
				<p>Pista oda tekintett, s szótlanul forgatta elméjében a vörös szilvákat.</p>
				<p>- Nini - hát hogy hivnak titeket? - kérdé az ifjabb molnár fiu - mikor már
                  közeledtek a malomhoz.</p>
				<p>- Engemet? Takli Pistának, Jóskát meg Takli Jóskának. - Hej! van-e sok vörös
                  szilvátok?</p>
				<p>- Micsoda? de van ám, tiz fával; hanem a kertbe nem szabad bemenni.</p>
				<p>- Hujjuh! itt olyan sok gyümölcs terem.</p>
				<p>- No de még az Ajtóváryék kertjében - hajjah!</p>
				<p>- Azok is molnárok? kérdé az egyik Takli fiu - gyönyörködve nézegetvén egy nagy
                  szem vörös szilvát, melyet rögtön be fog kapni.</p>
				<p>- Te bolond! úr az; mi annak az árendásai vagyunk.</p>
				<p>- Hát az hol lakik? - tudakolá Jóska figyelmező szemmel.</p>
				<p>- No az messze lakik, a tulsó falu végén, a másik malom mellett.</p>
				<p>- Az is a tietek?</p>
				<p>- Persze.</p>
				<p>- Nagy kert az úgy-e? kérdé a két Takli fiu.</p>
				<p>- Nagy-e? hm! ott van ám aztán gyümölcs, akkora almák, körtvék, mint a két
                  öklöm.</p>
				<p>- Persze ti még nem voltatok abban a kertben?</p>
				<p>E fontos kérdést Jóska tette föl.</p>
				<p>- Voltunk ott, hogy ne lettünk volna.</p>
				<p>- Kivel? mikor?</p>
				<p>- Csak úgy, egy este, mikor a kertészek már vacsoráltak.</p>
				<p>- Az árkon át?</p>
				<p>- Azon.</p>
				<p>Pista és Jóska összetekintettek.</p>
				<p>E beszélgetés alatt oda értek a malomhoz.</p>
				<p>Belül a nagy hüvös fűzfák alatt egy-egy törött malomkő mellett akkora hamvasszürke
                  kutyák heverésztek mint egy töltött zsák; a deszkacsöveken lezuhogó vizen át enyhe
                  verőfény árasztotta szét sugarait mindenre. Az alacsony molnárház szük ablakai
                  tele voltak virágcserepekkel, rózsákkal, muskátlikkal. Minden jóllétre és
                  gazdagságra mutatott.</p>
				<p>A gyerekek egy pár percre beszaladtak a konyhába. Mindenik egy nagy darab puha
                  fehér kenyérrel s egy kellemetes formáju szelet sonkával jött ki.</p>
				<p>A Takli fiuk szivélyes hizelgéssel simultak a molnár gyerekek mellé. Nem lehet
                  tagadni, Jóska valamennyire elszomorodott; szivében a sonkaszelet és fehér kenyér
                  miatt keserü és bús gondolatok jöttek-mentek. Pista, ki mindig vidorabb volt,
                  ravasz tekintettel ült le egy árnyékos fűzfa alá, épen nem szégyelte nézni a mint
                  a molnár gyerekek kevés étvágygyal akkora falatokat vághatnak, ő reménylett, és
                  ezt egy az ételnemüekben gyönyörüségét találó fiu - mért ne tehette volna?</p>
				<p>A molnár gyerekek - talán azért, mert itthon voltak és igy semmitől se kellett
                  tartaniok - teljességgel nem látszottak ezen eszmével foglalkozni, hogy Jóska és
                  Pista szives készséggel elfogadnák azt a szelet sonkát és darab fehér-kenyeret,
                  melyet ők már sehogysem tudnak megenni.</p>
				<p>Jóska mindinkább szomorubb lett és Pista is kezdett engedni jó kedvéből.</p>
				<p>- Gyerekek, játszunk egyet - inditványozá a nagyobbik molnár fiu - kell ez a
                  kenyér?</p>
				<p>Mind a két Takli fiu oda kapott.</p>
				<p>Az ifjabb molnár gyerek kenyerét és kis darab sonka-szeletét elég meggondolatlanul
                  egy ácsorgó kövér kutyának dobta.</p>
				<p>- Hej játszunk zsiványost, Takli Jóska meg én, ketten leszünk zsiványok, te meg
                  Pali Pistával frajkurok (pandurok). Mi elbuvunk a dohányosba, s ha megtaláltok -
                  -</p>
				<p>- Hatot verünk rátok - szólt Takli Pista.</p>
				<p>- Hatot? válaszolt az inditványra a zsivány molnár fiu - hatot ám, de ne nagyokat,
                  mert a bicskámat belétek hajitom. Hát menjünk. Addig valamelyik menjen a kamrába,
                  a másik meg a malom alá.</p>
				<p>A frajkur molnárfiu a malom alá ment, a honnan mindent láthatott, Pista pedig a
                  kamrába.</p>
				<p>Magukra csukta az ajtót, s kezdett kutatni, fürkészni, mint a kinek alapos reménye
                  van ahhoz, hogy ehetőt okvetlen talál. Ujjai egyszerre négy gyürkés kenyéren
                  állapodtak meg. Mohón vett egyet az ölébe, s éles kemény fogaival nagyokat
                  harapott. Mintha nem lett volna jó egészen. E fölfedezést azonban csak akkor tette
                  már, mikor étvágya bizonyos megkivántató mértékben kielégittetést nyert.</p>
				<p>Oda ment az ajtó mellé; kinyitotta, s vizsgálat alá vette a kissé porhanyósnak
                  tetsző kenyeret.</p>
				<p>- Hm! - dörmögött magában - de vörös kenyér ez; micsoda kenyér ez? s hogy
                  milyenségéről meggyőződjék - ujra nagyokat falt belőle.</p>
				<p>Leült egy zsákra s csöndesen elégedetten még mindig jó étvágygyal tovább
                  kenyerezett.</p>
				<p>Nem találta ugyan egészen jó izünek: de azért még se tudott tőle megválni. Azt
                  hitte, hogy majd a közepe felé jobb lesz.</p>
				<p>- Pista mit csinálsz? - szólt be a kulcslyukon Jóska, ki kétségkivül gyanitott
                  valamit.</p>
				<p>- Te vagy?</p>
				<p>- Én.</p>
				<p>- Magad?</p>
				<p>- Hát.</p>
				<p>- Akarsz kenyeret enni?</p>
				<p>- Persze, csak ereszsz be. S neki dült az ajtónak.</p>
				<p>A két testvér csak hamar a legkellemesebben falatozott, minden tekintet nélkül
                  arra, hogy egyik frajkur, a másik zsivány. A molnár-gyerekek vadászhatták egymást
                  kedvük szerint.</p>
				<p>- Jóska te - szólt lassan Pista - micsoda kenyér ez?</p>
				<p>- Vörös kenyér.</p>
				<p>- De nem igen jó. És evett frissen.</p>
				<p>- Tettél-e már az ingedbe, mi? kérdé Jóska.</p>
				<p>- Megállj, előbb még hadd eszem. Nincs itt más valami is.</p>
				<p>- Nincs, csak patkány.</p>
				<p>S a gyerekek összébb huzódtak és ettek.</p>
				<p>Azután mint a kik dolgukat tökéletesen rendbehozták, a malom mellett kisuhantak az
                  erdő felé, s egyenesen a jágerháznak tartottak.</p>
				<p>Mikor jó messze haladtak: megállapodtak egy kicsit, s a kenyeret kirakták.</p>
				<p>- Te Jóska, tudod-e micsoda kenyér ez?</p>
				<p>- No -</p>
				<p>- Korpakenyér, a kutyáknak való.</p>
				<p>- Bolond vagy, s berakta zsákmányát ingebegyébe. Csak csermolyás kenyér.</p>
				<p>- Az kék szinü.</p>
				<p>- Hát add nekem.</p>
				<p>Jóska megtapogatta tömött ingebegyét, s tökéletes jó kedvvel és jóllakott
                  állapottal ballagott a jegenyés szélén.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">V. Ajtóváry úr.</p>
				<p>Ajtóváry ur kastélyát én mindig igen szép kastélynak tartottam. Nekem tetszettek a
                  messze ellátszó magas, sárga kémények; tetszettek a hosszu csucsos jegenyefák,
                  melyek a kastélyhoz vivő utat két oldalt szegélyezték, Mindig édes fiatalkori
                  vágyam volt egyszer bejutni abba a paradicsomba; megnézni kertet, udvart,
                  istállókat; egy kis szemlét tartani a nagy öblös galambduc felett: beszélni a
                  kuka inassal, ki különben csinos, magas, uri szakállú, jóravaló fiatal ember volt;
                  valahogy bejutni általa a kastély belsejébe, - megbámulni kedvem szerint a pompás
                  szobákat, és távolról egy szivből jövő: szerencsés jó napot kivánni annak az
                  uraságnak, a ki ezt boldogult szüleim részéről is teljes joggal megérdemelte.</p>
				<p>A sors egyszer, de már későbben elég kegyes volt megadni e kivánságomat.</p>
				<p>Takliné - bár a falun végig a kocsi uton jött, de a kastélyhoz közel a kutyák
                  iránti tekintetből mégis célszerünek látta a fák mellett óvatosan oda kerülni az
                  istállónak, messziről már integetni egy kocsis gyereknek, s mielőtt bemenne az
                  urasághoz: előbb a közel álló cselédséghez nehány utbaigazitó kérdést tenni.</p>
				<p>Takliné tisztességesen volt öltözve: fején egy fekete szőrkendő vastag
                  szőrszövetből, - holott pedig a nap igen erősen sütött; nyakán vagyis inkább
                  vállain nagy, hasonlókép barnás szinü kendő, olyan forma, a minőt a szegényebb
                  jegyzőnék, mesternék viseltek abban az időben, - kopottas, foszló, - nem annyira a
                  használat, mint inkább az idő miatt. Egész öltözéke feketés, szegényes kinézésü
                  volt, fehéres sovány, mosolygós arcu, - szelid, örökké könnyes szemei mindamellett
                  jóhatást tehettek még a durva arcu kocsisokra is. Márikáját letette, s a kis
                  Károlykát oda ültette mellé meghagyván neki, hogy mig ő vissza nem tér, ott
                  maradjon.</p>
				<p>- Ne féltse az asszony - szólt oda egy kereket mosó kék kötényes kocsis - nem lesz
                  azoknak semmi bajuk; hát hiszen itt vagyok én, csak szemmel tarthatom őket. Miska
                  te - eredj csak, ott a puruszlikom alatt talán maradt még egypár édes alma, eredj
                  csak hamar, jó lesz ennek a két kis gyereknek.</p>
				<p>Takliné hálás szemmel köszönte meg, s Károlyka ugylátszott tökéletesen meg volt
                  elégedve ezzel a helylyel.</p>
				<p>- Édes lelkem - kérdé nyájasan a mesterné a kocsistól - ugyan itthon van-e a
                  nagyságos ur?</p>
				<p>- Te Miska, megjött-e már?</p>
				<p>- Hát; - hiszen el se ment.</p>
				<p>- No akkor itthon lesz.</p>
				<p>- Be lehet-e menni hozzá ilyenkor?</p>
				<p>- De valami vendége van - veté közbe a kocsis gyerek - hanem jóformán valami
                  birkás zsidó lesz Szegről. Az előbb láttam a kukával.</p>
				<p>- Ugyan angyalom - tudakolá izgatottan az asszony - nem mondhatná-e meg hogy
                  milyen forma lehetett?</p>
				<p>- Hát olyan vörös szőke képü, fehér kalapos.</p>
				<p>A szegény Takliné szivét erős reszketés fogta el.</p>
				<p>- Tegye meg kedves lelkem, az isten is megáldja - kérdeztesse meg az inastól, hogy
                  idegen asszony beszélhetne-e a nagyságos urral - de ha lehet mindjárt. Tegye meg
                  édesem - rimánkodott a szegény asszony s megsimogatta kis gyerekeit.</p>
				<p>Miska oda intette a kukát - s ez késznek mutatkozott a bejelentésre.</p>
				<p>Takliné egy hosszu előszobában foglalt helyet; itt azonnal ráismert az ispán
                  törődött fehér kalapjára és fehér csontnyelü pálcájára.</p>
				<p>Nem ült le, hanem mint a könyörgő szegény asszonyok, gyerekes édes anyák szoktak a
                  kihallgatás előtt - egy kis buzgó imádságot bocsátott a jó istenhez.</p>
				<p>A mostani időben talán ezen már nevetnek: akkor ezt minden szegény igy tette.</p>
				<p>A kuka inas kijött; a nagy ajtót feltárta, s hadonászó kezeivel mutatta, hogy
                  bemehet.</p>
				<p>A szegény Takliné tiszteletteljes arccal és remegő szivvel ment az ajtó felé.</p>
				<p>Ajtóváry ur ott feküdt egy széles selyem divánon; kövér, - a közép termetnél
                  valamivel magasabb ember lehetett; gömbölyü, sötét barna borotvált arcát, első
                  tekintetre inkább hidegnek, durvának lehetett tartani; rövidre nyirott, erősen
                  szürke sürű haja minden szemhunyoritásra megmozdult; szemöldei nagyok, a
                  lehajlásnál szinte lecsüngők voltak; szemei aprók, de nem mélyen fekvők; szája,
                  orra s bajusza vastagok. Ült nyugodtan, s ugy látszott hogy az egész kövér embert
                  az a vastag aranyóra láncba akasztott rövid hüvelykujj tartja.</p>
				<p>Győry ur pár lépésre állott az ajtótól, szemben egy széltében fektetett
                  faragványos keretü tükörrel, melyből folyvást olyan kifejezést igyekezett arcának
                  adni, mely véleménye szerint a legmélyebb hódoló alázatos tiszteletet mutatná.</p>
				<p>Egy darabig mind a hárman hallgattak.</p>
				<p>Ajtóváry ur rövid vastag lábait kiebb nyujtotta, széles vállain egyet mozditott, s
                  nem a szegény asszonyt, hanem az ispányt nézte.</p>
				<p>- Hát az asszonyság volna Takliné? kérdé végre az uraság. -</p>
				<p>- Ez az - válaszolá rögtön az ispán - s horpadt mellét igyekezett kifesziteni.</p>
				<p>Takliné szemei könybe lábbadtak, s lassankint zokogni kezdett.</p>
				<p>- Mi kérelme volna édes asszonyom - figyelmezteté Ajtóváry ur, oda se nézve, de
                  most már az ispánra sem.</p>
				<p>- Nos mért nem mondja - szólt az ispán izgatottságában tökéletesen megfeledkezvén
                  magáról s az illemről. A nagyságos ur - s kezeivel felé mutatott.</p>
				<p>- Az ispán ur ki fog fordulni egy kicsit az előszobába. Annak idején
                  behivatom.</p>
				<p>- Könyörgöm alázatosan a nagyságos úr kegyes szine előtt - nem méltóztatnék
                  megengedni, hogy a netalán előfordulható felvilágosítások végett - -</p>
				<p>- Nem lesz rá szükség, kifordulhat.</p>
				<p>Ajtóváry úr kezével olyan formán intett, mint mikor az ember valakit kikerget.
                  Fölállt, három-négy lépést tett, s merően hosszan nézett a folytonosan hajlongó
                  ispánra, ki a lehető ügyességgel hátrált az ajtónak, s tökéletes uri tempóval
                  fogta meg hátrahajtott baljával az ajtó kilincsét.</p>
				<p>- Maradjon - szólt nehány percnyi gondolkozás után az uraság - foglaljon
                  helyet.</p>
				<p>Győry úr mosolyogva, véghetetlen fidélis tekintettel s diadalmas arccal suhant
                  előre. Előbbeni helyét elfoglalta, meghuzogatta titkon zöld kabátja szárnyait,
                  hideg kárörvendő arccal fordult a szegény Takliné felé, szemeiben határozottan ki
                  volt fejezve ez a gondolat: hát tessék, szóljunk mesterné asszonyom.</p>
				<p>Ajtóváry úr nehány kérdést tett Takliné asszonynak, melyekre többnyire Győry úr
                  iparkodott felelni.</p>
				<p>- Ők könyörgöm alázatosan a nagyságos úr kegyes szine előtt, Pimpóson laktak, jól
                  ismerem ezt a helyet, a Paulinus barátok birtoka - különben komisz kis rongyos
                  falu: hanem ezek - jegyzé meg kifeszitett nyakkal s kiterjesztett sovány
                  tenyérrel, ezt se tudták megbecsülni. Igenis - oh hiába néz rám a mesterné asszony
                  - rám nézhet akár hogyan, az én becsületes igaz lelkem nem ijed meg semmiféle
                  árgus-tekintettől; a mit tudok, ki merem mondani mindig.</p>
				<p>- Ismételje még egyszer a vádat - szólt az uraság, ujra visszaülve a selyem
                  divánra s éles tekintettel nézve hol egyik, hol a másik félre.</p>
				<p>Győry úr e pillanatban annyi fontosságot tulajdonitott magának, hogy két lépéssel
                  előbbre ment s biztos diadalának egész tudatával emelte föl kipirult, sárgás
                  szőke, fonyadt arcát.</p>
				<p>- Maga a mester - a férje, kit az egész vidék részeges korcs fráternak ismer -</p>
				<p>- Nagyságos ur - kiáltott a szegény asszony zokogva kulcsolván össze kezeit.</p>
				<p>- Asszonyom maradjon nyugodtan, a vádat végig kell előbb hallgatnunk.</p>
				<p>- Tehát ez a korcs fráter, mint annyi másokkal bünös viszonyban élt a plébános úr
                  -</p>
				<p>- Rágalom, hazugság - sikoltott összerogyva az asszony - oh istenem!</p>
				<p>- A plébános ur szakácsnéjával. Ezzel együtt meglopták a főtisztelendő plébános úr
                  kasszáját, az asszony megszökött - én tudom, ismertem, szolgált a mi uraságunknál
                  is - a derék mester urat pedig kikergették a faluból - s most oh egek! ez az ember
                  azt meri mondani, hogy - ő a nagy inség miatt volt kénytelen oda hagyni hivatalát,
                  s ez az ember, egy ilyen ember segedelemért mer folyamodni, olyan segedelemért,
                  mely csak a becsületes szükülködőnek van kimérve. Betolakodik az én hajlékomba,
                  gyermekei összetörik-zuzzák butoraimat, éjjel és nappal háboruságot szereznek,
                  hogy szegény nőm kétségbe van esve. Egy olyan nő, ki magas neveltetést kapott, ki
                  a Tekeri grófok gyámleánya, egy ilyen néppel - - igenis kimondom, én nem
                  árulkodom, én igazmondó ember voltam teljes életemben, az is volt a hibám - de
                  kimondom a mit tudok. Ha maguk megbecsülték volna magukat, engem nem turbálnak,
                  szekiroznak: igaz lelkemre mondom hallgatok, bánom is én - éljenek a hogy tudnak
                  a szegény ördögök, mit törődöm én a mások gazságaival, mikor az én lelkem tiszta:
                  de igy! - asszonyom mi nem vagyunk egy födél alá valók! egy ispány s egy ilyen
                  mester-nép között mindig van egy kis különbség.</p>
				<p>Az ispán úr meglehet az erős beszéd, vagy tán a rá következő nagy köhögés sulyától
                  egy pár lépést hátra tántorodott, s azt hiszem, nem minden aggodalom nélkül várta
                  a feleletet.</p>
				<p>A szegény asszony fuldokolva rejtette el könyes arcát barna kötényébe, s zokogva
                  tördelt valamit, melyből csak az „édes jó istenem, édes istenem!” hallatszott ki
                  tisztán.</p>
				<p>Ajtóváry úr szótlanul nézte a jajgató nőt s többé egy tekintetre se méltatta a
                  vádolót.</p>
				<p>- Az urat kihallgattam, elmehet, intézkedni fogok.</p>
				<p>Az alázatosan hajlongó, de mégis nem egészen a diadalt kifejező arcu ispánt senki
                  sem látta a mint kiment a szárnyas ajtón - legfelebb saját zavart alakja a
                  tükörből.</p>
				<p>- Asszonyom - szólt Ajtóváry úr merev arccal, de megindult szivvel - szüntesse
                  sirását, üljön le. Magának rosz férje van. Ne szóljon semmit, ne szóljon...</p>
				<p>- Nagyságos uram - fuldokolá az asszony kérőleg emelvén szemeit a kemény zord
                  tekintetü urra - őt elárulták.</p>
				<p>- Rosz ember; ne haragudjék érte - de rosz ember - s Ajtóváry úr hideg tekintettel
                  bámult ki a kertbe.</p>
				<p>- Az én uram nem lopott, az én uram nem volt rosz, csak a nyomoruság, a
                  szegénység. Óh istenem a szegényt de az ág is...</p>
				<p>- Csendesedjék jó asszony, forduljon ki egy kicsit.</p>
				<p>A szegény mesternét a szakácsné szobájába vezette egy inas.</p>
				<p>Ajtóváry úr mogorván tekintett maga elé s merev szemeibe mintha egy szánakozó köny
                  lopózott volna.</p>
				<milestone n="5" unit="endSubChapter"/>
				<milestone n="6" unit="startSubChapter"/>
				<p rend="head">VI. A veszedelmes gyümölcs.</p>
				<p>Takliné déltájban elégedetten haladt hazafelé egy kocsin; mellette Károlykája ült,
                  ölében a kicsi Márika - s előtte a kocsi derékban egy megrakott nagy fehér kosár
                  pompázott.</p>
				<p>Ez a mai nap a Takli-család részére élelem dolgában szerencsésen indult; a
                  gyerekek jóllakva tértek haza, sőt még vittek is egy teli bögy korpakenyeret.</p>
				<p>Tiz óra felé lehetett az idő, mikor haza értek.</p>
				<p>János, a legöregebbik fiu, ott járkált búsan, leverten a ház előtt a kocsi-uton, a
                  merre édes anyjának kellett volna már jönni.</p>
				<p>Jóska odakiáltott hozzá.</p>
				<p>- Te, hallod-e héj, te plébános! - s vigyorogva mutogatott felé egy nagy darab
                  vörös kenyeret - nesze hamar kapsz egy darabot.</p>
				<p>János búsan haladt tovább az uton.</p>
				<p>- Jánosunk gyere csak - szólt szelidebben Pista - jó ám, kóstold csak.</p>
				<p>- Mindjárt megyek, - mondá János s kezével intett, hogy ők csak menjenek haza
                  felé, - maga pedig sietve tartott az országutnak.</p>
				<p>Pista és Jóska siettek befelé.</p>
				<p>Apjuk ott ült a ház háta mögött az árnyékban s pipázott. Kalapja le volt téve - a
                  földre, arca egészen kipirulva - s a gyerekek vidor kacagására nem igen sok kedvet
                  mutatott.</p>
				<p>A gyerekek jó szivvel s örömmel rakták ki zsákmányukat, s nem lehetne mondani,
                  hogy az öreg Takli egy-két hatalmas falatot ne nyelt volna belőle; hanem a fiuk
                  mégis mást vártak, ők azt hitték, hogy a háznál ma valami nagy öröm lesz a
                  korpakenyér miatt.</p>
				<p>- Apám - kezdé Pista alattomos hunyorgatással - szereti-e a jó érett körtét, a
                  cukor körtét, a császár körtét, a kásás körtét, azt a melyiknek olyan nagy feje
                  van - s mutatta hozzá az öklét.</p>
				<p>- Hát, persze hogy szeretem, válaszolt a kérdésre s egy csomó hamut vert ki
                  pipájából.</p>
				<p>- Hát azokat a jó öreg szemü gömbölyü szilvákat?</p>
				<p>- No azokat is; de mit kérditek?</p>
				<p>Jóska és Pista előbb összetekintettek.</p>
				<p>- Hát hol az a körte, meg az a szilva? - kérdé Takli úr figyelmesen.</p>
				<p>- Ajtóváryék kertjében - felelt Jóska.</p>
				<p>- Aztán?</p>
				<p>- Aztán onnan lehetne hozni; a molnár gyerekek is onnan hordanak.</p>
				<p>- Hogyan?</p>
				<p>- Hát este, mikor a kertészek vacsorálnak, az erdő mellett az árkon szépen be
                  lehet menni; ők is olyankor mennek; egy les, - a többiek zsupp, föl a fára; zsupp
                  bele a zsákba; zsupp ki az árkon, zsupp - aztán itthon vagyunk.</p>
				<p>- Aztán őket még nem fogták meg? - kérdé apjuk gondolkodva.</p>
				<p>- Hm - már hogy foghatták volna meg, mikor egyik lesett.</p>
				<p>Takli úr föltette kalapját - s egy kicsit elgondolkozott. Jó kedvűen pattant
                  fel.</p>
				<p>Pista vigyorogva tekintett apjára.</p>
				<p>- Édes apám úgy-e elmegyünk estére? Jóska les, mi ketten bemegyünk, s hujjuh!
                  annyi lesz az alma, körte, szilva, mint a - hujh! Elhivjuk az ispánt is?</p>
				<p>- Hát majd-e? - vágott szavába Jóska - keressen magának más kertet, mi találtunk
                  magunknak.</p>
				<p>Azonban a dolgot, hogy, hogy sem: megtudta az ispán is.</p>
				<p>Ezalatt János folyvást a kocsiuton vigyázott, végre leült egy jegenyefa alá, s
                  kigondolta magában, hogy a mit majd elmond: hogy mondja el.</p>
				<p>Egyszer kocsirobogást hall, föltekint s megint magába mélyed.</p>
				<p>Takliné jött nagy örömmel.</p>
				<p>Lassan, mosolyogva fölhajtotta a kosárról a kendőt, kivett egy darab kalácsot,
                  adott Károlykának is - és leste azt az örömet, hogy János - majd ha észreveszi,
                  hogy ők, - s a kalácsot meglátja: hogy fog szaladni.</p>
				<p>A kocsi mind közelebb ért Jánoshoz.</p>
				<p>- János - kiáltott oda Károlyka - nini kalács!</p>
				<p>János egy percre elfelejtette szomoruságát s mosolyogva szaladt a kocsi felé.</p>
				<p>- Megálljon csak édesem - szólt a kocsishoz a mesterné - majd itt leszállunk,
                  bevihetjük innen már magunk is. Gyere csak Jánosom, fogd meg ezt a kosarat. S az
                  anya elébb kezébe nyomta azt a darab mákos kalácsot.</p>
				<p>A kocsis letért a malomhoz vivő utra: Takliné és János kezükbe fogták a jókora -
                  élelemmel megrakott fehér kosarat; Márika édes anyja balkarján nyugodott, Károlyka
                  pedig kocogott utánuk vigan, jó izüket harapva egy darab süteményből.</p>
				<p>- Hát te fiam, de szomoru vagy - kérdé Takliné a gyereket - talán valami baj van
                  otthon? az az ispán nem csinált-e valamit?</p>
				<p>- Nem - szólt János lassan - s földre süté szemeit.</p>
				<p>- Hát az apátok?</p>
				<p>- Otthon van.</p>
				<p>- A gyerekek?</p>
				<p>- Megjöttek, ott voltak a szomszéd malomban, hoztak is kenyeret.</p>
				<p>- Micsoda kenyeret, micsoda malomból?</p>
				<p>- Onnan abból a malomból a. Itt voltak a molnár fiai, azok elhivták őket
                  magukhoz.</p>
				<p>- De nincs semmi baj, - a kis gyerekek? - -</p>
				<p>- Azok is megvannak - válaszolt a fiu, s haladt tovább zavart tekintettel.</p>
				<p>- De bolond vagy ám te, édes Jánosom, hogy még se beszélsz, hiszen olyan szomoru
                  vagy lelkem. Végy egy kis diósat is, nézd az a darab jó lesz; nem azt, a
                  nagyobbikat, egyél fiam, majd csak jut a többinek is. Micsoda áldott egy ember az
                  az uraság!</p>
				<p>S a szegény asszony örömkönyes szemekkel tekintett az égre.</p>
				<p>Mikor már nem messze voltak a jágerházhoz, János köhögni kezdett, s édes anyja
                  felé fordult.</p>
				<p>- Édes anyám - de én nem is tudom, hogy megmondjam-e?</p>
				<p>- Mit, gyermekem? már hogyne mondanád - sürgeté az anya a fiut, - mondjad
                  csak.</p>
				<p>- Talán nem is szép ezt mondani; - apám meg az ispánné, - én nem mondom.</p>
				<p>A szegény asszony karjai leestek, sovány, sápadtas arca még halaványabb lett,
                  ijedten tekintett fiára, s hebegett valamit. Majd erősebben szoritotta a kis
                  Márikát magához, megragadta a kosár egyik fülét, s lihegve kétségbeesetten huzta
                  magával a tántorgó szomoru Jánost.</p>
				<p>- Te, te - beszélj csak fiam, - szólt az anya s reszketve sietett haza felé.</p>
				<p>A mint fölértek a dombra, a ház előtt álldogáló fiuk észrevették őket, s ujjongó
                  örömmel haladtak eléjük.</p>
				<p>János nem mondhatott el semmit; azért az anya sejtett mindent, s midőn belépett a
                  szobába, rémületes kifejezéssel tekintett az ispánnéra.</p>
				<p>Takli úr lomhán, kusza szemekkel támolygott be, alig mert rátekinteni a kosárra,
                  még kevésbé nejére, s hol ide, hol amoda rakosgatott egyetmást.</p>
				<p>Az ispánné gőgös, bár egy kissé tétovázó arccal ült az asztal mellett, azt hiszem
                  varrt valamit; férje köhögött, hol kisebbeket, hol nagyobbakat, és pedig bizonyos
                  meghatározott modulacióval. Tán nem tudta egészen, hogy miért teszi; de tette
                  folyvást, még azt is meg akarta magától egy darabig tagadni, hogy a süteményes
                  kosárra tekintsen.</p>
				<p>Hanem oda pillantott s keserü szemrehányásokkal tört ki szivében az igazságtalan
                  sors ellen. Vádolta magát, hogy miért nem küldte ő is inkább feleségét, vagy
                  elmehettek volna együtt. Ez utóbbi, bár késői gondolatot, igen helyesnek találta.
                  El fognak menni holnap. A jágerháznak mégis az övékének kell lenni; hát aztán egy
                  művelt ispán, egy kitünő grófi neveltetést nyert gyámleány, az ő neje, nem
                  birnák-e azt kivivni, a mit az a gyáva ostoba sivó-rivó asszony bizonyosan kivisz,
                  ha ők még egyszer közbe nem lépnek. Hanem közbe fognak lépni.</p>
				<p>Csak egyétek azt a mindenféle lekotort, kikotort, lesöpört, kisöpört
                  asztalmaradékot, - szólt magához hánykolódó elmével az ispán - megálljátok
                  csak!</p>
				<p>Akart valamit mondani, de nem tudta illendően kifejezni; csak térdeit
                  dörzsölte.</p>
				<p>- Igenis, holnap megyünk együtt, megyünk nőmmel!</p>
				<p>Az idő délután lassankint elborult, ugy hogy 4-5 óra tájban majdnem egészen sötét
                  lett. Takli úr nem maradhatott a szobában, szemeit, melyek különben mindenkor a
                  lehető erősek voltak - ma úgymondá sérti a homályosság. Kiment a folyosóra és
                  sétált folytonosan és pipázott szakadatlanul. Talán ma történt életében először
                  az, hogy valami kedveskedéssel szándékozott meglepni azt az aprehendáló bolondos
                  asszonyt. - Abban állapodott meg tehát, hogy a gyerekekkel estére mégis csak
                  elsétál az uraság kertje felé.</p>
				<p>Takliné lefeküdt, szivét éles fájdalom rohanta meg és titkon keservesen sirt. A
                  kosár süteménynyel nem igen gondolt senki, legfölebb János szólt néha egyik-másik
                  szemtelenebb fiura, ki már harmadszor is bele akart markolni erőszakosan is.</p>
				<p>Az ispánné háttal ült az asztalnak s egy darab mákos kalácsot morzsolgatott, mely
                  nem tudom bizonyosan mikép juthatott birtokába. Különben a kalács a nagyobb
                  formájuakból való volt, s az asszony oly ügyesen falogatta, hogy ha a kis
                  Mancsetli ott nem áll, előtte farkát csóválva és metszett füleit a lehetőleg
                  kihegyezve: az egész dolgot nem veszi észre senki.</p>
				<p>Győry úr nem volt a szobában.</p>
				<p>Este felé megindult a mester harmad magával oly nyugodt szivvel, mintha valami
                  halottat kellett volna neki elénekelni valahol. Pista feltünőleg vidám volt, s nem
                  győzött eleget beszélni a különbféle gyümölcsnemekről.</p>
				<p>Ha néha visszatekintenek: lehetetlen hogy abban a fehér kalapban azonnal föl ne
                  ismerjék az ispánt.</p>
				<p>Haladtak biztosan, - mikor már egészen bealkonyodott, s egy kis csöndes eső
                  kezdett esni: Takli úr oda állt az árokra, mint a fölhantolt sirdombokra szokott;
                  kabátja alól kivett egy zsákot, azt egy kicsit megrázogatta; Pistát előre küldte,
                  Jóskát pedig kiállitotta vigyázni.</p>
				<p>Az árok tulsó oldalán egy nagy szilvafa alatt állott Győry úr, és nézett
                  figyelmesen. Nála is volt egy tarisznya s nem hiányzott keblében a bátor sziv sem:
                  de eszén hirtelen valami egyéb futott keresztül.</p>
				<p>- Hm! elmélkedett magában, most megfoghatnálak, csak egy kis kerülőt kéne tennem
                  az erdő felé, beszólnom a kertészhez, s akkor aztán majd meglátnátok, ki lakik a
                  jágerházban.</p>
				<p>Ekkorra már Takliék beugrottak az árkon, Pista fön volt egy körtefán; az érett
                  gyümölcs zuhogva potyogott alá, - a zsák szembetünően telt, s Jóska éles szemekkel
                  tekintett minden utra.</p>
				<p>Egyszerre két vörös tarka kutya szökött nyihogva a gyümölcsszedők felé.</p>
				<p>- Utána Lapos, Bundás - kiáltott két kertészlegény.</p>
				<p>Az ispán futásnak indult; egyik kutya hirtelen a sarkában termett s a kis szőke úr
                  sikoltva hadonászott fehér kalapjával.</p>
				<p>Jóska az árokba lapult s mint a kis kigyó kimászott az országutra, s onnan aztán
                  amint csak lehetett, tovább futott.</p>
				<p>Azt mindenki látja, hogy a gyümölcsszedés szerencsétlenül végződött.</p>
				<p>Jóska ázottan, lihegve, jajgatva rogyott anyja ágyához.</p>
				<p>- Jaj édes anyám oda vagyunk, a papa meg a Pista. -</p>
				<p>- Mi az? - kérdé János ijedten.</p>
				<p>- Meg az ispán úr is -</p>
				<p>Az ispánné erre fölült ágyában.</p>
				<p>- Istenem mi bajuk? - kiáltának egyszerre Takliné és János -</p>
				<p>- Megfogták a kertész legények.</p>
				<p>- Hol?</p>
				<p>- Ajtóváryék kertjében, pedig már tele volt a zsák is. Bizonyosan az ispán úr
                  árulta el őket.</p>
				<p>Győryné, - mint a kinek férje ezen ügyben mindenesetre, csak dicséretet fog
                  érdemelni: nyugodtan fordult befelé.</p>
				<p>A szegény mesterné leirhatlan kinok közt virrasztotta át az éjszakát. Reggelre
                  egészen kikelt arcából, még halaványabb, sorvadtabb lőn; kékes szemei mélyen
                  beestek, ajkai megkékültek, s félholtan - majd öntudatlanul feküdt az ágyon.</p>
				<p>János zokogva virrasztott egész éjen keresztül mellette, százszor is megbánta,
                  hogy elbeszélte azt a dolgot, s szegény édes anyját úgy megszomoritotta; vádolta
                  magát, hogy miért is tudott épen akkor menni be, mikor apja az ispánnéval
                  ölelkezett.</p>
				<p>Oda borult édes anyjára és suttogva beszélt neki valamit sokáig, melyre a szegény
                  asszony mintha egy kissé megkönnyebbedett volna.</p>
				<p>Felöltözött tisztességesen; Máténak adott egy kis maradék kalácsot, Jóskát oda
                  rendelte édes anyja mellé: s megindult félve, de bizodalommal.</p>
				<p>A szegény fiu meglehetősen izzadt, egész uton mondogatá magában a könyörgő
                  beszédet. Minden óhajtása e rövid kérésben öszpontosult: ha az a jó isten
                  megsegitene! Igy ért el az uraság udvarába.</p>
				<p>Ott bizonyosan mindenki vigan lehetett, a kémények füstölögtek erősen; a szolgálók
                  huzták a vizet; a favágó fejszéjével nagyokat vágott; a kocsis a szerszámokat
                  tisztogatta; a többiek a lovak körül lehettek; a kuka inas is megelégedetten
                  végezhette foglalatosságait.</p>
				<p>Egy darabig ott ücsörgött az istálló sarkánál.</p>
				<p>Az a kocsis, ki édes anyját szállitotta a malom felé: azonnal megismerte.</p>
				<p>- Hát maga, no mi baj? kiáltott oda nyájasan, jőjjön csak, ne féljen attól a
                  kutyától. Tisza te! ördög bujjék a hátad alá, eredj mindjárt arrább - jőjjön csak
                  erre az ifju úr.</p>
				<p>- Bizony öcsém - kezdett a beszédhez a kocsis, minden kérdés nélkül - azokat oda
                  csukták a Tálosné kamrájába. Nem tudom mit csinálnak velük. Hát a maga apja volna
                  az a mester? az a sovány fehér kalapos ember, épen a mult reggel járt itt, még azt
                  hittük, hogy zsidó, valami gyapju- vagy gabonakereskedő Szegről - mert onnan
                  szoktak kijárni hozzánk, pedig no ni! fikom adta.</p>
				<p>János kérdést tett, hogy vajon be lehet-e jutni az urasághoz?</p>
				<p>- Nem tudom biz én - válaszolt az ember - aztán minek?</p>
				<p>János a válasz helyett sirva fakadt.</p>
				<p>Azt hiszem, hogy egy jószivü gyerek tizenöt éves korában ilyen esetben máskép nem
                  igen tehet.</p>
				<p>- Sir, azzal bizony nem sokra megy: hát miért nem jött el édes anyja? azt szereti
                  az uraság.</p>
				<p>- Beteg.</p>
				<p>A kocsis nem kérdezte tovább, hanem a mint dolgát végezte, kötött egy másik
                  kötényt, s oda vezette a fiut a folyosóra.</p>
				<p>- Arra menjen - böké meg a kocsis a fiut - ott ül épen. S levette kalapját.</p>
				<p>János hasonlókép cselekedett, s az uraság felé tartott.</p>
				<p>Köszönt alázatosan, s kezet akart csókolni.</p>
				<p>- Micsoda, micsoda - mi baj gyermekem? - szólt Ajtóváry úr s egyet igazodott nagy
                  karos székén.</p>
				<p>János reszketett egy kicsit, de csak hamar összeszedte magát; kiegyenesedett, s
                  szelid arccal fordult az őszes, s nem is olyan nagyon komor kinézésü uraság
                  felé.</p>
				<p>- Könyörgöm alázatosan a nagyságos úr előtt, én Takli János vagyok, - annak az
                  asszonynak a fia, a ki reggel itt volt.</p>
				<p>- Annak a Takli mesternek a fia, a ki gyümölcsöt lopott?</p>
				<p>S Ajtóváry komoran tekintett a fiura.</p>
				<p>János lesütötte arcát, s félig sirva válaszolt:</p>
				<p>- Én nem loptam; édes anyám sem.</p>
				<p>- Micsoda csavargó emberek vagytok ti.</p>
				<p>- Könyörgöm alázatosan, én nem vagyok csavargó ember, csak egy szegény gyerek, a
                  professoraim megmondhatják, hogy én nem követtem el soha semmit.</p>
				<p>- Micsoda professoraid?</p>
				<p>- A szentpáli tisztelendő urak.</p>
				<p>- Hát mit akarsz itt?</p>
				<p>- Könyörögni jöttem édes anyám helyett, a ki, ha betegen nem feküdnék: maga jött
                  volna esedezni a nagyságos urhoz. Én tudom, hogy nem tudom elmondani, a mit
                  akarok, de édes anyám - - S a fiu zokogva rejtette arcát a sapkájába.</p>
				<p>- Hát mit akarsz? beszélj, - kiáltott Ajtóváry úr ingerülten, de nem rosz szivvel
                  - hadd hallom. S behivta szobájába.</p>
				<p>A fiu egész gyermeteg őszinteséggel tárta föl apja gyöngeségeit, hogy megvédhesse
                  anyját, s vádakkal állott maga, testvérei s a körülmények ellen, csakhogy apja
                  büneiből letörölhessen valamit.</p>
				<p>Ajtóváry ur komor tekintete lassankint elveszté zordságát, mindinkább belemerült a
                  fiu beszédébe; egy szegény nyomorult családot látott maga előtt, hol nem is tudta
                  volna hamarjában megmondani, ki tulajdonképen a bünös.</p>
				<p>- Szegény ördögök! - mondogatá, s tovább hallgatta a gyereket.</p>
				<p>Majd közelebb ment Jánoshoz, vállára tette kezét, merően a szemébe nézett, s
                  szeliden szólt.</p>
				<p>- Maradj fiam becsületes ember, elmehetsz; mondd meg édes anyádnak: nyugtassa meg
                  magát, majd gondolunk valamit.</p>
				<p>János már a harmadik kastély előtt járhatott, s Ajtóváry úr még egyre a mondottak
                  felett merengett. Sokféle terv jutott eszébe, kegyetlen büntető terv; de a
                  szegény mesterné mindannyiszor ott állott előtte barna kopottas ruhájában, sovány
                  arcával, könyes szemeivel s esdeklő szavaival. Hát csak az ispánt, ezt a
                  nyomorult élhetetlen ördögöt s gonosz tehetetlen feleségét bünteti meg; - de hát a
                  korcs részeges mester, kinek gyerekeire annyi gondja sincs, mint az ebnek
                  kölykeire? Ezt legkeményebben meg kell büntetni. S járt, kelt fölebb-alább és
                  tépelődött.</p>
				<p>Csöngetett.</p>
				<p>- Azokat a gazembereket állitsátok be hozzám.</p>
				<p>Kevés idő mulva zörgés, lábcsoszogás hallatszott a folyosókon. Jöttek a rabok.</p>
				<p>Takli úr lépett be először; izzadt, fekete kócos haja homlokára verődött, barna
                  piros arca szederjes szinbe csapot át; villogó szemei, a mennyire lehetett
                  behuzódtak; fekete, vöröses végü bajusza szabad tetszés szerinti állást vett;
                  hanem erős, széles egyenes termete meglehetősen összeesett volt.</p>
				<p>Minden mozdulatával elárulta, hogy ezt az állapotot felette resteli. Illedelmes
                  köszöntés helyett egyet köszörűlt torkán.</p>
				<p>Háta mögött állott fia, Pista.</p>
				<p>Ő biztos volt a felől hogy megverik; a többivel nem törődött. Élénk kandi
                  tekintetéből inkább azt lehetne kimagyarázni, hogy rá e jelenet épen nem hat
                  valami zavarólag. A gyerek, ha érzi, hogy apja mellett áll, minden bajt igen hamar
                  elfelejt.</p>
				<p>A szegény megrémült ispánt alig birta betúszkolni a kuka inas, mig ki nem küldték
                  ott is állt háta mögött s teljes szivéből mulatott.</p>
				<p>Győry úr lehajtotta szerencsétlen szőke fejét, megadta magát a szomoru helyzetnek
                  és búsult keservesen. Ő érezte, hogy tökéletes ártatlan. Eszébe jutott, hogy
                  szegény gyermek korától fogva mennyi szerencsétlenségen ment keresztül, és
                  sirt.</p>
				<p>Az uraság haragtól villogó szemekkel tekintett rájuk.</p>
				<p>- Hogy hivják magát? - rivalt először is az elgondolkozó mesterre.</p>
				<p>Takli úr egyik kezével a bajszába kapaszkodott és felelt egész elszántsággal.</p>
				<p>- Takli János.</p>
				<p>Ajtóváry úr e név hallatára egy kissé megcsöndesedett, kérdezni akart valamit de
                  másra tért át.</p>
				<p>- Maga az a mester, a ki a jágerházban lakik?</p>
				<p>- Én vagyok, hanem tudom, hogy kivernek onnan. Bárcsak oda se mentem volna
                  soha!</p>
				<p>- Tudja-e, hogy maga - folytatá az uraság - egy haszontalan korcs ember, egy
                  elvetemedett férj, egy megromlott apa, egy csavargó gonosztevő, ki nem szégyenli
                  még fiait is belekeverni a tolvajságba?</p>
				<p>A mester kipödörte másik bajuszát is, tekintetét rongyos sáros csizmája orrára
                  szegezé és hallgatott nyugodtan.</p>
				<p>- Ha jól emlékszem - fordult Ajtóváry úr az ispán felé - maga Győry József az
                  ispán - s némi gúnyos tekintettel várta a feleletet.</p>
				<p>Győry József oda támaszkodott a falhoz, fejét a tenyerébe rejté és zokogva
                  válaszolt.</p>
				<p>- Dehogy vagyok ispán, dehogy vagyok, egy szerencsétlen nyomorult földönfutó az én
                  nevem, ki azért születtem a világra, hogy a boldog uraságok az én sorsomból tudják
                  meg, hogy milyen az igazi nyomoruság. Mindig az igazságot kerestem teljes
                  életemben, azért üldöztek mindenhol. Most is - de minek mondjam, kérjem inkább,
                  hogy zárjanak el örökre, mert tudom - oh én szerencsétlen! Minek is indultam ki
                  hajlékomból, minek is akartam a nagyságos urat megmenteni a kártól, minek is
                  akartam elmondani a kertésznek, hogy vigyázzon, mert tolvajok törnek a
                  gyümölcsfákra. Oh minek avatkoztam én a más dolgába most is - de mikor mindig a
                  más javát keresem! Elfogtak, bebörtönöztek, engemet, ki oly ártatlan vagyok mint a
                  nap. Vagy kitalált én nálam csak egy szem gyümölcsöt is - de a szegénynek nincs a
                  földön pátronusa, a szegény hiába keresi az igazságot!</p>
				<p>És a szegény ispán jajgatott tovább.</p>
				<p>Az uraság ily váratlan beszédre zavarba és indulatba jött, kacagott és erős
                  léptekkel járt végig a szobában.</p>
				<p>A rabok eltávolittattak és körülményesebb vizsgálat rendeltetett.</p>
				<milestone n="6" unit="endSubChapter"/>
				<milestone n="7" unit="startSubChapter"/>
				<p rend="head">VII.</p>
				<p>A jágerház mintha csak egészen kihalt volna, még a kis gyerekek sem sirtak úgy,
                  mint azelőtt. Érezték, hogy a baj nagy, a családfők rabok. A szegény mesterné ott
                  feküdt betegen, megpróbálta hogy fölkel, ha térden csúszva is - elvánszorog a
                  kastélyig, de csak sóhajtással győzte. A gyerekek anyjukra meresztették szemüket,
                  és szinte nem esett jól nekik, hogy senki sem szól rájuk, mikor a kalácsos kosárba
                  markolnak.</p>
				<p>János, a legöregebb fiu künn búsult a konyhán, s anyjának melegitett valami
                  levesfélét.</p>
				<p>A déli oldal, melyet a trombitás ispán a legnagyobb gonddal bútorozott be: most
                  egészen fel volt dulva. Az ispánné a mint a szomoru esetet meghallotta, magára
                  vette a legjobb ruháját, fogadott egy paraszt fuvarost, fölrakta értékesebb
                  holmiját, még a trombitát is - s alkalmasint elszállitott mindent biztos
                  helyre.</p>
				<p>A rabok is kigondolkozhatták magukat, mig az urasági hajdu fölnyitotta börtönük
                  ajtaját, s útnak inditották őket a helység háza felé.</p>
				<p>- Szomoru kötelesség - mondá a jegyző a mint a három rab belépett a jegyzői lak
                  kis kapuján.</p>
				<p>- Kutyaállapot uram - mormogott a mester - s miért? egy kis komisz almáért. Nem
                  hittem volna, hogy olyan drága erre a gyümölcs. Harmadnapja, hogy benn ülünk,
                  mintha templomot raboltunk volna.</p>
				<p>- Valami olyas - mondá a jegyző.</p>
				<p>- Én - kérdé az ispány - én, jegyző úr? Nevetem. Hallatlan egy ispánynyal igy
                  bánni! Itt, itt mindnyájuk előtt jelentem ki, hogy megbecstelenittetésemet
                  törvényre adom. Majd akad még a szegény embernek pártfogója. Tehát mi vár reánk?
                  kérdé az eddig alázatos ember, kétségbeesése ártatlanságából meritvén erőt.</p>
				<p>- Hiteles embereket küldött az uraság, mind a mester úr régi állomására, mind az
                  ispán úr előbbeni helyére. A documentumok a helység házánál vannak.</p>
				<p>- Jó - szólt Takli úr nyugodtan, egyszersmind odább taszitván Pista fiát, ki
                  egészen apjába kapaszkodott - igaz, urak a papok, győzik pénzzel, azt tehetik a
                  szegény emberrel, a mit akarnak.</p>
				<p>S kényelmesen helyet foglalt a folyosó alatt egy széles padon.</p>
				<p>- De nem tehetik ám én velem - pattant föl az ispán, oly daccal, mely egy rabhoz
                  épen nem illik - én becsületes ember vagyok, nem loptam, semmibe nem keveredtem,
                  ha a hivatalomat elvesztettem, arról nem tehetek. Pontosságom ellen ott sem tehet
                  kifogást senki. Igazságot követelek.</p>
				<p>S merészen tekintett a jegyzőre.</p>
				<p>- Jobb bizony hallgat barátom uram - csillapitá a mester, kusza tekintettel
                  jártatván szemeit a gyülekező előljárókon. Ha csint tett: vallja be, legjobb.
                  Becsületességéért bizony ki nem billentik az embert sehol. Szerencsétlenség, ennyi
                  az egész, megjárta maga is, mint mi; azért ne féljen, nem megyünk ám akasztófa
                  alá. Épen bizony! Hát hol volt jobb helyünk mint a kamrában? nem járt ki ételünk
                  italunk bőven? bárcsak ott lett volna az egész familiám. Ilyen beteges ember, mint
                  a barátom uram is, megköszönheti ha valaki ápolás alá fogja. Hanem tudja, hogy
                  járunk? Kivernek bennünket a hajlékból, föl is út, alá is út, ez lesz majd a
                  legnagyobb baj ilyen veszett időben. Mit tehetnének velünk mást? Gyümölcsért
                  örökre el nem csuknak - s nagyot nevetett.</p>
				<p>Az ispán alkalmasint szép védelmi beszédet fogott volna elmondani - de egy ember
                  elkiáltotta:</p>
				<p>- Az uraság.</p>
				<p>S csakugyan Ajtóváry úr hintaja állott meg a helység háza előtt.</p>
				<p>Ajtóváry úr komoly de jóakaró arccal lépett be a törvény szobába, s helyet foglalt
                  az asztal mellett.</p>
				<p>A jegyző egy csomó irást vett elő, azokat az uraság elé terjesztette, s birói
                  pillantásokkal tekintett végig a bünösökön, kik a nagy zöld kályha mellé
                  húzódtak.</p>
				<p>Az ispán keserüen gondolt arra, hogy egy uraság, ki gabonával, hajlékkal látja el
                  az inségeseket: egy kis haszontalan gyümölcsért igy kipelengérezteti az embert;
                  Takli János bátran szemügyre vette az előljárókat s az uraságot, egyszersmind éles
                  szemeivel oda tekintett a papirosokra, melyek közt véleménye szerint azonnal
                  fölismerte plébánusának vastag zöldes levelét.</p>
				<p>Pista magába szálló gondolkozással tekintett a fogason függő hegedükre,
                  bikacsékre, s a sarokban levő mogyorófa pálcákra. És szerencsésnek vallotta
                  Jóskát, a ki megszabadult.</p>
				<p>- Azt gondoltam - kezdé meg a beszédet az uraság - hogy szerencsétlen, de
                  becsületes embernek adok hajlékot - -</p>
				<p>- Igen is - vágott szavába az ispán, előre lépve - és részemről úgy is van, de itt
                  a mester urról nem állok jót.</p>
				<p>- Üm - morgott keményen a mester.</p>
				<p>- Csönd - szólalt meg ünnepélyesen a jegyző. Majd a kérdésre fognak felelni.</p>
				<p>S a biró és esküdt emberek fejcsóválva integettek, hogy úgy van, csönd!</p>
				<p>Ajtóváry úr megvetéssel tekintett a mesterre, és szánalommal a szegény beteges
                  ispánra s komor tekintettel folytatta.</p>
				<p>- Be van nálam jelentve - szólt, egy iratot, a zöldes levelet mutatván föl - hogy
                  Takli János egy elvetemedett rosz apa.</p>
				<p>- Azt én is láttam - vevé át a szót az ispán belső bosszu érzettel, és mély
                  lenézéssel fordulván a gyülölt mester felé - sőt vettem észre, hogy már a mi
                  boldog házasságunk közé is kezdi hintegetni a konkolyt.</p>
				<p>- Hűtlen ember, mind hivatalában, mint házaséletében.</p>
				<p>- Valóban úgy van, a feljelentés a legjobb alapokon nyughatik, én szinte
                  szolgálhatok bizonyitványokkal.</p>
				<p>- Uram csönd, kérem - fordult az ispán felé a jegyző és az egész előljáróság.</p>
				<p>De az ispán épen nem azzal a szándékkal hallgatott el, hogy hallgatni fog.</p>
				<p>- Önt - folytatá Ajtóváry úr - hivatalából úgy bocsátották el.</p>
				<p>- S pedig csúfosan - jegyzé meg az ispán.</p>
				<p>- Mit válaszol erre? kérdé az uraság.</p>
				<p>- Azt, hogy gazok voltak, a kik áskálódtak utánam.</p>
				<p>- Ön megcsalta nejét.</p>
				<p>- Eh hagyjuk azt, kinek mi gondja belső életemre.</p>
				<p>Az előljáróság morgott, Ajtóváry úr kezdett indulatba jönni, s az ispán kedélyesen
                  mosolygott, mi alatt tekintetével azt akarta kimutatni: és hogy ilyen csavargó is
                  van a világon.</p>
				<p>- Mivé tette gyermekeit! - kiáltott föl az uraság.</p>
				<p>- A milyenekké egy szegény nyomorult fizetésü ember teheti, szivesen tettem volna
                  urfiakká, mert mindnyájának arra volna a vére.</p>
				<p>Ajtóváry úr indulatosan csapta le a helység nagy ollóját s dühtől lángoló arccal
                  tekintett szét.</p>
				<p>- Valóban hallatlan - mondá az ispán - mikor egy jótéteményes, urasága előtt ily
                  neveletlenül beszél.</p>
				<p>A mester valami leirhatlan gúnyos kicsinylő tekintettel mérte végig a kis sovány
                  vöröses embert, s röhögve fordult másfelé.</p>
				<p>- Hát a feleségével, avval a derék jó asszonynyal, hogy bánt? folytatá némi
                  pihenés után Ajtóváry úr.</p>
				<p>- Hogy? hát hogy bánhattam? én nem tudom, hogy bánhattam vele máskép, a mint az
                  ilyen nyomorult sorsú emberek szoktak. Járatnám biz én őt is selyemben,
                  bársonyban, csak adna valaki. Nagyságos uram soha se keresse azt, hogy élünk, hogy
                  éltünk, azt egy úr úgy se hinné el soha, hogy egy magam forma ember, hogy tartja
                  el familiáját. Én nem panaszkodom sorsom ellen, hát mit kutatja az én
                  nyomoruságomat valaki. Azt tudom, hogy úgy mindig csak nem maradhatunk, csak ád az
                  isten egyszer nekünk is nyugodalmasabb életet. Hisz a feleségemet meg nem vertem
                  soha? hogy iszom: mért ne innám? nem bün, hogy más asszonyra ránézek, mert tudom
                  csak azzal árulhatott el a plébános úr - óh bizony, tán az urak máskép tesznek.
                  Csakhogy ők tehetik, nem keresi rajtuk senki. Szegény emberen minden piszok. Hanem
                  tudja mit a nagyságos úr? látom, hallottam, vettem észre tömlöcünkben is, hogy
                  lelkes úr, ha olyan nagyon a szivén fekszik a familiám sorsa: adjon nekik valamit,
                  én majd elélek addig valahol.</p>
				<p>Ajtóváry úr nem volt elkészülve ilyen beszédre, hallgatott és csak nézett a
                  szegény nyomorultra.</p>
				<p>A jegyző várt és várt, az előljáróság is, hogy mi fog itt történni.</p>
				<p>- Hát mióta él az úr - fordult az uraság a mester felé - mindinkább szelidebb
                  tekintettel - ilyen nyomorultan?</p>
				<p>- Ilyen nyomorultan? hm a mint vesszük, különben nem is éltünk mi olyan
                  nyomorultan, meg voltunk mi elégedve, meg most is meg leszek, csak az isten
                  valamit forditson rajtunk, de igy, ilyen állapottal egy tanult ember, hogy
                  elégedhetnék meg. Napszámba nem járhatok, a rangom tiltja, hát várok, hát mit
                  csináljak? Könnyen beszél a kinek van, mint itt a jegyző úr is, a ki oly haragosan
                  integet felém. Ne volna csak ő neki hivatala, vagy csak olyan rongyos, mint nekem
                  volt, s ennyi gyereke! Eh uram! szabjon ránk valami büntetést, hisz egy pár
                  gyümölcsért csak nem ülhetünk tömlöcben esztendő számra - aztán hadd megyünk
                  dolgunkra.</p>
				<p>- Tudna-e ön becsületes ember lenni? kérdé Ajtóváry ur.</p>
				<p>- Becsületes ember? hiszen gazember még nem voltam.</p>
				<p>- De elhanyagolta családját, s ez egy azzal.</p>
				<p>- Elhanyagolt bennünket az isten, azzal beszéljen a nagyságos úr, én husz
                  esztendeje énekelek neki, hanem még eddig nem tudtam leénekelni hozzánk.</p>
				<p>Ajtóváry úr mosolygott a nyers, műveletlen, meggondolatlan beszédeken,
                  egyszersmind bosszankodott is, s az ispán felé fordult.</p>
				<p>Végig nézett a beesett horpadt mellű vékony emberkén, szemügyre vette annak gyors
                  élénk mozdulatait, melyeket az többször egy-egy rohamos köhögéssel kisért s úgy
                  látszott nem tudta magában elhatározni hogy mikép fogjon a feddéshez.</p>
				<p>- Régen beteg az úr? kérdé részvéttel.</p>
				<p>- Oh nagyságos uram oda vagyunk - s az ispán erősen köhögött, kissé készakarva, de
                  önkénytelenül is. Ez a mostani szerencsétlenség - folytatá - megtörött.</p>
				<p>- Hát tudja már szegény ember? kérdé Ajtóváry úr sajnálkozva.</p>
				<p>Az ispán nézett és figyelt.</p>
				<p>- Az előtt hogy éltek együtt?</p>
				<p>- Sohasem laktam én ezekkel - mondá az ispán a mester családra célozva, és mély
                  megvetéssel tekintve rabtársára.</p>
				<p>- Nem, a feleségét kérdém.</p>
				<p>- Nőmmel? a legjobb egyetértésben.</p>
				<p>S a beteges ember bizonyos lelkesedéssel veté föl vöröses halvány arcát.</p>
				<p>- Ez - s Ajtóváry úr egy levelet mutatott föl - nem azt mutatja, ellenkezőleg hogy
                  ön hivatalából is miatta esett ki, neje egy feslett erkölcsü asszony volt.</p>
				<p>- Az én nőm? Soha. Rágalom! rég ismerem azokat a rágalmazókat. Irigység, tudom,
                  sajnálom. Óh nagyságos úr az én nőmet nem tetszik ismerni.</p>
				<p>- Megszökött, itt hagyta az urat. S Ajtóváry úr bús szánakozó elgondolkozással
                  tekintett a nyomorult emberre.</p>
				<p>- Lehetetlen, képtelenség! kiáltott zavart tekintettel az ispán, s olyan
                  mozdulatot tett mint a ki szaladni, menekülni akar.</p>
				<p>- Ne siessen, utána nézettem, neje megszökött, még bútorait is elvitte.</p>
				<p>- Nem hihetem! a trombitámat, nem - - persze a kis kutyát is.</p>
				<p>A beteges ember egy darabig nézett, kapkodott s erős fuldokló zokogásba tört ki.
                  Feje beesett mellére hanyatlott, s oda támaszkodott a kemencéhez.</p>
				<p>Takli úr merev de bús tekintettel bámult a zokogó emberre, valamit akart szólni,
                  de csak a fejét csóválta.</p>
				<p>Ajtóváry úr oda sugott a jegyzőnek, mondott valamit a bírónak is - s nehány perc
                  mulva távozott. - -</p>
				<p>A jágerház megint puszta.</p>
				<p>Kitörött ablakán kényelmesen fütyül be az őszi szél. Üres az oly édes gonddal
                  bebutorozott déli oldal, s üres a szegény Takli rész is. Se kicsi, se nagy, se
                  öröm, se bánat; se trombita, se ének!</p>
				<p>A szegény vándormadarak másfelé huzódtak.</p>
				<p>Ott vannak az Ajtóváry udvarban. -</p>
				<p>- Szegény ördögök; kiáltott fel Ajtóváry úr többször - ha nem gondolok velök, az a
                  szegény asszony mit csinál azzal a sok vásott gyerekkel?</p>
				<p>Felparancsoltatta magához az egész családot. Az ispánnak kocsit küldött, s
                  meghagyta hogy addig az udvarban ápolják, mig teljesen meggyógyul, s neje
                  valahonnan megkerül. Nem került meg, szép asszony volt, erős egészséges,
                  akadhatott szerencséje.</p>
				<p>Győry úr mély gyógyithatlan betegségbe esett, s bár a mesterné mindent elkövetett
                  ápolásában - nem tudott többé magához jönni. Takli úr a legszebb, a
                  legszivrehatóbb áriát énekelte el felette a gyékényi mesterrel, a hires „Keservek
                  áriájá”-ból. Ez volt az az idő, a mikor Takliné újra büszke volt férjére, kinek
                  erős, csengő hangja gyönyörüen harsogott a temetőn. Maga Takli is reménylette,
                  hogy e temetés után Ajtóváry úr fel fogja őt menteni azon nyomasztó sanyarú
                  helyzet alól, mely szerint napokon keresztül régi olvashatlan irásokat kellett
                  neki másolnia -</p>
				<p>Nem, - ez nem történt meg. Az Ajtóváry-féle archivum régi okmányokban felette
                  gazdag, s ennek lemásolása Takli úr tiszte.</p>
				<p>Különben maga a mesterné kulcsárné az udvarban, s mind a cselédségnek, mind az
                  uraságnak teljes szeretetével dicsekedhetik. -</p>
			</div>
			<div type="chapter">
				<head>
               A boldog ember.
            </head>
				<p>Én mint mérnök s nőtelen ember, hivatalos összeköttetéseimnél fogva, egy mérnök
               társam s barátom házánál laktam, s miután foglalatosságaim egész estig tartottak,
               csak nyolc óra körül mehettem át Klára nénémhez kinek épen névestéje volt.
               Természetesen a muzsika szólt. Ez igy volt a mi időnkben is.</p>
				<p>Klára néném lakása nem valami derekas épület. Ostobául van épitve az egész: szük
               szobák, egyenetlen sarkok és ablakközök. Látszik hogy tanult épitésznek ezen a
               vidéken hire se járt soha.</p>
				<p>Hanem az udvar igazán szép, tágas; a folyosó előtt nagy ágasbogas ákácfák vannak.
               Bent a vénebb atyafiság evett, ivott, kártyázott, disputált; az udvaron a fiatalság
               táncolt.</p>
				<p>Ugy ültem, hogy egy kissé a vénebbekhez tartozzam - de lássam a vigadókat is.</p>
				<p>Csenevészebb nép volt biz ez, mint a régi, tagadhatatlan; hanem jó kedvük volt, jól
               mulattak.</p>
				<p>Faluhelyen mainapság is megvan az a bolond szokás, hogy az embert senkinek se
               mutatják be; ehetik, ihatik: jöhet, mehet, fölebb-alább, mint a vásáron; bámulhat a
               meddig akar, azután tetszése szerint ujra kezdheti: hanem azért nem fog megtudni
               semmit.</p>
				<p>Együtt van egy csomó ember, hanem nem lehet tudni kik. Egyik-másik - ha
               elgondolkozol, okvetlen a válladra csap, dohányát kinálja, borát köti; beszédbe
               keveredik veled, szemtől szembe megszól vagy megdicsér, s ha ott hagyott: életedben
               sem tudod meg, hogy ki lehetett. Egy ember innen vagy onnan!</p>
				<p>Épen ilyen vendég volt az is, ki a táncolók között nagyon feltünt előttem. A kis
               ember bizonyosan észrevette, hogy nézem, mert szörnyen tekintgetett felém,
               mosolygott, tenyerét csipőire tette s nagy neki bátorodással ugrott szökött.</p>
				<p>- Jó estvét, jó estvét - kiáltott egyszer oda hozzám integetve ujjahegyével - jó
               estvét mérnök úr.</p>
				<p>Micsoda ember az, honnan ismerhet ez engem? - kérdém magamtól.</p>
				<p>Mikor elvégezte a táncot, oda jött. Széles, barnába menő arca a nagy melegségtől
               egészen neki volt hevülve; izzadt fehér zsebkendőjével szünetlenül törülközött.</p>
				<p>- Teljes egy dicső estve ez mérnök úr! s nem is tetszik táncolni? - szólt egész közel
               jőve hozzám, s oly erősen legyezgetve - hogy arrább kellett tolnom.</p>
				<p>- Nem táncolok.</p>
				<p>- Nem? - s kacagott. - Hát hogy lehet az, nem táncolni?</p>
				<p>Azt gondoltam jó lesz ha másfelé fordulok, hanem hozott egy széket, s mellém ült.</p>
				<p>- Persze! a mérnök úr nem igen ismer már; azt mindjárt ki is találtam, mikor tánc
               közben bátor voltam nehányszor köszönteni, s azt nem tetszett elfogadni. De én nem
               haragudtam. Én Keresdi László vagyok, fűszerkereskedő Pestről a „Neufunlandi
               kutyá”-tól. Ott, - tetszik tudni a Patkó-utca szegletén.</p>
				<p>- Nem tudom.</p>
				<p>- Dehogy nem, ördögöt nem, - hisz valahányszor Kérészre tetszik jönni: mindig ott
               kell elmenni az én kereskedésem előtt. Óh de hányszor tetszett már nálam eszközölni
               vásárlatokat. Igaz malápropos, ismeri ön az atyámat? gazdatiszt a Fekete ügyvéd cséri
               pusztáján.</p>
				<p>- Nem ismerem.</p>
				<p>- Dehogy nem, ördögöt nem; Keresdy Pétert, mindig az volt a szavajárása: Komisz a
               világ, nemkülönben az emberek.</p>
				<p>- Nem emlékszem rá.</p>
				<p>- Ördögöt nem, hogy lehet az? a ki Baján - - no úgy-e most már tetszik emlékezni.</p>
				<p>- Épen nem.</p>
				<p>- A ki Baján a papok utcájában - -</p>
				<p>S odahajult hozzám egészen, s fülembe sugta:</p>
				<p>- Szűrszabó volt. </p>
				<p>- Úgy - mondám, hanem azért most sem tudtam többet, mint az előbb - hát kegyed annak
               volna a fia?</p>
				<p> - Természetes.</p>
				<p>- Gazdatiszt, - hát hogy hogy? - Kérdém, miután egy kissé megütköztem azon, hogy
               szűrszabó mikép lehet gazdatiszt.</p>
				<p>- Persze a mérnök úr az egészből semmit se tud, fogadom ennyit sem e!</p>
				<p>S hosszukás vastag hegyü ujjával egyet pattantott.</p>
				<p>- Hiszen hogy is tudnék?</p>
				<p>- Hm! - kacagott. - Hát azt tetszik-e tudni, mikor a mérnök úr mint segédjegyző vagy
               preceptor-e - igen-igen mint preceptor s a Fulmen doktorné fiacskáinak a nevelője
               Horsodon működött, s minden reggel bejárt hozzánk a boltba? nem emlékszik-e rá, hogy
               reggelivel mindig én szolgáltam? Igen is! Mi barátunk voltunk, tessék csak rá
               emlékezni. Jó kis liqueur volt ám az a nyakas üvegbeli! hm! de most nálam még valami
               dicsőbb is existál.</p>
				<p>A kis ember szörnyü vidáman mosolygott, mutató-ujját kihegyezte, felém tartotta, s
               egy kicsit hintázta magát a széken, - hihetőleg hogy majd én az alatt mindent
               kitalálok. Csalódott, mert én akkor igazán semmire sem emlékeztem.</p>
				<p>- Az meglehet! - válaszolám utoljára - fiatal korunkban sok minden megtörténhetik.
               Lássa, a világon járunk-kelünk, - hanem preceptor - no különben lehet hogy voltam, de
               talán inkább az öcsém?</p>
				<p>- De én jól emlékszem rá, tisztán egyenesen a mérnök úr volt, mintha ma is magam
               előtt látnám. Tudja milyen ember volt? Magas, vékony, sárgás arcu, csinos fickó,
               hanem a csizmája sarkát félre nyomta mindig; no persze a térdei egy kicsinyt befelé
               voltak hajolva. Lássa kedves mérnök úr, én mindenre emlékezem. Én csak két iskolát
               tanultam, az egyiket azt sem egészen, hanem azt hiszem a declinatiót, pronomeneket,
               motiót, comparatiót, conjungatiót tudnám ma is. Nem voltam rosz diák. Megálljunk csak
               - úgy akkor a Bocsor nyelvtana volt divatban, - komisz, ordináré egy nyelvtan volt,
               nehezen fért a fejembe, de csak mégis betömtük. Alapszó, állitmány, akkor nem birtam
               megérteni mit tesz: később tudtam; az alapszó volt a principálisom, egy vastag kövér
               ember Bonyhádon, a Teufel, az állitmány pedig a felesége, mérges kis hörcsök egy
               asszony! Megvannak ma is. Ott volt, ott bizony mérnök úr.</p>
				<p>- Tehát voltam, hanem hát az apja hogyan lett szűrszabóból ispán?</p>
				<p>- Hát majd azt is elmondjuk. Jaj, édes mérnök úr - úgy-e megengedi nekem, hogy igy
               szólithassam; lássa nekem olyan jól esik ha valakit igy szólithatok, a ki különösen
               kedves emberem, mint teszem a mérnök úr is, ki azonfelül fiatalkori barátom is volt.
               Megengedi e kifejezést is, úgy-e tekintetes mérnök úr?</p>
				<p>Boszankodtam az együgyü részeg bolond ostobaságán.</p>
				<p>- Óh ne tessék ám gondolni, hogy én efféle kis himpli humpli (s ezt a markaival
               mutatta mintha épen kávét vagy babot tenne át egyikből a másikba) kereskedő volnék.
               Hál’ istennek mindig boldog ember voltam, ma is az vagyok, az isten és az eszem
               mindenhol megsegitett. Házasodás, jó házasság uram, mérnök uram, ez aztán a világon a
               legfőbb! Kényelmes lakás a bolt felett, - négy szobából; csinos uri bútor, - jó
               reggeli, finom ebéd, tisztességes vacsora, ebéd után egy kis fekete kávé a „Két arany
               hörcsök”-ben, utána billiárd, este - hanem ez már persze csak ugy sutty-, titokban:
               kis parázs ferbli; azonkivül illendő ruházat, hatalmasan fölszerelt füszeres bolt, -
               s a fizetéseket pontosan tenni és tehetni, - ezt nevezem jó házasságnak.</p>
				<p>- S ön ilyen házasságot tett?</p>
				<p>- Egészen.</p>
				<p>- Szép! s tán az apja is!</p>
				<p>- Óh az nem! már egy szűrszabó hogyan tehetne ilyet? az apám én általam, - igenis én
               általam, feleségem fényes rokonsága által lett urrá. Mert tetszik érteni, az én nőm
               édes osztályos testvére Fekete Cyrill urnak. Az a jószág sógoromé, s apám igy került
               oda gazdatisztnek.</p>
				<p>- Tehát ön gazdag leányt vett el, szóval jól házasodott s boldog ember!</p>
				<p>- Boldog? - az bizony, az vagyok, mert másnak nem is mondhatom magamat; szépen
               házasodtam - reményemen felül.</p>
				<p>- S kit vett el?</p>
				<p>- Hohó! nem lehet ám azt úgy egy hujjában elmondani. Persze, önt a mérnök urat
               érdekli az egész? szeretem hogy interessálja a dolog, el is fogom beszélni; hanem
               huzzuk idébb azt a kis asztalkát, majd én keresek valami kis jóféle bort, s a mellett
               aztán szépen elbeszélgetünk.</p>
				<p>Emberem csakugyan elment asztalért, hanem útközben egyet kettőt ugrott, táncolt, csak
               úgy pár nélkül.</p>
				<p>Oda szaladt hozzám kacagva.</p>
				<p>- Hallja csak mérnök úr - tudja mit beszélnek itt?</p>
				<p>- Mit?</p>
				<p>- Hogy mi testvérek vagyunk, hogy én szakasztott mása volnék a mérnök urnak.</p>
				<p>A kereskedőn végig néztem, s úgy találtam, hogy egész e tárgyban tett beszéde merő
               izetlen ostobaság.</p>
				<p>- Nem találja ön is? kérdé boldog nevetéssel.</p>
				<p>- Mit? - faggattam ujból, zavarba akarván őt hozni.</p>
				<p>- Ezt - s kopaszos homlokára tapogatott - aztán meg ezt, - s hosszú izzadt szakállát
               huzogatta - meg ezt itt ni! s három ujját végig billegtette kétszer-háromszor orrán,
               száján és állán. Meg talán termetre is - folytatá s mellém állt.</p>
				<p>- Menjen, és üljön le. Ha hasonlit hozzám, hát jól van; mi haszna van belőle önnek?
               Meglátszott rajta, hogy jól ivott.</p>
				<p>- Kár, hogy a tekintetes úrnak hamar meg tetszik haragudni, hiszen nem én mondom.</p>
				<p>S valaki a vállamra vágott.</p>
				<p>- Hé! de nagy beszédbe vagytok - kiáltott át mérnök barátom a folyosó oszlopa
               mellől.</p>
				<p>- Te ütöttél meg?</p>
				<p>- Én.</p>
				<p>- Úgy-e most alkalmatlan vagyok egy kicsit? látom, szeretnének discurálgatni, persze!
               hát majd később - nyilatkozék a kis füszerárus - ha úgy tetszik, el fogok beszélni
               mindent. Az valóságos kis történet.</p>
				<p>Meghajtotta magát, kezét nyujtotta s oda vegyült a táncolók közé.</p>
				<p>- Ki ez a kis ember? - kérdé barátom.</p>
				<p>Megmondtam, s jó ízűt kacagott.</p>
				<p>A mulatság folyt tovább.</p>
				<p>Az aljegyző szokás szerint most is csak leitta magát, s rettenetesen dalolt, hanem
               akadt versenytársa, még pedig a kis kereskedőben. Meg kell adnom neki, hogy
               becsületes türhető hangja volt, s előszeretetével inkább a régi nóták felé fordult.
               Ez tetszett nekem, s most már szivesebben néztem rá.</p>
				<p>Észre is vette.</p>
				<p>-A „Jegenye fát” még egyszer brúderkám - szólt a jegyzőhöz - a mérnök úr
               kedvéért.</p>
				<p>- Hát no - válaszolt amaz - s hozzá fogott rettentő részeges torokkal.</p>
				<p>Egyszer azon vettem magam észre, hogy a kis kereskedő ölelgeti a nyakamat s egészen a
               fülembe dalol.</p>
				<p>Hej huj galambom.</p>
				<p> Feleségem rubintom!</p>
				<p> Hej huj - - -</p>
				<p>- Úgy-e kedves mérnök uram, kedves jó tekintetes uram, igy éljük ezt a kis jó
               világot? Van-e már asszony? he he - -</p>
				<p>- Hol? kérdém.</p>
				<p>- Hol? oda haza.</p>
				<p>- Van, a kinek van.</p>
				<p>- Hát nincs?</p>
				<p>- Nincs, a kinek nincs.</p>
				<p>- De hát már mégis - - -</p>
				<p>- Mit mégis? -</p>
				<p>- De hát a szegény mérnök urnak még nincs?</p>
				<p>- Hát nincs - mondám nevetve is, boszankodva is. Különben kezdett tetszeni ez a kis
               bolondos jó kedvü ember.</p>
				<p>- No megálljunk; gondolunk valamit - szólt, s egész fontoskodó képpel forgathatott
               valamit bolondos elméjében.</p>
				<p>- Van nekem - folytatá - az az nekünk, az az hogy a feleségemnek két szép
               gyönyörüséges leány testvére, mind a kettő barna, de milyen barnák! -</p>
				<p>- Nagyon barnák.</p>
				<p>- Nagyon barnák, ördögöt nagyon barnák, olyan barnák a milyen az én feleségem.</p>
				<p>- Itt van a felesége?</p>
				<p>- A feleségem? - hát azt gondolja a mérnök úr, az eljön ilyen társaságba?</p>
				<p>- Mért ilyen társaságba - hát ez milyen társaság?</p>
				<p>- No, olyan társaságot értek, a hol a rokonai is ott vannak, oda elmegy. Én csak úgy
               jöttem ide, mivel Pál Gábor úr régi jó kundschaftom. Különben itt van a feleségem is
               Kenderesy uréknál, - rokonság a nőmről - ma ott is névnap van.</p>
				<p>- Hát ön mért nem maradt ott?</p>
				<p>- Temérdek ott a vendég; aztán gondoltam magamban, egy kicsit itt kitáncolhatom
               magamat; a feleségem nem szereti ha táncolok, valamint azt se ha dalolok, azt sem
               igen ha pipázom: - itt meg lehet tennem akármelyiket.</p>
				<p>- Helyesen.</p>
				<p>- Ő is jól mulat, én is; ő is boldog, - rokonai közt van, én is boldog vagyok. Lássa
               lássa, úgy-e ki hitte volna, hogy egy régi kedves jó barátommal találkozzam. Kedves
               jó mérnök úr.</p>
				<p>S megölelgetett, - de modeste.</p>
				<p>Az idő sebesen haladt, a tánc, dalolás folyt. Gondoltam magamban: úgy is egy óra van
               már éjfél után - haza megyek, hanem előbb szólok egyet kis emberemnek.</p>
				<p>- Haza tetszik már menni a mérnök urnak - mondá szomoruan. Ne tegye kérem, hiszen
               csak most jöttünk volna már bele a mulatságba. Lássa, én otthon egész nap dolgozom,
               jövök megyek mint a ló; jól esik ha ilyen helyen egy kissé kimulathatom magamat.
               Otthon úgy se megyünk bálba soha. A feleségemnek megtiltották az orvosok, mivelhogy a
               háta egy picikét a nyaka táján - de csak igen picikét ám - görbés. Különben szép
               asszony. Hiszen reménylem, lesz egyszer szerencsénk, hogy bemutathassam a kedves
               mérnök urat szeretett családomnak, megmutathassam három szép gyöngy kis
               leánykámat.</p>
				<p>- Mindenesetre - válaszolám - csakhogy ott hagyhassam már. Tehát addig is isten áldja
               meg.</p>
				<p>- De bizony nem megy - kiáltá erőszakkal ragadván meg kezemet.</p>
				<p>- Mennem kell barátom.</p>
				<p>- Hát akkor én is megyek mérnök úr. Kenderesy urékhoz már úgy is restelnék bemenni,
               itt pedig isten tudja, kapnék-e majd helyet. Mérnök úr megengedi, hogy szobájában
               háljak; elhálok ám én akár a földön is, vagy ha volna kanapé - azon.</p>
				<p>- Tessék - mondám - majd csak találunk valamit. S megindultunk.</p>
				<p>Egész uton fecsegett, de még is nem volt terhemre. Láttam, hogy becsületes őszinte
               ember, és azon felül boldog.</p>
				<p>Szobámban épen két ágy volt, s igy könnyen, minden alkalmatlanság nélkül adhattam
               neki helyet.</p>
				<p>- Mérnök úr - kezdé, mikor már lefeküdtünk - alszanak itt a szomszéd szobában?</p>
				<p>- Nem hiszem.</p>
				<p>- Akkor talán még egy keveset beszélgethetünk, ilyenkor már úgy sem igen jó
               aludni.</p>
				<p>Mivel szerettem volna tudni valamit felesége testvéreiről: gondoltam egypár kérdést
               kockáztatok.</p>
				<p>- Régen nős ember ön már?</p>
				<p>- Ötödik esztendeje, különben épen ma kellene hetedik esztendejének lenni, hogy nős
               volnék.</p>
				<p>- Hogy hogy? - nem értem.</p>
				<p>- Hát olyan formán, hogy volt nekem egy kedves szeretőm, a kit szivemből szerettem, s
               a ki nagyon szorgalmas jó leányka is volt; valami Sachs Paulina; Pesten laktak a
               király utcában, mindjárt a templomhoz a harmadik házban, balsoron. Csak az anyja élt,
               meglehetősen birták magukat, apjuk módos szabó mester volt a Taxi műhelyében. Az ma
               is hires műhely, 17 ember dolgozik benne. A leánynyal úgy ismerkedtem meg, hogy a
               Kuma tánc-salonjába együtt jártunk s onnan minden este én kisértem haza. Ki volt
               csinálva nálam tökéletesen, hogy a leány feleségem lesz. Nyitottam is kereskedést a
               gödör utca sarkán a bálványtéren. Persze hogy micsoda kereskedés volt ez a mostanihoz
               képest - greislerái; hanem jól ment az is, boldogultam ott is.</p>
				<p>- Hogyan?</p>
				<p>- Hogyan? hát majd azt is elmondom, hanem ördög kemény ám ez az én fejem alja, nem
               kaphatnék valahonnan még egy vánkust? mióta a feleségem hozzá szoktatott, hogy a
               fejem alatt négy vánkus legyen, nem tudok hármon aludni.</p>
				<p>Oda adtam neki az enyémet.</p>
				<p>- Köszönöm, most már lassanként rendben leszünk.</p>
				<p>Elhallgatott, de hallottam, hogy egyre turkál, sürög, keres valamit.</p>
				<p>- Mit keres?</p>
				<p>- Mit ám! persze hogy erre nem is volna szabad gondolnom; mit keresek? hálóinget
               keresek, nem magamért, a feleségem kedvéért, mivel az bizonyára megszidna egy kicsit,
               ha reggel gyürődött inggallérral mernék haza menni.</p>
				<p>Adtam neki egyet.</p>
				<p>- Vagy most már talán ide is ülhetnék az ágya lábához; könnyebben esnék a beszéd, meg
               nem is hallanának meg semmit. Úgy se lesz már az alvásból semmi.</p>
				<p>- Tessék.</p>
				<p>Felült az ágyamra, a lábamhoz.</p>
				<p>- Természetesen előbb a kereskedésről kell valamit szólanom. A bálványtér nem utolsó
               hely, a forgalom ott mindig meglehetős, egyenesen a tejárusok kijáró helye, tehát
               van, a kire biztosan számithatni. Paulina kölcsönzött 600 forintot kamat nélkül.
               Ebből a helyiségre kifizettem mindjárt 100-at, a fanemüekre, skatulyákra, hordókra
               80-at, vegyes cikkekre 160-at, két hónapi kosztra magamnak, inasomnak, s egy
               felöltöztetett legényemnek 50-et, (fiakker volt, de mondhatom ördög fickó). Most jött
               a cukor, kávé, thea, salami, sajt, cwiebak, borok, spongyia, méz, túró, likvár, egy
               kis liszt. No, ezek aztán meg is ették, a mi kis pénzem még maradt. De ne tessék
               gondolni, hogy valami bőven el lettünk volna látva! ho hó! a hordókat megraktam
               kukoricával, négy újnyira a tetejükre tettem kávét, rizst, némelyikre mézet, túrót,
               ezek alá természetesen pléh lemezt kellett alkalmaznom. Skatulyáimra különféle
               neveket irtam, - a mi jeles cikk csak lehet egy szép kereskedésben - de jobbára
               üresek voltak. Ha kértek valamit, a mi nem volt: adtam abból a mi volt, annak a
               bizonyos cikknek a neve alatt; ha a kávét föl akarták keverni, addig beszéltem nekik,
               mig elvontam őket onnan, hogy bele ne nyulhassanak. Rettentő állapot volt ez uram. A
               hideg lelt, ha láttam, hogy valami szamár ember egyenesen neki ront a hordóknak.
               Megvoltunk mégis. Jött a fizetési határidő. Itt is boldogultam. De volt is olyan
               könyvvivőm, a milyen soha sem lesz. Mit gondol mérnök úr, ki lehetett?</p>
				<p>- Nem tudom.</p>
				<p>Oda hajolt hozzám, s csöndesen a fülembe súgta.</p>
				<p>- Paulina.</p>
				<p>- Lehetetlen!</p>
				<p>- Ő volt, - úgy tudott irni, számolni, calculálni, speculálni mint a világ első
               buchhalterje.</p>
				<p>- Hát neje volt?</p>
				<p>- Ki volt már csinálva minden, de még nem volt nőm. Egy kis testvére halt meg, ép azt
               kellett volna még két hónapig gyászolni. Csak úgy járt át hozzám anyjával.</p>
				<p>- S azután?</p>
				<p>- A dolog máskép történt, az isten máskép akarta.</p>
				<p>Egy kissé elcsöndesedett.</p>
				<p>- Mi történt? - kérdém kiváncsian.</p>
				<p>- Keresztapám levelet irt Deszkásról, hogy rögtön menjek. Rábiztam mindent Paulinára
               s mentem. Tetszik tudni, hogy Róka István Deszkáson gazdag ember, igen gazdag pénzes
               ember, ez az én keresztapám. Felesége régen meghalt, csak úgy él egyedül egy kis
               unokájával. Rettentő fösvény, hanem tudja, hogyan kell pénzt szerezni. No, hát
               lementem. - Nagyon szivesen látott, pompásan ebédeltünk, finom borokat ittunk -
               szóval bolond lettem volna, ha boldognak nem érzem magamat. Mikor a kávéhoz értünk,
               behivott a belső szobába.</p>
				<p>Kivett egy finom szivart, meg volt valamennyire tördelődzve, de jól szelelt s
               felségesen izlett.</p>
				<p>- Te körösztfi, tudod, hogy anyádért mindig szerettelek - kezdé.</p>
				<p>- Megálljon mérnök úr, előre kell bocsátanom, hogy anyám Rókáékkal rokonságban
               volt.</p>
				<p>- Te okos fiu vagy - folytatá - hallom, hogy már kereskedésed is volna.</p>
				<p>- Igenis - válaszoltam én - a minthogy már akkor szépen is mentem. A naponkénti
               jövedelem már akkor felment 30-20 forintra, pedig először 3 forintra mászott.</p>
				<p>- Jó - de micsoda kereskedés?</p>
				<p>- Vegyes fűszerkereskedés.</p>
				<p>- Ahhoz sok pénz kell.</p>
				<p>- Igenis.</p>
				<p>- Neked pedig nincs.</p>
				<p>- Igaz - de -</p>
				<p>- Lesz, annyi, a mennyi kell; én mondom a keresztapád.</p>
				<p>Gondolkozni kezdtem, hogy keresztapám tán örökösévé akar tenni. Máskép volt.</p>
				<p>- Megházasodol.</p>
				<p>No itt egy kicsit megijedtem.</p>
				<p>- Neked gazdag leány kell -</p>
				<p>No, már féltem.</p>
				<p>- Ismered Honthyékat?</p>
				<p>- Nem.</p>
				<p>- Ott laknak a Duna-soron abban a nagy fehérzsalus úri házban. Pompás kertjük,
               szőlleik, földjeik vannak - azonkivül az öreg úrnak pénze - tudod, ha én mondom,
               akkor van a dologban valami. Ilyen ember mint én, nem hisz egy könnyen.</p>
				<p>Nem mertem szólni semmit, de a szivem reszketett.</p>
				<p>- Ott van három leány, gyönyörüek, különösen az öregebbik.</p>
				<p>Nem volt egészen igaza - az ifjabbik volt a legszebb, hanem csakugyan szép leány volt
               nőm is.</p>
				<p>- Azt megkérjük számodra.</p>
				<p>- De ha olyan gazdagok - -</p>
				<p>- Ne beszélj - vágott szavamba mérgesen - én állok elő. Honthy urnak tetszel. Volt
               üzletedben is, meg van veled elégedve. Én ajánltalak neki.</p>
				<p>Meg kell jegyeznem mérnök úr, hogy keresztapám csakugyan pénzbeli összeköttetésben
               volt ipammal.</p>
				<p>- A leány valamennyire büszke, - természetes is, mivel szép nevelésü, csinos és
               gazdag. Jól forgasd magadat. Kár, hogy nem hoztál magaddal diszesebb ruhát.</p>
				<p>Ki találtam mondani, hogy hoztam.</p>
				<p>- Föl fogod venni mindjárt s este felé elmegyünk. Vigyázz, iparkodjál, a többit majd
               elvégezem én.</p>
				<p>Felöltöztem szépen - kimentem egy kicsit sétálni, átmentem a szigetbe, leültem egy fa
               alá - és elérzékenyedtem. Igazán nagyon szerettem Paulinát. Hanem mit tehettem?</p>
				<p>Gondoltam úgy sem fogok tetszeni, elmegyek s aztán mihelyest haza érek, elveszem
               Paulinát.</p>
				<p>Eleget voltam már bálban, láttam sok leányt, kényeset, nyájasat, büszkét, fecsegőt,
               tudtam is magamat hozzájuk alkalmazni, nem is féltem tőlök soha: ma mégis tartottam.
               No hanem beléptünk. Azt meg kell adni, hogy valódi nobel ház. Micsoda bútorok,
               tükrök, függönyök, kanapék, képek s milyen három leány! Alig találtam el hamarjában
               melyik a legöregebbik. Én a legkisebbik mellé akartam ülni, mivel attól legkevesebbet
               féltem, meg legnyájasabb is volt: de keresztapám odább taszitott és Szidi mellé
               ültetett. No jó, ez eddig van; - az ösmeretség ment hamar, megláthatták rajtam, hogy
               pesti vagyok, s értek egy kicsit a társalgáshoz; hanem nőmmel csakugyan mégis
               legkevesebbet beszéltem.</p>
				<p>- Hermin - szólt apjuk a középsőhöz - zongorázzatok!</p>
				<p>Hermin oda ült és zongorázott. A leány úgy megtetszett, hogy azt hittem ez a
               legszebb. Fölségesen tartotta a fejét, ajkai mintha mosolyogtak volna, de szomoruan,
               s szemei - óh ezek szép fekete szemek voltak.</p>
				<p>Egy mazurka-polkát játszott.</p>
				<p>Gondoltam egyet.</p>
				<p>Fölkelek, meghajtom magamat Szidi kisasszony előtt, ő mosolyog, egy kicsit atyjára
               néz, az is mosolyog, a kicsi Vilma kacag - én könyörgök - s végre is diadalmasan
               táncolok. Nőm gyönyörűen táncolt - hanem velem könnyü is táncolni akárkinek. Kuma
               tanitványai ilyenek mind, azok értenek mindenféle lépést kis lépést, nagy lépést,
               csúsztatást, simát, keresztül huzót; mi tudunk táncolni kis lábuval, nagy lábuval,
               alacsonynyal, magassal, mint a jó cigány tud játszani akármilyen hegedün.</p>
				<p>No, különben azt hiszem, Szidi megszeretett egy kicsit. Pompás dicső vacsorát
               kaptunk, a bor folyt, egy kicsit megfeledkeztem magamról, egész boldog voltam.</p>
				<p>Elég az hozzá, a minek megkell történni, az hamar megtörténik. Én lementem
               csütörtökön, keresztapám pénteken elküdte Paulinának a 600 forintot kamatjaival
               együtt s egy levelet, melyben erősen megirta hogy Keresdi Lászlóról végkép lemondjon.
               Mit tehetünk róla, hogy az isten akarata volt! Vasárnap megtörtént a jegyváltás.</p>
				<p>No, hanem most engemet is elhagyott bátorságom, oda lettem, szivem ugy fájt, azt
               hittem megbolondulok. Eszembe jutott minden, a szép édes órák mikor szegény Paulinát
               annyit elcsókolgattam s neki annyi sok édes dolgot elbeszélgettem.</p>
				<p>Egyszer hittem is, hogy nem lesz az egész Honthy-históriából semmi: valaki levelet
               küld hozzám, melyet Szidi kisasszony irt volna Schindler jágerhadnagynak. Szerelmes
               levél volt franciául, de értettem valamit. Hm! most mit csináljak? - megmutatom
               keresztapámnak.</p>
				<p>- Ostoba gyerek, hát nem látod, hogy csalás az egész komédia, irigyli az atyafi tőled
               a szerencsét.</p>
				<p>S keresztapám nevetett.</p>
				<p>Nőm irása csakugyan hasonlit valamelyest ahhoz a levélhez - hanem hiszen lehet
               utánozni az irást is. Schindler különben most Pesten van, kapitány s igen becsületes
               derék ember. Ma is jár hozzánk.</p>
				<p>Föl kellett jönnöm Pestre, hanem feljött velem ipam is: jó is volt, mert máskép nem
               tudom nem mentem volna-é vissza Paulinához. Minél közelebb jöttünk az esküvőhöz:
               annál inkább éreztem, hogy szeretem azt a szegény leányt nagyon.</p>
				<p>Kivettük ezt a mostani boltomat, az ipam fizetett mindent, én csak a megrendeléseket
               tettem. Irtam Triesztbe Emil Mollnak déli gyümölcsökért, ritka szép narancsokat
               kaptunk, zöld narancsot befőzve; irtam Hamburgba Mieting &amp; compnak, onnan
               felséges rhumok érkeztek, cuba-kávé, pecco-thea, karaván thea; irtam Londonba Mr.
               Milnes urhoz, na onnan meg valami fölséges indigó-szállitmányt nyertem; irtam
               Breslauba, Leipzigba, Genfbe, Turinba, Milanóba. Mérnök úr, kedves mérnök úr a
               boltomat megnézheti akárki, az példány!</p>
				<p>Az igaz - ha valaki elmondhatja: én elmondhatom hogy boldog ember vagyok.
               Kereskedésem szépen megy, kis leányaimat jól nevelem, nevelőnőt tartok a háznál,
               feleségemhez ma is jár zongora mester, de nem is bánom, bár ez sokba kerül - igazán
               pompásan játszik. Hiszen ha majd szerencsém lesz - mert elvárom. Ugy-e eljő?</p>
				<p>- El el, megkeresem.</p>
				<p>Igérnem kellett, mit tehettem mást.</p>
				<p>- De aztán becsület szavát adja ám.</p>
				<p>- Jó jó.</p>
				<p>- Ott lakunk a kereskedésem felett az első emeleten, fő ajtó balra, van négy szép
               szobám, egy külön a segédeknek. Igen lekötelez mérnök úr ha egyenesen hozzánk tetszik
               szállani. Óh nőm örvend ha egy uri vendéget kaphat. Rokonaim szegény emberek, azok
               nem igen járnak hozzám. Különben magam sem igen bánom. Feleségem intézi el az ilyen
               ügyeket. Nincs, nincs igazán, nincs semmi bajunk.</p>
				<p>Egy hosszu sohajtás után fejét a falnak támasztá; a bevilágitó hold fénye mellett
               észre vettem hogy vendégem arca egész neki halványodott, s szemei meredten
               szegeződnek az átelleni saroknak.</p>
				<p>Megvallom, találtam az egész beszédben valami olyast, melynél fogva nem igen
               gondoltam hogy a kis kereskedő olyan boldog lehessen.</p>
				<p>- Ugy-e jól tettem - szólalt meg hosszú hánykolódás után, mikor már azt hittem, hogy
               rég elaludt - hogy igy házasodtam?</p>
				<p>- Tudja isten, attól függ - -</p>
				<p>- Ugy-e hogy szeretjük-e egymást?- vágott szavamba hirtelen.</p>
				<p>- Igen, hogy neje milyen természetü.</p>
				<p>- Kicsit indulatos.</p>
				<p>- Mérges?</p>
				<p>- Mérges.</p>
				<p>- Féltékeny?</p>
				<p>- Az épen nem, mehetek tőle akárhová, azt ki is jelentette, de egyszersmind azt is,
               hogy hozzá is járhasson akárki, a kinek becsületében ő megbizik.</p>
				<p>- És jár valaki?</p>
				<p>- Jár, különösen az a bizonyos kapitány, a kivel francia leveleket váltottak. Itt
               fekszik az ezredjök Pesten. Jó ember jó ember, de ezt az egyet még se szeretem. Ennek
               tulajdonithatom azt is, hogy nőm minden concertba elmegy, a német színházba jár.
               Szegény Paulin, bezzeg féltett ő, nem kötötte ő ki hogy én is eljárhassak akárhová,
               de hozzá is járhasson akárki. Ezt különben nem panaszképen mondom, erre barátim
               figyelmeztettek. Bezzeg nem bánta volna ő ha egész nap mellette ültem volna is.
               Concert, szinház összejövetelek? de még azt se szerette, ha valahová akartam vinni.
               Az igaz. Paulin jó feleség lett volna, hű asszony, takarékos, egyszerü, pontos, épen
               kereskedőnek való.</p>
				<p>Nem szóltam közbe, hagytam hogy beszéljen. Beszédjéből szemlátomást vettem észre,
               hogy józanodik.</p>
				<p>- Ön mérnök úr - kérdé - mit tett volna helyettem: Paulint vette volna el, vagy
               mostani nőmet?</p>
				<p>- A melyiket igazán szerettem volna.</p>
				<p>- Igaz.</p>
				<p>Fölkelt, s ágyába feküdt.</p>
				<p>- Nevettem a multkor - szólt ágyából kacagva - megyek az öregebbik leányommal a város
               ligetbe, leszállok a kocsiról hogy egy ismerősömmel beszéljek.</p>
				<p>- Ilka - mondom - várj itt a fánál, el ne menj. S egyszer csak beszédet hallok.</p>
				<p>- Kinek a kis leánya magácska, úgy-e Keresdy László úré?</p>
				<p>- Igen - mondja kis leányom.</p>
				<p>- Hát a papa?</p>
				<p>- Ott van! mutatott felém.</p>
				<p>Paulin odább hivta leányomat, vett neki gyümölcsöt, hagytam hogy beszélgessen, addig
               tartottam szóval barátomat. Láttam, hogy szegény Paulin minden gyümölcsnél
               megcsókolta leánykámat, megsimogatta ruháját. Nagyon megsajnáltam, kijött a köny a
               szememből. Hű lélek - ezért áldjon meg a jó isten. Ez szép volt.</p>
				<p>S vendégem egyszerre fölült ágyában.</p>
				<p>- Ugy-é szép eset? - kérdé -</p>
				<p>Nem feleltem, hallgattam.</p>
				<p>- Mérnök úr mit gondol mit szólna az a szegény leány, ha teszem azt, ez a mostani
               feleségem meghalna, pedig göthös egy asszony, utolsó gyerekével is azt hittem oda
               lesz - ha mondom igy történnék, s én oda mennék Paulinhoz, s azt mondanám neki:
               engedj meg angyalom, megbántam a mit tettem, nem én vagyok oka, felejtsük el a mi
               köztönk történt, légy te a második feleségem, úgy is te vagy az első szeretőm. Úgy-é
               szép lenne az tőlem?</p>
				<p>S a kis kereskedő felkacagott, és sokáig erősen kacagott.</p>
				<p>Másnap mikor vissza utaztak: láttam a feleségét úgy ablakon át. Sovány, beesett arcu
               asszonyka volt, pici orral, apró szemekkel, de igen diszesen volt öltözve. Azt hiszem
               fekete selyem ruha lehetett rajta. Férje úgy ült ott mellette a kocsiban, mint a ki
               csak épen azért ül ott, hogy az iskátulákra és a gyerekekre ügyeljen.</p>
				<p>Mintegy három négy esztendő mulva sorsom csakugyan Pestre vitt. Gondoltam időmből
               kikerül, meglátogatom ezt a boldog embert.</p>
				<p>Oda megyek a mondott helyre a Patkó utcába. Benyitok a kereskedésbe.</p>
				<p>- Keresdy László urat megtalálhatnám? - kérdém egy elém siető legénytől.</p>
				<p>- Bocsánat, már másfél esztendeje hogy meghalt. A borital miatt typhusba esett. Lehet
               szerencsém valamivel szolgálni, van jó theám, sajtom, szalámim.</p>
				<p>- Ne bántsa ne bántsa - s elgondolkozva hagytam oda a kereskedést. Szegény pajtás -
               mondám - most vagy igazán boldog ember. -</p>
			</div>
			<div type="chapter">
				<head>
               Flóra vendége.
            </head>
				<milestone n="1" unit="startSubChapter"/>
				<p rend="head">I.</p>
				<p>Faluhelyen sokkal előbb megtudják mint Pesten, hogy az ősz már vége felé jár; a
                  sűrűn egymásra halmozódott sárga vöröses falevél, a kopár mezőkön messze ellátszó
                  boglyas bogácskóró, a tengeri földeken turkáló éhes, károgó varju csapat, a
                  göröngyös, kátyus, sáros országutak - a napnak még olykor hevesebben sütő sugarai
                  dacára is elvitázhatlanul hirdetik hogy hiába a tél innen-onnan a küszöbön lesz. A
                  Duna síkjáról kezdik kiebb vontatni a csobogó malmokat, s a füstölgő gőzösök is
                  egyre ritkábbakká válnak. Erdő, mező, folyam, néptelenné lesz, minden erejét
                  veszti, csak az északi szél támad föl erősebben, s az egyszer megindult eső zuhog
                  tartósabban, szakadatlanabbul.</p>
				<p>A nagy városiak az időnek e szomoru változását már csak akkor veszik észre, mikor
                  a sétálásra egyáltalában nem akar kedvező idő járni. Azonban a pesti előkelőbb uri
                  házak ezen könnyen segitenek, megkezdik az estélyeket, házi bálokat. Ezek a
                  mulatságok a falusi névnapokhoz, keresztelőkhöz nem is hasonlitanak. Itt az
                  evés-ivás, a szabad jó kedv a fő, a házi asszonyság azért jár-kel mindenfelé, hogy
                  vendégei eleget ehetnek ihatnak-é, s ha a dolog táncra kerül, akad-é olyan leány,
                  a kinek nincs párja. - Pesten? - szóval, a pesti házimulatság más, itt evésre,
                  ivásra, jó kedvre nem sokat adnak, azzal otthon lássa el magát mindenki, itt a fő
                  a zongora, összeválogatott táncpárok, fényes nagy lámpák, hogy a finom ruhák, s
                  finom arcok annál inkább szembe tünjenek.</p>
				<p>Földesy Flórának minden báli ékitménye, s azon felül faluról hozott jó étvágya is
                  rendben volt, hogy a nagybátyjánál ma estére egybehivott mulatságon a lehető
                  diszesen jelenhessék meg. Úgy volt meggyőződve, de Nelli mama is megjegyezé, hogy:
                  mindenesetre jól fogsz kinézni Flóra!</p>
				<p>Cserényesen jól tudják, hogy Flóra kicsoda, egy derék jóravaló szegény leány, a
                  kit Antos Pál pesti gazdag ügyvéd, a Földesy orvosnő bátyja ezelőtt két
                  esztendővel vitt föl magával azon jó szándékkal, hogy majd a fővárosban nénje
                  kivasalja, valódi kisasszonynyá teszi, hogy aztán akárkihez, bármilyen elegáns
                  urhoz férjhez mehet. S ha egyszer visszakerül Cserényesre, megmutathatja, hogy mit
                  tesz a fővárosi nevelés. Az orvos úr akkor is kikötötte, hogy csak addig hagyja
                  ott, mig itt a vidéken szerencséje nem találkozik, valami jó falusi ember, mert
                  szegény leánynak ilyen való. Meghagyta leányának, hogy vigyázzon, a dolgot el ne
                  felejtse, mosson, varrjon, mint ide haza.</p>
				<p>Felesége, a ki már akkor is beteges volt: oda súgta a leánynak:</p>
				<p>- Mulass gyerekem, a nyomoruságot mindig elég időd lesz megszoknod.</p>
				<p>Flóra megfogadta szülei tanácsát, de háladatosságból meg kellett a Nelli mama
                  tanácsát is fogadnia. Az pedig más rendszer szerint élt.</p>
				<p>Elvitte fürdőre, hogy a szép falusi leány kedvéért őt is észrevegyék, elvitte
                  szinházba, vitte sétálni, általában kezdte ujra nevelni.</p>
				<p>Flóra észre se vette, hogy halad, s alig jut eszébe a falusi szegényes otthon.</p>
				<p>Azok a fiatal urak, kik Antosékhoz jártak, igen előzékenyek voltak iránta, s
                  különösen egy magas, szőke ifju többször kitüntette. Ugyan az, ki Nelli mamának is
                  valódi kedvence volt. Flóra nem árulta el, hogy azt az ifjut többre becsüli talán
                  az egész Cserényesnél, de azért mégis örvendett, ha egyik-másik uj, úri
                  barátnéjával róla is beszélgethetett.</p>
				<p>Mondhatni ekkor kezdte a naplóirást.</p>
				<p>Sok levelet irt haza is, de hazamenetelről sohasem szólt. Gondolta: vannak odahaza
                  elegen, Mariska majd akkora már mint én - én itt maradok.</p>
				<p>Arra természetesen nem gondolt, bizonyosan elfelejtette, hogy egyszer a gőbölyi
                  ispánnal, a kivel a szinházban találkozott - igen nyájasan - a hogy már egy pesti
                  kisasszony tud - enyelgett.</p>
				<p>Pedig azon levél, melyet azon a reggel kapott, melynek estéjén a bál lesz: annak a
                  nyájas beszélgetésnek az eredménye.</p>
				<p>Flóra épen ruháit rendezgette, a legnagyobb gonddal vasalt, midőn a postás egy
                  levelet nyujta át. A leány bár habozott, hogy előbb azt a kis fodrot vasalja-e ki,
                  mielőtt a levelet felbontaná: mind a mellett anyjára gondolva, előbbvalóvá tette
                  az olvasást.</p>
				<p>„Kedves leányom Flóra!</p>
				<p>A mint veszed ezt a levelet és elolvastad: azonnal kijelented Nelli nénéd és Pali
                  bátyád előtt, hogy haza kell jönnöd. Megmondod: szivesen hagytunk volna nálok
                  akármeddig, mert tudjuk, hogy igen jó helyen voltál, és szerettek, de a
                  körülmények úgy szövődtek, fonódtak, hogy most már nem maradhatsz. Anyád is mondja
                  de én is, hogy leányom keveset törődöl velünk, mióta hivunk már, s nem jősz. Egy
                  napot se maradj tovább, a minek meg kell lenni, annak meg kell lenni. Köszönöm én
                  a szives megtisztelő atyafiságot, de ha ott senki se vesz el. Azután meg hiába
                  sok apró testvéred van, s anyád nem igen dolgozhatik, még a foltozást sem igen
                  birja. Ha szeretsz dolgozni: dolgozhatol ám ide haza eleget, munka az van.</p>
				<p>Különben örvendetes szivvel irhatom, hogy mostanában szép egy pár honoráriumot
                  kaptam, a bárónétól egy tehenet, melyet azonnal neked szántunk. Sertvéseket is
                  igért. Majd csak csinálunk valamit, üresen nem eresztelek ki házamtól; ha férjhez
                  mégy: legyen valamid. Szép szerencséd akadt. Az a fiatal ember a ki megkért, úgy
                  mondja ismer, s a kedvedért mindent meg fog tenni. Jóravaló ifju, szép állása van.
                  Derék lenne ha a két kisebb testvéredet oda vehetnéd magadhoz; nagyot könnyitenél
                  rajtunk, pedig oda veheted.</p>
				<p>Egyébiránt egy szó mint száz, jöjj, éh szerdán a géresi állomásnál várlak. Semmi
                  mentség, semmi megy még hajó; én tudom, ez az utolsó, s ha nem volna is utolsó:
                  akarom hogy szerdán itt légy.</p>
				<p>Szerető apád </p>
				<p>Földesy János</p>
				<p> orvos. </p>
				<p>Flóra ott hagyott vasalást mindent, bezárkózott kis szobácskájába, mely a
                  legkényelmesebben volt bebutorozva, és sirt keservesen. Nagy nehezen tudta magát
                  rávenni, hogy estére csinosan felöltözködjék, és a táncolók közé vegyüljön.</p>
				<p>Ott is sokszor félre fordult és sirt.</p>
				<p>- Flóra kisasszony - szólt egy magas, igen elegáns szőke ifju, harmadszor
                  szólitván meg Flórát, ki az ablakmélyedésbe huzódott, és a sürü függönyökkel
                  majdnem egészen eltakarta magát - édesem maga nagyon szomorú.</p>
				<p>A leány fölvetette nagy kékes szemeit, s pirulva fordult a kérdező felé.</p>
				<p>Az ifju megfogta a leányka kezét, s édes hizelgő hangon folytatta.</p>
				<p>- Az estély gyöngyének igy elrejtve, óh nagysád az még sem volt szabad -</p>
				<p>- Holnap haza megyek - mondá Flóra teljes elérzékenyedéssel.</p>
				<p>- És kit sajnál legjobban kis nagysádkám? kérdé billegő állással, minden megütődés
                  nélkül, mintegy mosolygva az ifju.</p>
				<p>- Nelli mamát.</p>
				<p>- Azután reménylem engemet. Ezt a virágot eltehetem emlékül, - szólt, a leány
                  hajába tüzött virág felé nyulva.</p>
				<p>Flóra édes érzettel nyujtotta át.</p>
				<p>- Talizmánom lesz - mondá mosolyogva, susogó hangon a hódoló. És szabad lesz-e
                  egyszer fölkeresnem az én kis Flórácskámat?</p>
				<p>- Mi messze lakunk.</p>
				<p>- Ha tengerek választanának is el: akkor is elmennék.</p>
				<p>S megcsókolta a leány kezét.</p>
				<p>Flóra ijedten huzódott vissza s eltakarta arcát, hogy az épen mellette lejtő Nelli
                  mama észre ne vegye.</p>
				<p>Nehány perc mulva Flóra is táncolt, élénken boldogan, azzal a szép elegáns szőke
                  urral, ki megigérte hogy ha tengerek választanák is el: akkor is fölkeresné, ki
                  oly szomju vágygyal oly hévvel csókolta meg kezeit.</p>
				<p>Hajnal felé mikor az estélynek vége volt, s a vendégek szétoszlottak, Flóra
                  bágyadtan de nem szomoruan vetette magát kis kék bársonydiványára, édes
                  elandalodással tekintett végig kedves szép butorain, még édesebben gondolt a
                  leendő látogatásra, a csókra mely ott égett kezén, s egy lopott épen - szép fehér
                  gömbölyü vállain.</p>
				<p>Elhatározással kiáltott fel:</p>
				<p>- Nem nem, senkihez inkább. Ha a jó isten Szinéry urat - nekem szánta; csak
                  egyedül övé leszek. Vagy maradok inkább öreg leány, várok.</p>
				<p>S omló könyek közt hajtotta le szép szőke fürtös fejét.</p>
				<p>Harmadnap ő is ott ült a Hercules gőzös erkélyén.</p>
				<p>Magas karcsu termetét szorosan testhez álló viseltes fekete köntös fedte, feje be
                  volt takarva egy sötét barnás meleg kendővel, melyből szép metszetü kékes szemei,
                  fehér, pirosas arca, hosszas finom hajlásu orra, s telt kicsiny ajka alig
                  látszottak ki valamennyire.</p>
				<p>Méla elgondolkozással nézte a mint a hó mind sűrűbben esik, s a habos, szürke,
                  zavaros Duna egy-egy erősebb kanyarulatnál hangos locscsanással csapódik a fagyos
                  partokhoz.</p>
				<p>Végig gondolta lelkében a rá várakozó körülményeket. Azok nem igen voltak valami
                  vigasztalók.</p>
				<p>Cserényes elég nagy falu, máskor talán szebb is volt, mint a környéken akármelyik,
                  de most mintha még mélyebben sülyedt volna előtte abban a sáros völgyben, melyben
                  fekszik. Az utcák nyáron porosak, télen majd elveszni bennök a nagy sár miatt,
                  sehol egy valamire való sétány, egy kis csinosabb köztér. A helység alatt elfolyó
                  mellék Dunán rongyos paraszt ladikok, megrakva a szigetből átjövők zöldségével,
                  burgonyájával, eleségével; a parton fecsegő piszkos mosóasszonyok s halászó
                  iskolás gyerekek; lejebb a szőlők, a kis erdő, de most már ez is puszta, s ha
                  puszta nem volna is - fűzé odább szomoru gondolatait - mit csinálna benne. Talán a
                  kántor segéddel sétálgatna? Ezelőtt két évvel szivesen sétálgatott azzal is, most
                  a gondolatára is is elkomorodott. Érezte, hogy az a világ nem az ő világa lesz.
                  Máskor, ha pár napi távollét után haza indult - alig tudott betelni az otthon édes
                  örömével, most - csak búsulni tudott, pedig szülőihez, édes szülőihez ment.</p>
				<p>Délután három óra tájban lehetett az idő, midőn a géresi állomásnál lévő kocsik
                  között egy ismerős cséza formát pillantott meg, s mellette magas tetejü fekete
                  kalapban s bő kávészinü köpenyben apját látta sétálgatni.</p>
				<p>Szive elborult, sajátságos érzések futottak rajta keresztül, be kellett neki
                  vallani, hogy az otthon nem költ benne annyi ábrándot, a mennyi levertséget az
                  elhagyott főváros. Annak azonban mégis örült, hogy apja nem paraszt-szekéren,
                  hanem csézán jött érte, e kis figyelem (meglehet inkább történetesség, de ő
                  figyelemre magyarázta) jól esett neki, s szivesebben kereste össze pakkocskáját,
                  hogy a hidon váró ismerősök felé siessen.</p>
				<p>Atyja találkozott egy-két útas ismerőssel, azok közül egyikkel-másikkal kezet
                  szoritott, egy pár szót váltott velök - s csak azután fordult ő felé.</p>
				<p>- Nem hagytál-e valamit bent? nincs veled semmi bunda- vagy köpönyeg-féle? Hogy
                  hogy? igy talán nem eresztettek el?</p>
				<p>- Oh én bundában? mit gondol apám! szólt szégyenkezve a lányka.</p>
				<p>- Utazhatsz még szürben is - válaszolt komoran az apa, s végig nézett saját
                  takaróján, hogy mennyit lehetne abból erre az ügyetlen leányra adni.</p>
				<p>- Ne, vedd rád - szólt, egy rongyos szürke köpenyt adván a leánynak - a kocsis
                  elülhet úgy is, erős ember.</p>
				<p>- Hiszen nem fázom - mondá Flóra, holott meglehetősen fázott, csakhogy a pesti
                  életmód után átallott magára venni ily viselt gunyát.</p>
				<p>- Hát csak hűtsd meg magad. Anyád is úgy betegedett meg.</p>
				<p>- Hogy van mama? - kérdé a leány a legbensőbb érzéssel.</p>
				<p>- Hogy? tán csak a temetésére készültél haza jönni?</p>
				<p>Flóra apjára tekintett és sirva kapaszkodott föl az ülésre.</p>
				<milestone n="1" unit="endSubChapter"/>
				<milestone n="2" unit="startSubChapter"/>
				<p rend="head">II.</p>
				<p>Örömest szeretné az ember föltenni, hogy egy orvos, még egy falusi orvos is - nem
                  lakhatik másutt mint valami jóravaló csinos cserép zsindelyes házban. E
                  tekintetben tagadhatlanul Földessy Jánosnak is megvolt a maga igénye, de a sors
                  sokkal előbb utjába vágott, semhogy fiatalkori ábrándjait valósithatta volna. Azon
                  épület, melyben a cserényesi doktorék laknak, igaz ugyan, hogy a templom mellett
                  van, de teljességgel nem tünnék fel még a faluvégen sem; hosszu alacsony hajtott
                  ház zsuppal fedve, apró ablakokkal, melyek közül az utcára kettő nyilik, azok is
                  azt hiszem jobb lenne ha másfelé nyilnának, mert a sokszor törött és papirossal
                  beraggatott ablakokat legalább nem venné észre senki. Az utcára fekvő két szoba
                  közül az egyik oly hosszu és keskeny, hogy szinte azt lehetne hinni: talán inkább
                  is csak a fel s le sétálásra, mint sem lakásra van épitve. A benyiló csinos kis
                  szobácska, de ezt, mióta Flóra kisasszony pesti rokonainál mulatott, sok
                  mindenfélére használták. A leányok ide aggatták be szoknyáikat, bár tapasztalniok
                  kellett, hogy e célra sem épen való, mivel a fehér alsó ruhákon a keményités
                  megereszkedik, a szines szövetekre pedig mindjárt olyan forma rakodik mint a
                  penész; az anyjuk az ebédről, s vacsoráról fönmaradt jobb ételeket is ide
                  zárta.</p>
				<p>Az az ágy, mely Flóra kisasszony eltávozta óta mindig ugyanazon állapotban volt,
                  ma bizonyos változáson ment keresztül. Oda tették közelebb a kis cserép
                  kemencéhez; az ágynemüeket bevonták tiszta fehér cihákkal; egyebekben is történt
                  némi kis helyesebb elrendezés.</p>
				<p>Ugyanis, az alsó szoknyákat leteritették egy nagy ócska szines ágyteritővel, a
                  lisztes kosarakat pedig kivitték. Az a széles mély tál kolbász és hurka azonban
                  ott foglal helyet a ládán.</p>
				<p>E két utcai szobán kivül van még egy harmadik is, a nagy udvari szoba, hasonlókép
                  apró, sötétes ablakokkal.</p>
				<p>Itt lakik az egész család.</p>
				<p>A hosszukás szoba butorzatát jobbára ágyak teszik; kettő a kemence irányában
                  nyulik el egy gyerekeknek való kis ágyacskával, mely épen a kemence mellé szorult,
                  egy másik, széles kihúzós nyoszolya az ablak mellett van az ajtó közelében. Elől a
                  nagy fekete keretü tükör alatt erősen megviselt barna diván pihen, ha ugyan a
                  gyerekek örökké nem henteregnének rajta, az ablaktól fölfelé régi pohárszékes
                  almárium áll, egykedvü komorsággal tekintve a szoba közepén domináló nagy diófa
                  asztalra.</p>
				<p>Régi alkotmány, törött-kopott, de ódon faragványával nem tesz kedvetlen hatást a
                  nézőre.</p>
				<p>Az anya ott fekszik az ágyban, közel a fehér banya kemencéhez, előtte bölcsőben
                  mintegy másfél éves fiucska rikoltoz: ringatná ugyan egy erősen barna képü, kissé
                  bandzsal leányka, de ez is inkább a térdén fityegő könyvre gondol, melyből
                  fejlóbbálva, sebes susogással hadar valamit.</p>
				<p>A nagy asztalon közép termetü, vállas telt arcu, fekete szemü, mintegy 17-18
                  évesnek látszó leány gyúr süteménynek való tésztát, két kis fiu az ablaknak
                  támaszkodik, egyik a tulsó épület eresze alatt gubbaszkodó galambokat sajnálja, a
                  másik az iskolában hihetőleg mostanában tanult öreg betüket igyekszik pontos
                  másolatokban gyakorolni a nedves ablaktáblákon.</p>
				<p>Egy másik kis lány a tészta gyuró körül les sovár szemekkel, holmi maradék tészta
                  darabokra.</p>
				<p>Ül még valaki a varróasztal mellett a fél karszékben; csöndes merengéssel néz a
                  pipájából szállongó füst után, s közbe-közbe egy-egy kérdést intéz ide vagy
                  oda.</p>
				<p>- Ad-e nekem abból a mit süt Katika?</p>
				<p>- Adjon az, a kinek a diót hordja, - szólt duzzogva a kérdett.</p>
				<p>A tészta gyuró leány nyájas elismerő pillantást vetett a karszékben ülő vendégre s
                  egy elnyomott sóhajtással gondolt Gőböly felé.</p>
				<p>- Föl se vegye ispán úr, gyerek ám az, hadd beszéljen, s törekedő szorgalommal
                  sietett munkájában.</p>
				<p>Az ispány mosolyogva keresett valamit mellény zsebében, meg is találta, de nem
                  merte mégis elővenni; s mintha mi sem történt volna, félre simitá vastag homloka
                  közepéig nőtt dús fürtös haját, feketés szakállát álla alatt össze csomósitgatta,
                  mutató ujjával egyszer egyik, másszor másik orrlyukán egyet bökött, s erőset
                  szusszant, s gondolkodott a fölteendő második kérdés felett.</p>
				<p>Katika a mint a darabka tésztára hiába várt, oda sompolygott könyvéhez.</p>
				<p>- Nohát, ha már annyit tanult abból a kátéból, - káté úgy-e?</p>
				<p>- Az, - válaszolt a leány, s piros képecskéjét kedvetlenül szoritotta az ágy
                  fejéhez.</p>
				<p>- Jó; nos meg tudná-e mondani, diót hozok ha eltalálja, melyik van messzebb
                  Gőböly-e Cserényeshez vagy Cserényes Gőbölyhöz?</p>
				<p>S az ispán, mint olyan ember, ki elmés kérdést tett föl, nevetett, s nagy szabásu
                  horpadtas orrán erőseket szuszogott.</p>
				<p>- Én megmondom, - kiáltott oda a bölcsőnél tanulgató leányka.</p>
				<p>- Jó félj, megmondod már! jobb bizony ha tanulod addig a dicséreteket, mert
                  Sárkány Évi majd levet megint.</p>
				<p>- Édes! - kiáltott siró hangon a sértett leány anyjához, Katika nem hagy békét,
                  civakodik, - s nagyot rántott az épen már megállapodni kezdő bölcsőn.</p>
				<p>- Kati, oda legyen az eszed a gyerekhez, - szólt fenyegetőleg a tésztagyuró néne,
                  - s jó darab tésztát emelt föl bal kezével.</p>
				<p>A beteg anya fölemelte kezét, utána igyekezett fejét is fölebb tartani - de mivel
                  nehezére esett: megint elszunyadt.</p>
				<p>- Jöjjön errébb Katika - folytatá jó kedvvel a kérdést tevő - mondok másat. Hát
                  azt tudná-e, s ujra erősen bajlódott orrával - hm, hm - ördög egy nátha, ha ni -
                  melyik nagyobb? - -</p>
				<p>- Nagyobb nagyobb, Józsi bácsi - vágott szavába Katika, a maga náthája legnagyobb
                  a világon, s röhögve ugrott félre nénje sodrófája elől.</p>
				<p>- A hátadra szedek te pajkos, most mindjárt kövesd meg ispány urat.</p>
				<p>Katika beugrott a nagy fehér kemence mellé s onnan kandikált ki jó kedvvel.</p>
				<p>- Csakugyan veszett egy nátha, de ily nedves időben -</p>
				<p>- Az bizony, nyáron is csak olyan az.</p>
				<p>- Katka, - kiáltott nénje kipirult arccal, - te!</p>
				<p>- Majd nem hozok máskor diót.</p>
				<p>- Ha hozott is, azt is csak Flórikának hordja, tudom, hallottam, pedig annak ne
                  féljen, ugy se kell ám mint ez ni, s orrára tette ujját, melylyel kétségkivül az
                  ispánra célzott, - majd kell is annak a maga kukacos diója; adja Mariskának, úgy
                  is az teszi el mindig.</p>
				<p>Mariska leütötte lángba borult arcát, a szó elakadt nyelvén, s szivében szokatlan
                  metsző érzés vergődött.</p>
				<p>Az ispán kényelmetlennek találta helyét, kalapja után nyult, s magát
                  ajánlotta.</p>
				<p>A mint a mészárszék mellett haladna el, a szomszéd utcáról sebes hajtással fordul
                  be a templom felé a báró hintója.</p>
				<p>- A gőbölyi ispány úr, - szólt leányához Földessy orvos, a mint a templom felé
                  kanyarodtak - bizonyosan nálunk volt, folytatá az orvos úr, s édes érzéssel
                  rántott egyet kávészinü köpenyén, melyet a hó sürün belepett.</p>
				<p>Flóra nem kérdezte ugyan, hogy hol? melyik? de az emlitett embert elég figyelemmel
                  látszott keresni, meglehet félelemből, meglehet kiváncsiságból.</p>
				<p>Vacsora után, mikor a gyerekek már látták, hogy több pogácsát csakugyan nem
                  kapnak: sorba csókolták haza érkezett nénjöket, s a Pestről kapott ajándékkal
                  ágyukba tértek. Az asztalnál csak hárman maradtak: maga az apa, Flóra és Mariska,
                  oda lehet még bizonyos tekintetben számitani az anyát is, ki mióta láza és erős
                  fogfájása valamennyire szünt: folyvást kérdezgetett egyet-mást Flórájától.
                  Azonban ágyában csakhamar befelé fordult, s a társalgásban csak egyes nyögéseivel
                  vett részt.</p>
				<p>Mig a két leány halk suttogással a legközelebb lefolyt falusi eseményekről
                  beszélgetett, az orvos kezdte megállapitani a kiindulási pontot a honnan a leendő
                  házasságot legjobban szemügyre vehesse. Gőböly - elmélkedék - mindenesetre
                  jövedelmező puszta, az öreg Fodor Illés igazi jóravaló uraság, ki tisztjeit nem
                  szokta minduntalan háborgatni, gyermekei sincsenek, a kikért valami igen szüksége
                  volna gazdálkodni. Nála a gazdatiszt egyáltalában csinálhatna magának egy kis öreg
                  napokra valót. A lakás is elég diszes, s a szegény orvos itt ha hiu ember:
                  okvetlen keservesen kikel saját rozzant, kényelmetlen vagy legalább szegényes
                  minden disznélküli lakása miatt, de ő az effélékkel most épen semmit sem törődött.
                  A leánynak kétségkivül jó helye lesz, mivel az ispány rendszerető modestus férfi.
                  E lényeges tétel most minden egyebet háttérbe szoritott.</p>
				<p>Fölvette tehát az asztalon heverő tollkést, annak egyik osztályát kinyitotta, s
                  egy darabka kenyér hajat kezdett vele metélgetni. A kenyér hajat azonban már
                  harmadszor is megaprózta: még se birta eltalálni a legalkalmasabb bekezdést.</p>
				<p>A leányok utoljára addig susogtak, hogy beszédjök egész hangossá vált. Apjuk
                  mindig arra várt hogy no csak ezt végezzék be, s aztán hozzá kezd; de azok mindig
                  találtak ujat, minélfogva a célba vett ügy csak érintetlen maradt.</p>
				<p>- No gyerekek, kiálta föl végre, becsukván tollkését - az idő eltelt, azt
                  gondolnám jó lesz ha lefeküsztök. Menj csak Mariska előre - ott háltok a kis
                  szobában, mely ezentul ismét a ti szobátok lesz. Flóra itt marad nehány
                  percre.</p>
				<p>Flóra egész nyugalommal könyökölt az asztalra. Sehogy se tudta lelkét
                  kiszabaditani az édes ábránd karjai közül. Nagy, álló kék szemei csöndes
                  mélázással irányozódtak az átelleni két olajfestvényre, melyek közül egyik
                  nagyapját (az anyai részről), a másik nagyanyját ábrázolta, hihetőleg azon korból
                  mikor a házas felek még szeretik egymást annyira, hogy lefestessék magukat.</p>
				<p>Az orvos úr oda ballagott feleségéhez, az aludt, mint mindig, ha csak ebben nem
                  háborgatták; a gyermekek hasonlókép mind rég elcsöndesedtek.</p>
				<p>Most még egyet köhögött.</p>
				<p>- Te Flóra, ugyan mit szóltak Sándor bátyádék arra, hogy szerencséd
                  kinálkozik?</p>
				<p>Flóra egyet se szólt; mélázott tovább.</p>
				<p>- Persze ők nem bánták volna, ha tovább maradsz is, - folytatá az orvos úr,
                  fölebb-alább járkálva, képzelem hasznodat vették: Nelli nénéd tudom adott
                  munkát?</p>
				<p>No munka az van itthon is - és beteg feleségére és sok apró gyermekére gondolt, -
                  pedig hallod, itthon sem maradhatsz ám valami sokáig.</p>
				<p>Tovább sétált; s miután látta, hogy leánya épen nem válaszol: maga magának tette
                  föl a kérdéseket és ezekre pontosan meg is felelt. Nem látta jónak, hogy a leányt
                  ma mindjárt előfogja, meg akarta előbb vele ismertetni az ispányt, s azt gondolta
                  hozzá: akkor aztán bizonyára magától eligazodik az egész. Ebben állapodott
                  meg.</p>
				<p>Leült a barna divánra, miután az egyik gyerek gömbölyü lábacskáit odább taszitotta
                  pipaszárával, s gondolkozott, hogy legöregebb leányának biztos kilátásba
                  helyezett férjhez adhatása után a jó isten honnan fog Mariskának is egy jóravaló
                  embert küldeni.</p>
				<p>Akkor még marad két leány, - folytatá terveit - s három fiu. A leányok majd csak
                  felnőnek akár hogyan, hanem a fiuk közt egynek mégis csak tanulni kellene. Itt
                  megállapodott; az a kérdés hogy: de miből? erősen a szivére nyomult. Maga már ugy
                  50-55 éves lehetett, - tehát saját szavai szerint sietnie kellett.</p>
				<p>Mariska e közben beütötte fejét félig az ajtón, s csak annyit szólt.</p>
				<p>- Flórika jöhetnél-e már?</p>
				<p>Flóra fölkelt, megcsókolta apját, oda tekintett anyjához s az ábrándokkal együtt
                  kiment a kis szobába.</p>
				<p>Mire Flóra mélázó arccal besétált a kis oldalszobába, ott minden a lehető csinosan
                  el volt már rendezve; a kis varróasztal, melyet ez alkalomra a lakó szobából
                  hoztak át, az ágy fejénél állott. Oda volt készitve a mosdó edény egy nagy cirmos
                  mély tál, valami olcsó fajta tarka szappan s pár falusi kinézésü fésü; fogkeféről,
                  hajkenőcsről s a pesti elegáns öltözködésnek egyéb kiegészitő részeiről ugy
                  látszott, itt szó se lesz, se ma, se holnap. A gyertyatartó is - finom ezüst
                  helyett - tiszta bár, - de csak közönséges sárgaréz volt, s a gyertya meg épen
                  faggyu.</p>
				<p>Mariska, hogy részéről a kényelmet tökéletessé tegye, az ágy széléhez két széket
                  támasztott. Ezt máskor is igy szokták mindig, mikor együtt voltak, hogy a dunna le
                  ne csuszszék.</p>
				<p>Flóra az egyiket elvette s oda tette a kályhához. Leült s mélázott. Testvérje
                  hamarjában levetkőzött, hogy ő kényelmesebben vetkőzhessék, s vidám
                  fogvacogtatással vonta magára a duzzadt takarót.</p>
				<p>Mariska lassankint, miután hiába melegitette meg nénje helyét háromszor is,
                  nyugodtan elaludt. Flóra pedig még sokáig ott mélázott a hülni kezdő kályha
                  mellett és sirt.</p>
				<p>Nem volt nagyravágyó, de fogékony minden iránt a mi csak szép, elegáns, s
                  kényelmes. Pesten külön szobát adtak számára, külön hált s olvashatott a meddig
                  tetszett. Már szépen belejött a naplóirásba, a Pesten nevelt fiatal leányok e
                  szomoru betegségébe, kezdett pontosan följegyezni minden érdekes eseményt: s most
                  látta, hogy itt ettől is meg kell válnia. Mindent igen sivárnak talált. A szoba
                  kicsiny, nedves festetlen, gerendázott, benne sehol egy kép, melyen a merengő szem
                  örömmel nyugodhatnék meg, sehol csak egyetlen elegáns bútordarab, valami kis
                  divánka vagy könyves szekrény. Az ablakok is szűkek, a fehér olcsó s régies
                  függöny csak ugy minden cikornya nélkül lógott. A többi szobák még
                  szegényesebbek.</p>
				<p>Mit fog ide haza tenni, - elmélkedett tovább, hisz ugy is elegen vannak! fájt
                  szivének, de be kellett vallania, hogy ő nagyon idegennek érzi itthon magát. Ő nem
                  megy senkihez az egész faluban, régibb barátnéival már beszélni se tudna. Minek is
                  ment Pestre? A másik karjára könyökölt, fejét lehajtotta és keservesen
                  zokogott.</p>
				<p>Megjelent lelkében az ott hagyott ábrándkép, az együtt töltött sok szép nap, a
                  fényes tiszta elegáns család - - zokogva kelt föl, levetkőzött s alvó testvérét
                  belebb taszitotta. Nem tudott elaludni.</p>
				<p>Valami bot, vagy nyujtó félével félre piszkálta a kis rongyos fehér függönyt,
                  kinézett a holdvilág sütötte szomszéd templomra s nyögő sóhajok közt nyugtalanul
                  hányta-vetette szépformáju, fehér karjait, s hallgatta a csavargó bakter óránként
                  megujuló kürtölését.</p>
				<milestone n="2" unit="endSubChapter"/>
				<milestone n="3" unit="startSubChapter"/>
				<p rend="head">III.</p>
				<p>Flóra már egész hetet töltött odahaza, s csakugyan nem ment sehová. A Rác
                  kisasszonyok egyhangulag elitélték, s nem haboztak kimondani, hogy Földessy Flóra
                  nem is kevély csak, hanem félbolond. Ugy jár-kél az utcán, mint a háborodott,
                  fejét föltartja, kendőjét lehuzza egész szeméig, nem vesz észre senkit, nem köszön
                  senkinek. A gőbölyi ispánnak levelet irt volna, hogy be se jöjjön, úgy is hiába,
                  mert ő nem megy hozzá. A Szálkay kisasszonyok elszörnyüködtek azon, hogy Flóra
                  levelet irt egy férfiunak, s kijelentették, hogy ők szóba se állanának vele.</p>
				<p>A szegény leányt elitélte mindenki, saját testvére is meghidegült iránta, sőt
                  szülei is ritkán voltak hozzá bizalmasok. Flóra dolgozott egész nap, mosott,
                  varrt, vasalt, fölforgatott mindent, - pallót sikált, rendbe hozta az egész házat,
                  szolgája volt mindenkinek, csak azt kérte ki, hogy a kis szobában maga
                  hálhasson.</p>
				<p>Mikor elvégezett mindent, s a gyerekeket lefektette: bevonult szobácskájába s
                  bezárkózott. Elővette olyan a milyen iró szereit, az ablakra, hogy senki be ne
                  láthasson, rá teritette nagy kendőjét s folytatta rejtegetve tartott naplóját. Azt
                  hitte, senki sem törődik vele, s ő legkedvesebb vigasztalójával háboritlanul
                  társalog.</p>
				<p>Meglehet elfelejtette, hogy az evangélikus pap leánya, Judit átellenben lakik
                  velök.</p>
				<p>Judit kisasszony abban a korban volt már, mikor a leányt még a legudvariasabb s
                  legkevesebb igénynyel biró fiatal ember sem tartja fiatalnak. Fölül volt a
                  harmincon s miután egy nagy betegségen ment volna át, erősen hizni kezdett. Valaha
                  különben szép lehetett. Szemei elég tiszta fényüek, nagyok s jó szivre mutatnak,
                  orra kissé vastagos, de mikor nevet: az arc kövér arányainál fogva szabályosabb
                  kifejezést nyer, ajka telt, azonban mint az ilyen korban szokott lenni, már inkább
                  kékes mint pirosas; fogai igen szépek, mely előnye által az egész arc kedvező
                  benyomást tesz a nézőre. Háta a sok irástól görbés, meghajlott.</p>
				<p>A pap kisasszony, a mint a faluban nevezték, az első napokon csak arra volt
                  kiváncsi, hogy Flóra milyen? micsoda divatot hozott Pestről? s ha óhajtása e
                  tekintetben kielégittetést nyer, hihetőleg megnyugszik, hanem midőn minden
                  leselkedése dacára se láthatta a leányt napokig, magába merült, s tépelődött, hogy
                  mi baja lehet, nem volna-e jó ha meglátogatná?</p>
				<p>E közben észrevette, hogy Földessyéknél valaki az utcára nyiló kis szobában
                  éjfélig fengyertyáz. Nagy városon az effélén senki sem ütődnék meg, de falun, hol
                  a tisztességesebb családok már 10 óra előtt lefekszenek, ilyesmi tudakozódás
                  tárgya.</p>
				<p>Judit kisasszony azt hitte, legillőbb lesz ha egyszer Földessyékhez átlátogat s
                  akkor bizonyosan megtudja, ki a gyertyázó s mit csinál.</p>
				<p>Vasárnap délutánra határozta az időt.</p>
				<p>Földessyéknél csak Flóra volt otthon, Mariska átsétált Rácékhoz, ő jól volt velök.
                  Azoknál ilyenkor egész társaság szokott összegyülekezni. Ott volt a jegyző, a
                  gőbölyi ispán, Halomvárról egy városi hivatalnok, a vidékről ez vagy amaz a
                  fiatal úr, s mulattak. Nagyon jól el lehetett itt az időt tölteni. Rácné
                  asszonyság egy gazdag, de megbukott mészáros özvegye maga s leányai kedvéért is
                  kereste a barátságot s igen szivesen vette, ha a fiatalok fölkeresték
                  vendégszerető házát.</p>
				<p>Mariska most itt mulat egy igen szép társaságban. Földessyné az ágyban fekszik,
                  férje valahol a betegeknél jár, vagy a báróéknál companista, Flóra pedig ott ül a
                  fekete kanapén s olvas valamit édes anyjának.</p>
				<p>- Ki az, - kérdé fölvetve szemeit a könyvről.</p>
				<p>Oda künn Judit kisasszony még egy kicsit megszoritja kövér álla alatt a szép zöld
                  csiku selyem kendőt, elég bő szoknyáját itt-ott meghuzogatja, s hosszu elszorult
                  sóhajtás után, mely alatt sokat veszt egészséges, piros szinéből, ismét
                  kocogat.</p>
				<p>- Itthon vannak, - szól a konyha ajtóban álldogáló cselédhez, ki nagy -
                  vasárnaphoz nem illő közömbösséggel falogat valamit.</p>
				<p>- Hát, - úgy tartom.</p>
				<p>- Tessék - hangzott onnan belül.</p>
				<p>Judit kisasszony, bár igen csinos mondókáját bátran elszaporázta: Flóra mégis
                  látható egykedvüséggel kinálta meg üléssel, s úgy tetszett: nem igen örül e
                  látogatásnak.</p>
				<p>- Az előtt persze nem igen ismert engem kedves Flórácska - folytatá, no én
                  egyátalában nem szeretek menni sehová sem; addig is még édesanyám élt sok
                  elfoglaltatásom volt, most pedig az egész ház épen csak hogy rám nem szakad. Hanem
                  tudom, hogy Flórácskához azért mégse lett volna szerencsénk, bár most már egész
                  hozzám illő.</p>
				<p>Flóra meghajtotta fejét s féloldalt egyet nézett. Judit kisasszony folytatta:</p>
				<p>- No én gondoltam, a kik Pesten növekednek egy kicsit büszkék, igen, midőn haza
                  jöttem Győrből, mert ott voltam két évig neveldében - -</p>
				<p>Judit kisasszony egy percig megállapodott, hirtelen végig haladt elméjében azon
                  sarkaló vágy: jó lesz tán elbeszélni, hogy édesapja testvérénél lakott, ki egy
                  odavaló gazdag buzakereskedő megbizottja, s mivel kiadná az idő: egyebeket is. Nem
                  tette, haladt tovább.</p>
				<p>- Nekem is azt vetették szememre, hogy kevély vagyok. Persze csak nevettem.
                  Megfogadtam, hogy nem megyek sehová inkább, semhogy müveletlen néppel barátkozzam.
                  Mi tanultunk franciául, a Macsek gramatikáját használtuk és kegyetek?</p>
				<p>Flóra kissé elpirult, s hátra fogva kis kezét felelt:</p>
				<p>- Én nem tanultam franciául.</p>
				<p>- No tudja édes Flórácska sohase busuljon érte, itt falun nem sok hasznát veszi az
                  ember. Hát nem tanultak? kérdé Judit kisasszony édes mosolylyal, melyből nyiltan
                  kisugárzott az a megelégedés, hogy e szerént tehát én mégis csak többecske volnék
                  Földesy Flóránál.</p>
				<p>A kérdés olyan képzelhetlenül volt feltéve, hogy Flóra megint zavarba jött.</p>
				<p>- Nem, én nem tanultam.</p>
				<p>- Hát irálytant? Oh az nehéz egy tudomány, de én pompásam megtanultam, máig is
                  megvan minden dolgozatom. Irtam egy igen szép tájleirást a Rába vidékről, Karó ur
                  különösen kitüntetett érte.</p>
				<p>Judit kisasszony elpirult, kövér arcaira egy kiesni készülő méla köny nézett;
                  zsebkendőjét elővette, s nyakán, fején, közbe titokban szemén is egyet törült.</p>
				<p>- Mi verseket is tanultunk, egynehányat azt is irtam. Ne féljen édes Flórácska,
                  nem dicsekedésből mondom, csak jól esik, hogy kibeszélhetem magam. Oh, valamikor
                  szép készültséggel birtam, az intézetből úgy léptem ki mint kész nevelőnő, de mit
                  ért? ide haza más föladat várt rám, tanulmányaimat felejtgetni kezdtem. Legelőbb
                  elfelejtettem a földrajzot, pedig azt tudtam legjobban.</p>
				<p>S olyan pillantással tekintett a nedves házikó falaira, mintha azokon valami
                  ismeretes földabroszt keresne.</p>
				<p>- De azért néha repetálok; Sándor valahányszor haza jön Halomvárról; megcenzeal,
                  utba igazit, s én megint úgy érzem magam mintha a nevelőintézetben volnék. Irt-e
                  már tantársainak? én folyvást levelezek néhánynyal. Ezek a levelek itt e falun
                  egyedüli élményeim. Meg kéne tán bolondulnom, ha néha az iráshoz nem
                  folyamodnám.</p>
				<p>Flóra úgy találta, hogy e szavak panaszos szive érzelmeivel épen összhangzanak, s
                  szólt:</p>
				<p>- Hát nem szokott a kisasszony - -</p>
				<p>Judit kisasszony szeretett volna valamit kérni; egész ajkán volt már a tegezési
                  ajánlat (e szokása az intézetből maradt) de Flóra tekintetét még nem találta elég
                  melegnek, várt, de jól érezte magát, szive csak ennyire édesen is régen
                  dobogott.</p>
				<p>- Sehova se megy látogatóba? - egészité ki Flóra kérdését.</p>
				<p>- Oh, ugyan kihez? itt, édes Flórácskám? s szánakozólag mosolygott.</p>
				<p>- Rácékhoz, Szálkayékhoz, Marjosékhoz.</p>
				<p>- Hagyja el, édes angyalom, az én lelkem nem csufolódásnak való.</p>
				<p>- S azok csúfolódók?</p>
				<p>Judit kisasszony szomoruan mosolygott.</p>
				<p>- Nem bánom, igaz én csak egy szegény pap leány vagyok, rozzantas épületben
                  lakunk, ők tegyék a mit akarnak, csufolódjanak, én tudom, hogy tiszteletükre nem
                  szorulok soha, - barátnőim, a kik között pedig előkelő uri családok leányai is
                  vannak, a legszebben emlékeznek meg rólam mai napig is.</p>
				<p>Flóra közelebb könyökölt hozzá, melegebben tekintett a szegény pap leány fényes
                  kék szemeibe, s szivesen várta, hogy mit beszél még el életéből.</p>
				<p>- De mulatságokba csak el tetszik menni?</p>
				<p>- Egybe sem. Apámmal ketten vagyunk; ő el van foglalva egyre dolgaival, én üres
                  időmet olvasással és irással töltöm.</p>
				<p>- S mit tetszik irni? - kérdé Flóra mohón, azon gondolattal, hogy Judit
                  kisasszonynak is van bizonyosan naplója.</p>
				<p>- Mit?</p>
				<p>S nevetett, s egy percig szomorun tekintett maga elé.</p>
				<p>- Igen, - válaszolá Flóra.</p>
				<p>- Pörös iratokat, veszekedéseket, számadásokat, kivonatokat, választ,
                  ellenválaszt, föllebbezést, oh a jó isten tudná miket, a hogy akad. Sándor néha
                  egész hétre valót hoz, néha meg egy hónapig is alig kerül valami.</p>
				<p>- S ki számára irja kisasszony?</p>
				<p>- Ügyvédek számára, a főbirói hivatal számára, meg a kiktől Sándor munkát kap.</p>
				<p>Flóra elgondolkozott, s szeretett volna Judit kisasszony nyakába borulni.</p>
				<p>- S pénzt keres, úgy-e, - kérdé a leány félénk pirulással.</p>
				<p>- Pénzt biz édes angyalom, azt keresek. Kikerül belőle ruházatom, de még apámat is
                  meg-meglepem néha egy kis ajándékkal; a többin könyveket szerzek, irószereket, s
                  egy pár krajcárt megtakaritok.</p>
				<p>Flóra eszében egy édes terv villant meg.</p>
				<p>- S kaphatna más is munkát? - tudakozódék szorongva.</p>
				<p>- Oh igen; de attól függ, kinek kinek milyen irása van, s érti-e az ortographiát?
                  Az olyan gömbölyü irást mint az enyim, nagyon szeretik. Flórácskának nemde hegyes
                  irása van. Ismerem az olyat, új methodus. Maradok a régi mellett.</p>
				<p>Flóra egész nyugodtan mondá magában, hogy ő bizik irásában.</p>
				<p>- S kit kell e tekintetben megkérni?</p>
				<p>Judit kisasszony Flórára tekintett s vidor mosolylyal kérdé:</p>
				<p>- Talán - -</p>
				<p>- Nemde - -</p>
				<p>- Úgy-e eltaláltam?</p>
				<p>- Szivesen tenném én is, ha - -</p>
				<p>- Ma este hazajön Sándor, meg fogom neki emliteni. Tehát dolgozótársak leszünk, s
                  édes kacagással ugrott fel.</p>
				<p>- Ha elvállal?</p>
				<p>- Ezer örömmel.</p>
				<p>S a két leány szives barátsággal borult egymás nyakába.</p>
				<p>Flóra oda hajolt anyjához, sugott neki valamit, s rábeszélő nyájassággal fordult
                  Judit kisasszony felé.</p>
				<p>- Úgy-e, szabad egy kicsit a kisasszonyt az én kis szobácskámba beinvitálni.</p>
				<p>- Oh! nagyon örülök rajta.</p>
				<p>És sietve indultak a mondott helyre.</p>
				<p>Útközben összeölelkeztek, s a per-tut elcsókolták.</p>
				<p>- Jaj! édes Flórácskám, - kiáltott őszinte bámulattal Judit kisasszony, hiszen ez
                  a te kis szobád valóságos kis paradicsom. Nézze meg az ember! Te, te kis angyalom
                  ezermester vagy. Ki csinálta ezt a függönyt?</p>
				<p>- Én; elfejtettem egy kedves szoknyámat. Nelli nénémtől kaptam, gondolám nagyon
                  szép ez nekem, úgy se viselem ezt itt falun, legalább földiszitem vele
                  szobámat.</p>
				<p>- Hát az az aranyos fa ott?</p>
				<p>- Közönséges deszka, beragasztottam aranyos papirossal, most egész olyan forma,
                  mint a minő pesti szobámban volt.</p>
				<p>- Minő kedves kis asztal - s Judit kisasszony föl akarta hajtani róla a
                  takarót.</p>
				<p>- Az istenért, édesem, ugrott oda Flóra nevetve, ne bántsd.</p>
				<p>- Miért?</p>
				<p>- Mert csak közönséges kis fehér fenyőfa asztal. Bevontam ezzel a kis horgolt
                  abroszszal, s igy most szivesen nézem.</p>
				<p>- Hát ez az ágyteritő? - kérdé ujabb csodálkozással Judit kisasszony.</p>
				<p>- Pesten horgoltam.</p>
				<p>- Gyönyörü. Én is tudok ilyet késziteni, de nincs időm.</p>
				<p>Judit kisasszonynak fájt, hogy neki nincs ily szép horgolt ágyteritője, s
                  kedvetlen mélázással eresztette le szemeit.</p>
				<p>- Készitek egy szép szőnyeget is az ágyam elé, - mondá Flóra édes tervezgető
                  érzéssel. S ha valamikor le találnának jönni Pestről, Nelli néni itt hálna.</p>
				<p>Flóra, midőn a Nelli nevet kiejté, a vendégek mellé oda gondolt még egy ifjut is,
                  ki megigérte, hogy egyszer lejön látogatni.</p>
				<p>Judit kisasszonynak jól esett, hogy könyvszekrényt nem lát sehol, s igy könyvek
                  dolgában Flóránál boldogabbnak mondhatja magát.</p>
				<p>A két leány különben mindinkább kezdett bizodalmas lenni egymás iránt; sokat
                  beszéltek olyat, a mi szivüket néha odább taszitotta egymástól, de többet, mely
                  egészen összekötötte.</p>
				<p>Késő alkonyatkor váltak el.</p>
				<p>Flóra elkisérte a papék kapujáig, ott megállva várt, mig Judit valami rég
                  megkezdett, de még be nem végzett dolgot ki nem fejt.</p>
				<p>E közben a Duna felőli utról két ifju kanyarodott a paplak felé, s Flóra Juditnak
                  búcsúra nyujtá ajkát és kezét.</p>
				<p>- Sándor, - kiáltott Judit kisasszony, jer csak, siess, jó estét ispány úr, jó
                  estét, remélem hozzánk tetszik...</p>
				<p>- Nem, a jegyző felé, - válaszolt, csak úgy rézsut tekintve Flórára, s átvágott a
                  túlsó oldalra.</p>
				<p>- Jó estét, - köszönt nyájasan Sándor, a félig ismeretlen leánynak.</p>
				<p>- Jó estét.</p>
				<p>- Földessy Flóra, - szólt Judit bemutatva barátnéját öcscsének.</p>
				<p>Nem volt világos est, de a hó mindig ad egy kis világosságot, s igy a két
                  ismeretlen egy pillanat alatt végig vihette szemét a másikon.</p>
				<p>Azután csakhamar elváltak.</p>
				<p>Sándor magas, nyulánk barna ifju volt, talán kissé fekete is, szép egyáltalán nem;
                  de arcában mégis találhatott a néző valami olyan vonást, a mely után bizton
                  mondhatta; ez az ember tetszik nekem. Pontos, szorgalmas jóravaló ember lehet.</p>
				<p>A szokott esteli időben Flóra ismét egyedül mélázott szobájában. A kis asztalkáról
                  le volt véve a horgolt abrosz, s helyette oda rakva egy csomó iró szer. A cserép
                  kemence elég kedves meleget árasztott szét, s a leeresztett függöny még akkor is
                  kellemes árnyékot vetett volna, ha ezt a gyertya vékony pislogó világa nem
                  eszközli. Flóra kinyitotta naplóját, s igyekezett magának számot adni a napi
                  eseményekről, benyomásokról; azonban ama valódi igaz őszinte érzés, mely szivét ma
                  este elfoglalta: képtelenné tette őt, hogy csak egyetlen pontot is irjon a napló
                  emelkedett nyelvén. Bele-bele tekintett, s félre téve fölkelt, az ablakba
                  könyökölt, nézett, merengett sokáig s különösen két dolgot vett komolyabban észre:
                  először, hogy a falusi csillagok vannak olyan szépek, mint a városiak: másodszor,
                  hogy a hideg itt sokkal metszőbb ennél az ablaknál, mint Pesten.</p>
				<p>Mély, de teljességgel jól eső sóhaj után visszavonult asztala mellé, előkeresett
                  fiókjából egy rózsaszin boritéku levelet, egyes lapjait átfutotta s elhatározta,
                  hogy még ma válaszol.</p>
				<p>Irt:</p>
				<p>Cserényes, dec. **. 18**.</p>
				<p>„Kedves imádott Aureliám!</p>
				<p>„Megengeded-e szeretett angyalom, hogy levelemet naplómnak egypár töredékével
                  kezdjem? Lelkemen ma oly szokatlan érzés ül, hogy ha reggelig gondolkozom is itt e
                  csöndes kápolnácskámban; talán még se birnék kibontakozni tépelődő gondolataimból.
                  Oh! ez a falu megöl engemet, oh! bizonyosan megölne, ha az egek véletlenül egy
                  igen-igen nagybecsü barátnéval meg nem ajándékoznak. Benne fog lenni naplómban
                  okvetlen, s onnan lehetőleg meg fogod ismerni. Csodálatos egy teremtmény!
                  emlékszel-e a „Fekete fal titkai”-ban Eleonórára? mintha csak őt látnám Richter
                  Juditban. Lehet, hogy még ma irok róla. De most levelemet kezdem.”</p>
				<p>Flóra jónak látta a leirandó részletet még egyszer átfutni, azért lehet, hogy az
                  ortografiai hibákat, ha maradt volna tán kijavitsa, s egy-egy nagy betü körül némi
                  előnyül szolgáló változtatást tegyen; lehet hogy csak azért, mivel gondolataiban
                  elmélkedéseiben gyönyörködött.</p>
				<p>Ismertem nőket, - e nők mind hajlott idejüek - kik naplójuk olvasása alatt tartós
                  sürü könyeket hullattak, úgy annyira hogy itt-ott az érzékenyebb helyeken édes,
                  fuldokló zokogásba törtek ki. Kezökkel előre intettek, hogy hasztalan minden
                  vigasztalás. Egy rokonom nyakamba is borult s megvallotta, hogy nem fog többé
                  hinni és szeretni soha!</p>
				<p>Az olvasás Flórán is szembetünő változást tett. Szép fehéres arca kigyuladt,
                  szemei megkönyesedtek, telt ajkai félig nyitva maradtak, feje előre hajlott,
                  általában egész lényén meglátszott e költői foglalkozás tompitó, gyengitő
                  hatása.</p>
				<p>Erős, hosszan tartó sóhaj után, mely alatt tekintete a képzelet ködös távolába
                  merült: egy szép A betűvel megkezdte a napló töredéket:</p>
				<p>- „A sors érzem igen kegyetlen hozzám! Reményeim ez édesen daloló madarak
                  egyenként hagyogatnak el, s én mint a tél hideg hóboritékával, egyedül maradok
                  kétségbeesésemmel. Itthon vagyok! Oh! Istenem, minő itthon ez! A falu unalmas,
                  néptelen, nincs sehol egy résztvevő lélek, ki előtt feltárhatnám szivemet. Anyám e
                  jóságos angyal örökké betegeskedik, s vele alig lehet néha szólani egyet kettőt.
                  Mindig fájt a foga. A beszéd neki orvosilag meg van tiltva. Apám egy mogorva, zord
                  lélek, aki nem ismer, szivem szava ellenére oly emberhez készt nőül, kitől jobb
                  részem jéghidegséggel fordul el.</p>
				<p>Oh! ki ez a mindennapi alak! ez anyagi teremtmény? A gőbölyi ispány. Miután haza
                  kellett jönnöm, ott hagyni paradicsomomat (itt egy egész lap kimaradt.) engedtem a
                  parancsnak, de megesküdtem az égre, hogy inkább meghalok, mint másé legyek. Minő
                  szemek azok, minő alak, minő sziv! Ha az úton igen össze nem gyürődött volna,
                  elküldeném neked photografiáját (ez megjegyzendő ujabb közbe szurás a
                  naplóban.)</p>
				<p>Eljösz, láthatlak még szőke ifjam szép hajnalcsillagom! egyszer, hisz égő ajkaid
                  forró esküvel erősiték, hogy soha nem felejtesz el s meglátogatsz. Igen is hiszek
                  neked mint az ég angyalának, te lész reményem pusztaságomban, te lész világom,
                  balzsamom e csöndes rejtekemben.”</p>
				<p>Mi alatt e sorokat tisztázta Flóra, ujra esküvést tett, hogy nem fog senkihez
                  menni, egyedül csak hozzá az imádott ideálhoz. Ez esküvés után pár lapot, melyet
                  igen érdektelennek vélt - odább forditva, azon szakasznál állapodott meg, mely
                  nővéréről, Mariról szólt. -</p>
				<p>„Erdős József úgy látszik átlátta, hogy szivem nem neki van teremtve, s nővérem
                  Mari felé fordult. Mari jó leány, csak közönséges müveltséggel bir ugyan de
                  testvérem, s ha kevésbé értene is ő engemet, szeretnem kellene, s én valóban,
                  szeretem is. Látom hogy a gőbölyi ispány neki van teremtve - hajlanak egymás felé,
                  - szerencsém, legalább atyám nyugodtan hagy.”</p>
				<p>*</p>
				<p>„Oh mi vár rám ez elhagyatottságban! Ti falak! váljatok értelmes lelkekké s
                  szóljatok hozzám. Lelkem társ után eped. Ti fellegek ott a magas távolban! nem
                  hoztok némi vigasztalást lelkemnek? nincs e sziv, mely felém fordulna
                  szeretetével!</p>
				<p>Oh édes Aureliám! hidd el, hogy azonnal eszembe jutottál, mihelyt e gyászos
                  sorokat leirtam a te vigasztaló, mosolygó arcod jelent meg előttem, s még
                  álmaimban is a te karjaidon járkáltam, (ujabb beszövés.)”</p>
				<p>Flóra érzékenyen szemlélte, hogy vékony gyertyácskája mintha csak egy láthatlan
                  szellem, egy pokoli daemon ette volna meg: rögtön utolsót lobban; kénytelen volt
                  tehát naplóját betenni s az iró-szerekkel elzárni a fiókba.</p>
				<p>Azonban látható könyebbüléssel tekintett a fehér ágy felé s azon pontokkal
                  foglalkozva tért aludni, melyeket holnap Richter Sándorról, az általa is
                  érdekesnek talált ismeretlenről (gyermek korában jól ismerte) irand.</p>
				<milestone n="3" unit="endSubChapter"/>
				<milestone n="4" unit="startSubChapter"/>
				<p rend="head">IV.</p>
				<p>Cserényesen túl éjszaknak, Halomvár felé, a tájék mindegyre szépül; fokonként
                  emelkedő hegyek váltják fel egymást - a kisebbeken szőlő, a magasabbakon cserjés,
                  majd észrevétlenül sürü erdő terül el.</p>
				<p>Itt-ott egy-egy révész vagy csőszház, odább a dombon szinnel ellátott csárda
                  tekint le az országutra; belebb az urasági majorok tünnek elő, helyenkint
                  kimagasló gazdatiszti lakásaikkal. A főútról szüntelen elágazó mellék-, gyalog- és
                  kocsiutak kanyarodnak le, föl - meg-megkerülve a partosabb oldalt; itt egészen
                  elvesznek a laposban, ott éles kerékvágással tünnek ki a meredek
                  kapaszkodóról.</p>
				<p>A Messzelátó csárda felül Gőbölynek, lármás döcögéssel fordul be egy paraszt
                  fuvaros-kocsi. Az az úr, ki minden kanyarulatnál fölemelkedik, s óvatos
                  előrelátással arra az oldalra dül, mely a dombra fekszik: Richter Sándor.</p>
				<p>Vékony fekete köpönyegén átszalad a csipős reggeli szél, de a meleg tiszta
                  decemberi sugár is ellentállás nélkül oda talál fedetlen nyilt arcára. Az ifjú
                  édes gondolatokkal nézi az egyenként elmaradó pusztákat, s biztos ismerettel várja
                  a nagy kiálló tölgyfát, mely már épen a gőbölyi major határául szolgál.</p>
				<p>Amott látszik a puszta épen.</p>
				<p>Ritkás erdőcske fekszik a déli részén, ennek aljában egy-két cselédház s a
                  granarium. A tisztilakot könyen meg lehet ismerni a magas nyárfákról, s a kis
                  halas tóról, melyek mint egy diszéül vannak a különben csekély területű majorkának
                  is.</p>
				<p>- Vissza te! ördög az inatokba - kiált az ispány a pajta ajtajából arra a két
                  komondorra, mely az erdő felül kocogó kocsi elé rohan.</p>
				<p>Richter Sándor már jó messziről mosolyog, ugyanazt teszi az ispány is.</p>
				<p>- Erre forduljon kend - utasitja ez a kocsist, - arra el van árkolva az út.</p>
				<p>A kocsizörgés zajára minden cseléd kidugja fejét a konyhából, maga az öreg néni is
                  kidöcög.</p>
				<p>- Jó reggelt Éva néni; - köszön szivélyesen a vendég, mi közben az ispány is oda
                  ér.</p>
				<p>- Ne szólj semmit, - mondá az ispány barátjának, s szivélyesen rázta meg kezét.
                  Oda a kancelláriába, magyarázá a cselédnek, ki a kocsiról leemelt böröndöt a nagy
                  szobába akarta vinni.</p>
				<p>Bent a kancelláriában élénk tüz pattogott, az asztalon vad sült s más reggelihez
                  szükséges kellékek hevertek, melyek vagy azt mutatták, hogy a gazda még nem
                  reggelizett, vagy azt, hogy mind ez a várva várt vendég számára van oda
                  készitve.</p>
				<p>A két jó barát a mint helyet foglalt, sokat jelentő mosolygás után egymásra
                  tekintett.</p>
				<p>- Széna-e vagy szalma? - kérdé az ispány szorongó szivvel.</p>
				<p>- Szeretnéd, ha egyszerre megmondanám?</p>
				<p>- Nem épen.</p>
				<p>S mélyebben tekintett társa arcába.</p>
				<p>- Egyébaránt mindegy. Jóformán úgy is megbántam az egész dolgot. Természetesen a
                  kisebbet, hogy is adnák az öregebbik előtt; mindennek az a nagyfejü jegyző az
                  oka.</p>
				<p>Fölkelt s sebesebben járt fölebb-alább.</p>
				<p>Sándor közelebb ült a tüzhöz, egy darabot tett rá s mosolygott.</p>
				<p>- Némely ember holtig szerencsétlen - folytatá az ispány, akármihez fog: bele
                  bukik. Gondold csak, az éjszaka az a szép borjastehén, a mit Cec gazdájától
                  vettem, hastól együtt megdöglött. Még akkor vettem, mikor Flórával biztattak. No
                  különben ezzel is kevesebb bajom lesz. Hát az öreg mit szól? pedig ő mindig szives
                  volt hozzám. Akár hányszor haza hoztam Halomvárról, azt a kis kocsit is, ott van
                  a szinben, majd megmutatom, vele vettem, be is füzött az a kutya Mözer; drága is,
                  rosz is.</p>
				<p>Sándor csak hallgatott s az ispány beszélt tovább.</p>
				<p>- Mit hozott fel a doktor? nem adja, ugye? persze - - de hát beszélj.</p>
				<p>- Flóra tisztel, - szólt Sándor.</p>
				<p>- Micsoda te? Flóra vagy Mariska, - kérdé izgatottan.</p>
				<p>- Flóra.</p>
				<p>S az ispány egy percig elgondolkozott, hogy nem lett volna-é jó még egyszer ott
                  szerencsét próbálni, s azon meggyőződésre jutott, hogy mindennek az a nagyfejü
                  jegyző az oka.</p>
				<p>- Hogy mondta, hogy tisztel, - tudakolá nyugtalanul az ispány, már hogy, milyen
                  formán? - Beszéltek rólam? - kérdezősködék.</p>
				<p>- Igen; jóravaló derék embernek tart.</p>
				<p>Az ispány fölveté hajas fejét - s minden gondolata Flóra körül öszpontosult.</p>
				<p>- Hej Sándor! hanem az is leány ám! Sokat beszélt veled!</p>
				<p>- Azt hiszem, igen.</p>
				<p>- Hisz persze te jártasabb vagy a leányok körül! s kedvetlenül fogta össze két
                  orrlyukát.</p>
				<p>- Szereted-e Marit? - kérdé Sándor.</p>
				<p>Az ispán mintha álmából verték volna fel, értelmetlenül dadogott valamit.</p>
				<p>- Egyenesen, őszintén felelj!</p>
				<p>- Hisz ha úgy se kapom meg.</p>
				<p>- Mari jó gazdasszony lesz, okos, ügyes leány, s amellett igazán csinos.</p>
				<p>- Tudom.</p>
				<p>- Flóra nem illett volna hozzád.</p>
				<p>- Mért? - s egészen oda ült Sándor mellé.</p>
				<p>- Annak más forma ember kell.</p>
				<p>- Tán te akarod elvenni?</p>
				<p>- Én? hogy gondolsz ilyet? ha hozzád nem jött, majd hozzám eljön. Mi vagyok én?
                  fogalmazó - eredj!</p>
				<p>És Sándor édes keserü érzéssel, gondolkodott a fölvetett themáról. Úgy találta,
                  hogy Flóra igen szép leány s a mellett olyan müveltsége van, hogy akárkit is
                  boldoggá tehetne. Fejében sok minden összezavarodott, s a megbizatásról az
                  ispánnal együtt egészen megfeledkezett.</p>
				<p>Reggeliztek, rá is gyujtottak, hanem arról a bizonyos tárgyról, melynek eredményét
                  kellett volna előadni: hallgattak. Sándor nem akarta érinteni, az ispán pedig nem
                  kérdezte.</p>
				<p>Azonban Sándor távozási ideje közeledett. Még egyszer rendezé dolgait s némely
                  pontokat terjesztett barátja elé.</p>
				<p>- Tudod-e azt hogy igazi szeretet nélkül a házasság: szerencsétlenség.</p>
				<p>- Bizony!</p>
				<p>- S hogy a kit elveszünk, azt szeretni is tartozunk.</p>
				<p>- Úgy van.</p>
				<p>- Barátom, akkor aztán ki ám a fejből minden haszontalan gondolattal.</p>
				<p>- Miért mondod ezt?</p>
				<p>- Te, úgy látszik, Flórát most is szereted.</p>
				<p>- Azaz, hogy - -</p>
				<p>- De Mariskát megkéretted.</p>
				<p>- Meg.</p>
				<p>- És ha hozzád jön?</p>
				<p>- Természetesen elveszem.</p>
				<p>- Határozzatok hát időt a doktorral, hogy a lakodalom mikor legyen.</p>
				<p>- Nekem mindegy, - mondá az ispány olyan forma fejmozdulattal, melyből azt is ki
                  lehetett volna magyarázni: No Józsi úr, Mariska tehát a tied.</p>
				<p>- Hát oda adták? - kérdé barátját.</p>
				<p>- Oda, de nagy bajjal. Maga Flóra beszélte rá Mariskát, hogy menjen, ne nézzen ő
                  rá, ő úgy se fog férjhez menni soha.</p>
				<p>- Szegény leány! s te valjon miért?</p>
				<p>- Azt nem tudom.</p>
				<p>Sándor elmélyedt, az ispány pedig megfeledkezett az örömről.</p>
				<p>- Kár az a leány, - mondá az ispány, remek egy asszony lett volna belőle.</p>
				<p>- Az lesz Mariskából is.</p>
				<p>- Én azt tudom.</p>
				<p>Délután mintegy négy óra lehetet már, midőn Sándor a halomvári uton haza felé
                  tartott. Az ut széli két sor lombtalan akácfa, távolabb nyugotnak a szegesi kopár
                  hegyek, keletnek a Duna felé lefutó völgy mind sokkal ismeretesebbek voltak már
                  előtte, semhogy nézésükbe mélyedt volna. Lelkében egy ismeretlen világ kezdett
                  egyes pontjaival feltünedezni, nem volt ábrándos ember, ellenkezőleg társai nagyon
                  is reális gondolkozásu szorgalmas ifjunak tartották, most mégis mindenre inkább
                  gondolt, mint a holnapi megcsomósodott munkára.</p>
				<p>Egy pár női kép merült fel képzeletében.</p>
				<p>Igyekezett magának számot adni arról, hogy valjon tetszett-e már ő neki valaki
                  komolyabban; hasonlitásokat tett közöttük, melléjök helyezte Flórát, s úgy
                  találta, hogy ez nagyon felette áll mindannyinak.</p>
				<p>- Szegény kis Takács Erzsike, - szólt elgondolkozással állapodva meg e kedves
                  falusi képnél. Mi volt ő Flórához képest, alig valami, hanem akkor mégis tetszett.
                  Alacsony volt és kövéres, homloka inkább bubos mint domboru, haja vékonyas, de
                  igaz, szépen fésülte, orra majdnem piszének mondható, épen olyan mint professor
                  bátyjáé. Beszélni nem, csak nevetni tudott. Szegény anyám, hogy örült, mikor tánc
                  közben egyszer-kétszer oda fordultunk felé, s látta, hogy fia a legszebb leánynyal
                  a professor hugával táncol.</p>
				<p>És Sándor most is sajnálkozást érzett a fölött, hogy a Takácsékhoz vetődött kóbor
                  verklis ládájában, jobbára német darabok voltak, s ő épen a keringőféléket nem
                  igen tudta. A kert alatti nyár éji séta azonban kiengesztelte. Véleménye szerént
                  ekkor azt hitte, hogy szerelmes, a mint barátjai állitották is; de most a mint 26
                  éves korában a szép Flórára gondolt, tökéletesen átlátta, hogy mindaz nem egyéb
                  volt mint ifjukori ábránd. - Elmélázott.</p>
				<p>- Eh! - gondolá, és aztán mire vezetne mindez? Állásom sokkal csekélyebb, semhogy
                  egy müvelt, kissé magasabb igényekkel biró nő ezzel megelégedhetnék.</p>
				<p>Sándor betakarta magát köpenyébe, egyet kiáltott a kocsisra, s azzal azt hitte,
                  minden hiábavaló gondolatot kivert fejéből.</p>
				<p>Fütyörészni kezdett, s azon vette magát észre, hogy a régi diákköri kedves
                  dallamok lelkét megint csak a szép, karcsu, szomoru tekintetü Flóra felé
                  viszik.</p>
				<p>Fölállt ülésében, széttekintett az uton, s mivel senkit sem talált, ki
                  hangulatából kizavarta volna, s Halomvárnak még csak a tornyai se látszottak,
                  folytatá tervezgetéseit.</p>
				<p>- Veszem azt például, ha folyamodnám a halomvári aljegyzőségre, szép jövedelmező
                  hivatal, mihez különben is volna kedvem, s tán, s tán, ha jól fölszámitom a
                  körülményeket, kilátásom is, s történetesen megnyervén, már csak teszem azt, ha
                  épen valahogy megnyerhetném! Pompás volna, a hozzátartozó lakás dicső, kitünő.
                  Kár, hogy az épület közel van a Klözel zsidó olajmalmához, s a patkányok és egerek
                  átjárnak. Egyébiránt azokat Flórával majd kitisztogatnánk, hatalmas irtószert
                  tudok. Hanem a szobák ablakai igen kicsinyek, az ajtók rongált állapotban vannak.
                  Az a részeges Gömöry mindent elhanyagolt.</p>
				<p>E pontnál megállapodott, s jegyezgetni kezdte a célszerü javitásokat. Miután
                  azonban úgy vette észre, hogy ez költséges vállalat lenne hamarjában: odább
                  haladt, s lemondott egyelőre minden diszitésről.</p>
				<p>A kezében lévő irónnal megdörzsölte homlokát, s azon kérdéssel küszködött, hogy az
                  egész ügyet micsoda alkalmas lépéssel kezdené meg.</p>
				<p>Forditott egyet a dolgon, s a kérdés egészen más alakban fordult elébe.</p>
				<p>- De hát mit is akarok tulajdonképen? azt hiszem épen semmit, elgondolkoztam.</p>
				<p>Elővette pipáját, s a zacskójában levő zsiros nehéz füvesi dohányból
                  rágyujtott.</p>
				<p>Jó kedvvel szivta az erős füstöt, mintha csak egy csomó már-már lemásolt hivatalos
                  irat mellett ülne.</p>
				<p>- Eh! tréfa az egész, minden onnan van, hogy Erdős Józsi megházasodik s boldog
                  ember lesz. Erdős jó fiu, de ő még Mariskát sem igen érdemli meg. Hej, ha én
                  volnék most a gőbölyi ispány, - füzé odább ábrándjait - ha én lakhatnám ott a kis
                  erdő mellett, milyen világ lenne ott! Most sajnálom igazán, hogy nem lettem
                  gazdatiszt. Hol volnék én már!</p>
				<p>Itt ebben a nyomorult halomvári égett, füstös fészekben mi is vár rám! Az, a mi a
                  többi collegára: várakozás, béketürés, hiányos conventio.</p>
				<p>S eszébe jutott egy csomó hivatalnok, kiknek egész életük abból állott, hogy a
                  szeszélyes sors bevetette őket a halomvári, öt szegletü, szemetes megyeházba.
                  Pályájukat megkezdték mint irnokok az éjszaki sarkon, elvergődtek - legalább
                  egyik-másik, mint ő is - adószedőnek, controleurnek, levéltárnoknak, fogalmazónak
                  az egészségesebb keleti oldalra; onnan átment némelyik szerencsésebb, házasodási
                  vagy csúszás-mászási protectio utján a nyugoti osztályba, a déli rész - - ott a fő
                  hivatalnokok vannak.</p>
				<p>- Minő más élete van egy gazdatisztnek, - elmélkedék tovább búsan, Szeles, Sajgó
                  és Lóláb már mind ispányok. Milyen életük volt azoknak már praktikans korukban is.
                  Reggel fölültek a paripájukra, becsületes reggelizés után bejárták a gazdaságot,
                  jó tiszta levegőt szivtak, se tartásról, se lakásról nem kellett gondoskodniok.
                  Akármerre fordultak tele marékkal várta őket a paraszt; százféle accidentiájuk is
                  került. Nálunk? ha sokat dolgoztunk a kiszabott órán felül egyik-másik tanácsos
                  urnak: tán kezet szorit velünk, de úgy ha senki se látja, s az igért honoráriumot
                  zsebre teszi.</p>
				<p>Richter Sándor elkomorodott, s belebb huzta magát sovány köpenyébe, s addig
                  izgett-mozgott a rázós ülésen, hogy a szembefuvó szél kikapta a kalapot
                  fejéből.</p>
				<p>Mire a kocsis morogva fölvette, s ő minden tekintetben elhelyezkedhetett; fejében
                  a fényes ábrándokat s szomoru tépelődéseket egy halmaz teendő váltotta fel.</p>
				<p>Előtte állott az otthon, a sok munka, gond, s indulatosan kiáltott a kocsisra,
                  hogy haladhat jobban is.</p>
				<p>Az pedig csak annyiban engedett a szónak, hogy a gyeplüt egyik kezéből - mivel az
                  már meglehetősen elfázott - a másikba helyezte át.</p>
				<p>Esteli 8-9 óra között lehetett az idő, mikor hazaértek.</p>
				<p>Szűk, piszkos utcákon hajtott végig a fuvaros, míg végre az ismeretes Rézbagó
                  vendéglő melletti kis kurta közön a halomvári főorvos lakása előtt megállott.</p>
				<p>- Itthon vagyunk? - kérdé Sándor kedvetlenül.</p>
				<p>- Már most itthon.</p>
				<p>Sándor leszállt, s a sötét folyosón befelé hatolt a második udvarra, a kocsis
                  pedig odább döcögött kifáradt kócosaival.</p>
				<p>A fogalmazó úr előkeresett belső zsebéből egy nagy kulcsot, kinyitotta a konyha
                  ajtót, azt ujra bezárta, s benyitott szobájába.</p>
				<p>Egyenesen oda talált gyertyájához, meggyujtotta s az egyszerü, de tiszta lakás
                  minden részében látható volt.</p>
				<p>Két szoba nyilt egymásba; nem vala egyik se nagy, de sokkal több butor is
                  elférhetett volna akármelyikben is.</p>
				<p>Sándor leeresztette a függönyöket, a mennyire lehetett az ablakot a beláthatás
                  ellen eltorlaszolta, s mintha nem történt volna semmi sem, gyorsan neki vetkőzött
                  s hozzá fogott a tisztogatáshoz.</p>
				<p>Nehány perc mulva tisztán állott minden.</p>
				<p>Ekkor előkereste jobbfajta tollait, a téntatartót felöntötte, s panasz nélkül,
                  türelemmel folytatta félbenhagyott munkáit, a peres iratokat s egyébb
                  törvénykezési feleleteket.</p>
				<p>Erdős József rég kényelmesen nyugodhatott már, valamint az is, kinek édes, szép
                  alakja körül lebegnek a szegény fogalmazó gondolatai, az éjfél is rég elmult, de
                  azért az irás szakadatlanul foly sebesen, vidáman.</p>
				<p>Csak néha sóhajt egyet Sándor, mire barna sáppadtas arcán élénk ifjui pirosság
                  lobban ki, s a percegő toll egy édes percig megakad.</p>
				<milestone n="4" unit="endSubChapter"/>
				<milestone n="5" unit="startSubChapter"/>
				<p rend="head">V.</p>
				<p>Nagyon kevés az, a mi nehány év lefolyása alatt faluhelyen történhetik. A lakosok
                  ugyanazok kik az előtt, - legfelebb egy két öreg ember vagy beteges asszony
                  költözik el az akácfás, pemetefüves temetőbe.</p>
				<p>Földessy doktornő fogfájása is megszünt, körülbelől két esztendeje, hogy ott
                  nyugszik az evangélikus papné mellett. Életükben nem igen ismerték egymást,
                  azonban haláluk után - az egymással melegebb barátságba jutott fiak közelébb
                  hozták szótlan koporsóikat.</p>
				<p>Különben azt mondhatom, hogy Cserényesen minden a régi állapotban van.</p>
				<p>Rácékhoz, - bár a kisasszonyok szemlátomást kezdenek veszteni kedvükből és
                  reményeikből - még mindig szivesen jár mulatni a környék nőkedvelő fiatalsága.</p>
				<p>Szálkayék, Marjosék még most sem vehetik be Földessy Flórát, - ki egyébiránt
                  mindez ideig egyszer sem jelentkezett náluk.</p>
				<p>A világtól elzárkózott Richter Judit kisasszony maradt a régi mellett, a mennyiben
                  ma is ugyanazon foglalkozást folytatja, melyet évekkel az előtt. Szorgalmasan
                  dolgozik, olvas; közbe-közbe egykori kedvenc studiumjait repetálgatja. A
                  földrajzot azonban tökéletesen elhanyagolá.</p>
				<p>Ir, másol és pedig sokkal nagyobb szorgalommal mint azelőtt, mivel Flóra, reménye
                  felett kitartó munkás.</p>
				<p>Többször volt már neki keserü kellemetlensége a miatt, hogy Sándor a könyebb
                  ritkább soru iratokat rendesen Földessyékhez küldi.</p>
				<p>Egyebekben minden a régi rendben van.</p>
				<p>Szükségesnek találom azonban megemliteni azt a kevés változást is, mely azóta
                  történt.</p>
				<p>Mariska csakugyan férjhez ment a gőbölyi ispányhoz. E kedves esemény három érdekes
                  szakaszszal van bevezetve Flóra naplójába.</p>
				<p>„Február 10. 18** éj.”</p>
				<p>Bár meglehet, találkozhatnak olyanok, kik hajlandók volnának a napló minden e
                  tárgyra vonatkozó sorait elolvasni, mindamellett én itt az elmélkedésekből csak
                  nehány sort közölhetek, fontosabbnak tartván azon három levelet, melyek közül
                  kettőt maga irt Flóra, egyet pedig kapott.</p>
				<p>Flóra valamint az irást mindig egy-egy szép nagy betüvel, úgy naplójának egyes
                  szakaszait is némi elmélkedéssel kezdette.</p>
				<p>A harminckettedik szakasz, melyből én inkább csak a levelet tartom fontosnak,
                  következő megszólitással kezdődik:</p>
				<p>„Óh lassan hamvadozó gyertya-szál! hadd nézzelek, hadd merengek egy kissé reszkető
                  fényed édes sugárain!</p>
				<p>Óh szólj! érzed-e te, hogy mikor lebben el utolsó lobbanásod? óh felelj! nem fáj-e
                  az neked, hogy elpusztulsz és nem fog megsiratni senki? Nem nem! te boldog vagy,
                  nem tudsz semmit arról sem, hogy nem sokára elenyészel, arról sem, hogy az utolsó
                  szavak, miket e földön hallottál, egy sajgó sziv panaszos nyögései voltak. Lobogj
                  lobogj és kérlek vigy hirt rólam az enyészetnek!”</p>
				<p>Igaz, hogy e sorok a lehető legszomorubb hangulattal voltak tartva: a napló-iró
                  azonban hihetőleg gondolkozás közben, még is birt annyi öntudattal és nyugalommal,
                  hogy a kétujjnyi margóra, egyes, a legközelebbi mosásra vonatkozó jegyzeteket
                  tehetett, amint ezt a törülközők és egyébb fehérnemüek száma világosan
                  mutatja.</p>
				<p>E bekezdés után a napló-iró áttér férjhez menendő testvérjére, s reflexióit
                  következő pontokban fejezi ki.</p>
				<p>„- Szegény leány! te tudom boldog lész! óh a te egyszerü szivedben a legédesebb
                  vágy bizonyosan a gőbölyi puszta s azon közönséges, - jóllehet meleg szivü ember,
                  kit én ugyan nem tudtam volna szeretni soha, de te imádni fogsz.</p>
				<p>Óh nem! - nem üres az én szivem sem! bennem is van meleg érzés, nekem is van egy
                  régen várt kedves alakom, egy nemes sziv, egy fenkölt lélek! nekem is vannak
                  álmaim, nekem is van egy fényes világom, mely megédesiti könyeimet, balzsammá
                  változtatja sóhajaimat. E rosz civódó gyerek csoport s e körülöttem levő hideg
                  lelkek között hová is kéne lennem, ha a remény örökké átölelve nem tartana
                  karjaival.”</p>
				<p>Nehány ily hangu sor után következik a levél.</p>
				<p>„Kedves drága Nelli nénikém!</p>
				<p>Nem mulik egy perc, egy óra, hogy az én angyali szivü nénikémet képzeletben
                  százszor meg ne csókoljam.</p>
				<p>Mióta Pestről eljöttem, hát most mindinkább érzem, hogy kezdem már megszokni a
                  falut. Igazán csak akkor éreztem magam jól, mikor azt hittem, hogy az én elhagyott
                  kedves paradicsomomban vagyok, - szeretett nénikémmel beszélgethetek, s kedvenc
                  himzésemen dolgozhatom.</p>
				<p>Itt, a mint multkori levelemben irtam már - óh édes nénikém vajjon megkapták-e,
                  mert a válasz ide nem érkezett; - egész napom főzésből, tisztogatásból s mosásból
                  áll. Egyedüli szórakozást abban lelek, hogy irok, azaz másolok. Judit barátnémnak,
                  kiről ugyan csak mult levelemben irtam, - testvére, egy halomvári hivatalnok, jó
                  derék ifju, másolni valót hoz, és mi barátnémmal egész este dolgozunk.</p>
				<p>Mikorra kedves néni le jő hozzánk: szobámat egészen földiszitve találja. Óh csak
                  már itt volna az a kedves idő!</p>
				<p>Testvérem Mariska mártius végén megy férjhez. Az a bizonyos gőbölyi ispány veszi
                  el, ki előbb engem kéretett volt meg.</p>
				<p>Tanácsoltam neki, hogy venné el nővéremet, és ő csakugyan meg is kérte. Mariska
                  véghetetlen boldog, mert ő régóta szereti Erdős urat s én még boldogabb vagyok,
                  hogy ez által megmenekedtem tőle.</p>
				<p>Szülőim, különösen apám, igen szerették volna, ha én megyek hozzá.”</p>
				<p>Egy meglehetős hosszu oldalon az előbbeni sorokhoz hasonló bizalmassággal beszél
                  el Flóra egy csomó dolgot, s szokásos üdvözletek és kéz-csókok után bár félénk, de
                  forró szavakkal tesz emlitést Emil urról.</p>
				<p>Az ötvenedik szakaszban két levél foglaltatik, egyik, mely Auréliához szól s
                  melyben Mariska lakodalmát irja le, a másik melyet Richter Sándortól kapott.</p>
				<p>A lakodalomról szóló levélben kedélyes derültséggel tér át Flóra Sándor levelére s
                  azt úgy látszik szórul szóra közli.</p>
				<p>„Ne hidd angyalom, - irja - hogy kérőknek szükiben volnék, most nem rég is egy
                  levelet kaptam. Olvasd csak.</p>
				<p>„Nagyra becsült kedves Flóra kisasszony!</p>
				<p>Két éve lesz, hogy mint fogalmazó Halomváron másod osztályu minőségben évenkinti
                  hat száz ezüst forint fizetéssel, - mely a mellékes jövedelemmel jóval többre is
                  fel megy: - szerencsés voltam alkalmaztatni. Nehány napja, hogy egy igen édes
                  reménységem teljesült, a midőn a városi másodjegyzőségre, mely a készpénz
                  fizetésben ha nem is tesz ki annyit mint előbbeni állásom, de azt egyebekben jóval
                  felül mulja, - kineveztettem.</p>
				<p>Jelenleg mind azon kellékekkel birok, melyek által egy szivem szerinti nőt
                  kényelmes állapotba helyezhetek.</p>
				<p>Ha szeretett nővérem nem halmozta volna is el kedves Flóra kisasszonyt oly nagy
                  magasztalásokkal: még akkor is tisztában volnék az iránt, hogy a legtiszteltebb,
                  legszeretetreméltóbb leány, ki engem ez életben egyedül boldogithatna: a
                  kisasszony.</p>
				<p>Nem tehetek nagy igéreteket, de őszinte szivvel állithatom, hogy életemnek minden
                  idejében azok lesznek legédesebb napjaim, melyekben kedves Flóra iránt a
                  legtökéletesebben kimutathatom igaz becsülésemet és a sirig tartó forró
                  szeretetemet.</p>
				<p>Ha a kisasszony remélheti, hogy velem boldog lesz, hogy jó akaratom, igaz munka
                  szeretetem megszerezhetik számára mindazt, mit csak egy művelt lelkű nő jogosan
                  megkivánhat; e tekintetben adandó válasza, melyet Judit nekem mielőbb fogna
                  kézbesiteni, engem a legboldogabb emberré teend.</p>
				<p>Egyebekben kitünő tisztelettel maradván a kisasszonynak</p>
				<p>Halomvár, május 15. 18**</p>
				<p>alázatos szolgája </p>
				<p>Richter Sándor </p>
				<p> városi másod-jegyző.”</p>
				<p>- Egy kicsit meglepett e levél, de megvallom nem esett roszul, mivel ez ifjut
                  becsültem. Egyszerü jó sziv, igazán szeretetreméltó, de mégis nem boldogithattam
                  volna őt. Lelke az enyémet nem érthette volna meg soha. Ugyan ez idő-tájban kaptam
                  Pestről is levelet, melyben a várt kedves látogatást igérik. Óh istenem! minő édes
                  érzés futotta át Nelli nénikém sorainak olvasására már-már kétségbe esett
                  szivemet. Az a gondolat, hogy a régen várt is velök jő, kimondhatlan boldoggá tőn,
                  és e szemetes, piszkos falut omló könyeimen át egész rózsa-erdőnek láttam!</p>
				<p>Nem nem édes Sándor! az én csillagom engem egy máshoz köt, mi a sirig jó barátok
                  maradunk - irám neki válaszomban - de az, a mit ön óhajt, nem lehetünk soha! -
                  -”</p>
				<p>Mióta Flóra e leveleket irá évek teltek el.</p>
				<p>A két barátné megmaradt ugyan jó barátnénak, máig is másolgatnak hiven, de Flóra
                  kevesebb kedvvel, Judit kevesebb biztatással. Sándor, mint olyan ifju, ki hamar le
                  tud mondani arról, mi nem az övé, legalább külsőleg mindig nyugodtnak igyekezett
                  magát Flóra előtt mutatni; a ritkább soru, s mindamellett is jövedelmezőbb
                  iratokat most is neki hordja, - de házasságról többé nem beszél.</p>
				<p>Vannak emberek, kik el tudják ugyan titkolni hogy szeretnek, hanem azt szivökben
                  elnémitani nem képesek soha sem.</p>
				<p>A Földessy család ott lakik ugyan még a templom melletti házban, de tagjainak nagy
                  része külön felé szélledt.</p>
				<p>Az öreg Földessy, mióta felesége meghalt, kedvetlen és mogorva, patiensei
                  mindinkább fogynak, s ez még mogorvábbá és szegényebbé teszi. A fiugyerekek
                  itt-ott inasok, a leányok pedig oda növekedtek, hogy a férjhezmenés szomoru
                  kérdése előtt búsan kénytelenek hallgatni.</p>
				<p>Az egykori szegény Flóra dolgozik, mos, varr szakadatlanul - és öregszik.</p>
				<p>Szobácskája most is igen csinos tiszta ugyan, de mivel most az egész ház terhe ő
                  reá nehezült, s minden szoba az övé: nem olyan csendes kápolna-szerü, mint akkor,
                  az édes-bus napokban volt.</p>
				<p>A függönyfáról leszakadozott az aranyos papiros s a sok egyéb munka miatt ujabbal
                  nem pótolhatta. Az elszakadt fehér függönyöket valami tarka féle váltá fel.</p>
				<p>Oh, a ki azt az egykor annyira költői arcot, karcsu termetet ábrándos mozdulatokat
                  látta; most, ha Flórára tekint, aligha ismerne fel belőle valamit a régiből.</p>
				<p>A szorgalmas kiszabott munka a testi szervezet fejlődésébe is uj rendet hoz. Flóra
                  - nem lehet eltagadni - meghizott, arca a szép hosszukásból gömbölyüvé lőn, nagy
                  mozdulatlan szemei körül a sok sirás miatt ráncok verődtek, s szép formáju finom
                  kezei a nehéz munka alatt megvastagodtak.</p>
				<p>Egy téli délután, úgy este felé fontos arccal szaladt át valamelyik leány Flóráért
                  az evangélikus papékhoz.</p>
				<p>Flóra sietve indult haza, s a legelső, a mi szemébe tünt: egy hóval fedett bőrös
                  kocsi volt az udvaron.</p>
				<p>- Kicsoda? - kérdé még egyszer testvérét.</p>
				<p>- Nem tudom én, egy úr; valami vendég.</p>
				<p>A szegény leány reszkető szivvel gondolt egy régi kedves ifjukori alakra.</p>
				<p>Azonban az ismeretlen vendég egy kopaszos 46-50 év közt levő úr volt, a szomszéd
                  Ferencháza bérlője.</p>
				<p>Reggel, midőn a vendég eltávozott, Flóra zokogva zárkozott be szobájába. Sirt
                  keservesen, s alig birták rávenni, hogy nyissa ki az ajtót.</p>
				<p>Apja lépett be.</p>
				<p>- Ha azt akarod, hogy testvéreid a szélnek menjenek, vén leány maradhatsz; de én
                  maholnap elhalok, s gondviselőtök nem tudom ki lesz. Gábor Péter úr régóta ismer,
                  nagy tisztelőd, elfogadható szerencse. Jó, gyermektelen özvegy, - testvéreidet
                  mind ott tarthatnád. Tedd különben azt, a mit akarsz. S az öreg Földessy hideg
                  fagyos arccal ballagott végig a havas folyosón.</p>
				<p>A Földessy család elpusztult Cserényesről; s az egykori szép Flóra annyira várt
                  kedves vendége fölött csak a szegény öreg Rác kisasszonyok mulatnak.</p>
				<p>
                  * Áldott legyen a nap, a hónap, év,</p>
				<p> Az évszak, idő, óra, pillanat,</p>
				<p> A szép vidék, a hely hol általad</p>
				<p> És érted két szem kötve epedék.</p>
			</div>
		</body>
	</text>
</TEI>