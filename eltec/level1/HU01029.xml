<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01029" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Az elátkozott part</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">41325</measure>
				<measure unit="pages">133</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Az elátkozott part</title>
					<date>2003-08-26</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01029"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Drótos László</name>
						<name>Varjú Mária</name>
						<name>Szabolcsi József</name>
						<name>Moldován István</name>
						<name>Miklósi Viktor</name>
					</respStmt>
				</bibl>
				<bibl type="firstEdition">
					<title>Az elátkozott part</title>
					<author>Rejtő Jenő</author>
					<date>1940</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T6"/>
			</textDesc>
		</profileDesc>
		<revisionDesc>
			<change when="2021-07-08"/>
		</revisionDesc>
	</teiHeader>
	<text>
		<body>
			<div type="group">
				<head>Első fejezet</head>
				<p>Néhány szó egy nadrágról, egy asztalkendőről, magamról és más kétes
                    egyénekről</p>
				<div type="chapter">
					<head>1.</head>
					<p>A Török Szultán már két napja nem ment ki az utcára, mert valaki ellopta a
                        nadrágját. Ezt a ruhadarabot nehéz nélkülözni, ha valaki sétálni megy.</p>
					<p>Mi a tanulság ebből?</p>
					<p>Nem tudom.</p>
					<p>De egészen bizonyos, hogy az ügy mögött tanulságos következtetések húzódnak
                        meg.</p>
					<p>Mert ha a Török Szultán nadrágját nem lopják el, vagy ha Tuskó Hopkins jobban
                        ügyel a saját ruházatára, akkor néhány ember, sőt egy kis birodalom sorsa is
                        másképpen alakul. Ilyen rejtélyek húzódnak meg olykor egy nadrág
                        hátterében.</p>
				</div>
				<div type="chapter">
					<head>2.</head>
					<p>Ezek után elsősorban néhány szót magamról, e regény szerény hőséről.</p>
					<p>Jámbor ember vagyok, talán azért, mert anyai ágon egy nagybátyám kántor volt,
                        és már kora ifjúságomban magamba szívtam a jó erkölcs törvényeinek
                        tiszteletét. Ezért csak a legritkább esetben szánom rá magamat arra, hogy
                        Márta napján lopjak. Mártának hívták az anyámat, és ez a nap nagy
                        tiszteletben áll előttem. Ne csodálják maradi erkölcsi felfogásomat; de
                        tapasztalataim a napnál világosabban igazolták, hogy bizonyos elvek és
                        hagyományok tisztelete nélkül nehéz és göröngyös minden útja az életünknek,
                        míg ha képesek vagyunk eszményeinkért és elveinkért lemondásra, úgy a
                        göröngyös út is simán járható.</p>
					<p>Mindezt azért tudom ilyen okosan, művészi egyszerűséggel, de mégis megkapóan
                        leírni, mert magam is kántornak készültem gyermekkoromban.</p>
					<p>Hogy mégsem így lett, azt hőn szeretett atyám rábeszélőképessége okozta. Ő
                        ugyan egyszerű halászmester volt, de azt kérte tőlem, hogy matróz legyek,
                        mint az apja, nagyapja és valamennyi őse, beleértve a dédapját is.
                        Lefestette előttem a hajósélet szépségeit, a tengerész kiváltságos helyzetét
                        a polgárok között, és megemlítette Lord Nelsont, aki annak idején dédapám
                        bátorságára hivatkozva ellenezte, hogy az öreget karóba húzzák. Atyám szelíd
                        rábeszélése azonban hatástalan maradt volna, ha utolsó okfejtései során nem
                        ver egy fél árboccal addig, amíg meghajolva érveinek súlya előtt, beálltam
                        hajósinasnak.</p>
					<p>De a vágy, hogy hirdetője legyek a békének és az emberszeretetnek, ma is úgy
                        él bennem, mint ifjú gyermekkoromban, amikor az életről még mit sem tudtam,
                        kispajtásaimmal játszadoztam, és hőn szeretett atyámat eltámogattam a
                        mentőállomásra, ha győzött felette a kocsmai söpredék túlereje...</p>
					<p>Olvasottságomat anyai ágon szereztem. A Genovéva című
                        megható történet volt az első könyv, amelyhez hozzájutottam, és az évek
                        során többször is elolvastam. Később a kezembe került a Gil Blas című munka,
                        és a Sing-Singben tízszer is átfutottam „Lohengrin, a Hattyúlovag”
                        históriáját. Ez a mélyenszántó történet végképpen átformálta a
                        gondolkozásomat, midőn megértettem a mű örök, emberi tanulságát: hiába
                        titkolod múltadat; a nő előbb-utóbb rájön, és te röpülsz, mint egy
                        hattyú.</p>
					<p>Mily bölcs és mélyenszántó gondolat.</p>
					<p>Szerzetesi hajlandóságomnak tudom be, hogy mindig szívesen elmélkedem egy
                        cella magányában, és csak aki már készített papírzacskót, az tudja, hogy e
                        művelet mennyire alkalmas az elmélyülésre.</p>
					<p>Így lettem vándor, aki a megértés, a béke és szeretet elvét hirdeti. Van
                        néhány parancsolatom, amelyeket minden körülmények között megtartok.</p>
					<p>1. Kerüld a civódást és a nyers erőszakot.</p>
					<p>2. Kerüld a kötekedő embert.</p>
					<p>3. Igyekezz szelíd rábeszéléssel hatni felebarátaidra.</p>
					<p>4. Ne hivatkozz mentő tanúkra, mert mit érsz vele, ha ismerőseidet
                        bezárják?</p>
					<p>5. Ne tégy hamis esküt, csak ha muszáj.</p>
					<p>6. Kerüld a részeg embert, hogy téged se molesztáljanak hasonló
                        állapotban.</p>
					<p>7. Ne légy hiú és beképzelt, hogy különb és okosabb légy, mint
                        embertársaid.</p>
					<p>8. Vasárnap ne lopj, ne csalj, ne verj meg senkit, mert hat nap mindenre
                        elegendő...</p>
					<p>Ennyit magamról, jellememről, múltamról, törvényeimről és érdekes
                        egyéniségemről.</p>
				</div>
				<div type="chapter">
					<head>3.</head>
					<p>Anyám neve napja volt minden baj okozója. A festői Oranban vesztegeltem
                        éppen, állás nélkül, durva lelkű kapitányom miatt, ugyanis a Pokróc nevű háromárbocoson teljesítettem szolgálatot
                        mint másod-alkoholcsempész. Istentelen, erőszakos fráter volt a kapitány,
                        nagy testi erejével sűrűn visszaélt, lelketlenül ütött, és nem nézte hová.
                        Valami csekélység miatt megrohant az a barom, beverte az orromat, és fejbe
                        ütött egy léccel. Mert szívtelensége, ha kínt okozhatott, nem ismert határt.
                        Csak nehezen sikerült elkerülnöm a további brutalizálást. Közben a fél
                        szemére világtalan lett. De a bordáihoz nem nyúltam. Azok akkor törtek be,
                        amikor a csigalépcsőn legurult a fenékbe. Erről én nem tehettem. Rendes
                        hajón a lépcsőnyílásokat csapóajtóval fedik.</p>
					<p>A civódás után nem maradhattam tovább szolgálatában, és ott álltam a kies
                        Oran festői éhségében, fillér nélkül. Egy matróz. Írásaim sem voltak. Régi
                        ellenségem, a bürokrácia megfosztott ettől a fontos matrózkelléktől.</p>
					<p>Szerencsére néhány üzlettársam és barátom éppen szabadlábon időzött a
                        városban, és mint nagy tisztelői az antik műveltségnek, egy karthágói
                        eredetű ciszternában laktak a kültelkek mögött. Tuskó Hopkinstól tudtam meg
                        ezt, miután találkoztunk egy ismerős orgazdánál. Tuskó Hopkins tömzsi volt,
                        de nem kövér, és egy nézeteltérés alkalmával valamivel az arcába vágtak,
                        hogy az orra apró lett, és egészen vörös. A hangja recsegett, mintha egy
                        századot vezényelne állandóan, keménykalapját a tarkójára tolta, egészen
                        apró szivarokat szívott, bizonyára másodkézből, és rendkívül csámpás
                        volt.</p>
					<p>Ő vett előbb észre, az utca emberáradatában, amint ott mentem előtte.</p>
					<p>Barátságosan a vállamra veregetett, majd felsegített és leporolt.</p>
					<p>- Szervusz, Csülök!</p>
					<p>- Tuskó! - Kiáltottam örömmel. - Téged az ég küldött. Nincs lakásom, és
                        mindössze tíz frankot kaptam a kapitány viharkabátjáért.</p>
					<p>- Nem tesz semmit fiam! Nem tesz semmit, fel a fejjel - mondta, mert mindig
                        bizakodott, hangosan és szélesen. - Nincs semmi baj!</p>
					<p>- Számíthatok rád?</p>
					<p>- Hülye vagy? Barátok között ez nem kérdés.</p>
					<p>- Szóval?</p>
					<p>- Elisszuk a tíz frankodat, azután majd csak lesz valahogy. Gyere!</p>
					<p>Ilyen ember volt. Hűséges barát, és ízig-vérig áldozatkész. Amellett úr.
                        Sohasem állt be matróznak, könnyen szórta a pénzt, és nagy tisztelője volt a
                        nőknek. Foglalkozására nézve mint magánzó járta a világot, amióta egy
                        túlbuzgó főfelügyelő kiterjedt levelezést folytatott múltját illetően a
                        szélrózsa minden hatóságával.</p>
					<p>Elittuk a tíz frankot, és távozóban voltunk.</p>
					<p>- Ne törődj semmivel - mondta Hopkins, miután a csapos nem engedte belépni a
                        jégszekrénybe, és útba igazított bennünket az ajtó irányába. - Nálam laksz,
                        és rövidesen hozzáfogunk valamihez.</p>
					<p>- Te! A tíz frankból elfelejtettünk enni.</p>
					<p>- Oda se neki, pajtás, amíg engem látsz. Ide vigyázz! Elmegyünk a Török
                        Szultánhoz, és eszünk.</p>
					<p>A Török Szultánról e mű elején említettem már, hogy két napja nem volt az
                        utcán, mert ellopták a nadrágját. Ezt a körülményt fordította Tuskó a
                        hasznunkra. A Török Szultán, akit nagy orra és hosszú karjai miatt neveztek
                        így, félig holtan feküdt szobájában, egy uszályhajón. Az uszályt
                        szárazdokkba fogják vontatni, de hogy addig lécenként ne lopják el, a Török
                        Szultánt alkalmazták őrzőnek, lakás és utólag fizetendő kétszáz frankért. De
                        két hét előtt olyan részeg volt, hogy amíg aludt, addig ellopták a
                        nadrágját, és azóta csak éjszaka mutatkozik a városban egy tarka
                        asztalterítőbe burkolódzva, mint Harun Al Rasid, a kalifa.</p>
					<p>A Török Szultánnak Tuskó Hopkins a következő ajánlatot tette: hajlandó
                        rendelkezésére bocsátani a saját nadrágját, a géperejű járművek díjszabását
                        véve alapul, óránként egy frank 45 fillérért vagy átalány árban, a délután
                        tartamára 7 frankért és vacsoráért, két személy számára.</p>
					<p>A halódó rágyújtott egy cigarettára.</p>
					<p>- Drága - mondta. - Négy frankot kaphatsz, de csak úgy, ha az ingedet is
                        ideadod.</p>
					<p>Ne beszéljünk Tuskó ingéről. A Török Szultán kérését csak az teszi érthetővé,
                        hogy neki semmilyen inge sem volt.</p>
					<p>- Nyolc frankért az inget is kölcsönadom. Ha nem, hát nem.</p>
					<p>Néhány feltűnően durva becsületsértés után megegyeztek utólag fizetendő hat
                        frank negyvenben. Tuskó odaadta a nadrágot és majdnem a teljes inget. Az
                        egyik ujjat, amelyik lejárt, a kabátzsebébe tette. A nadrág csodálatosan bő
                        volt, és rendkívül rövid.</p>
					<p>A Török Szultán elsietett.</p>
					<p>Ez után türelmesen leültünk az uszály fedélzetén. Tuskó, mint valami
                        törzsfőnök, az asztalterítőbe burkolódzott, és várakoztunk.</p>
					<p>- Biztos vagy benne, hogy Török Szultán visszajön? - kérdeztem.</p>
					<p>- Mérget vehetsz rá.</p>
					<p>- Olyan becsületes?</p>
					<p>- Nem hinném... - felelte tűnődve. - De mégis vissza fog jönni. Lakása van
                        itt, és egy szoba kényelmesebb viselet mint egy nadrág.</p>
					<p>Szomorú dolog, hogy néha még az olyan okos emberek is tévednek mint Tuskó
                        Hopkins. Az orani kikötő lármája felett lassan bealkonyult. És a Szultán nem
                        tért vissza. Tuskó utálattal nézte a testére omló abroszt. Egy gondterhelt
                        asztal benyomását keltette az emberben.</p>
					<p>- Csak nem történt valami baj vele? - morfondírozott.</p>
					<p>- Hm... ha megpróbált pénzt szerezni és rajtakapták, akkor az is lehet, hogy
                        már ül...</p>
					<p>- Az én nadrágomon! - kiáltotta a barátom keserűen.</p>
					<p>Rövidesen csillagos díszt váltott az elsötétülő ég, megjelent a hold és egy
                        szuronyos őrjárat.</p>
					<p>- Nem jön a gazember.</p>
					<p>- Talán még jön.</p>
					<p>- Á! Ez a pimasz feladta az állandó lakását. Nem a nadrág az, ami fáj. A
                        ruhatárát valahogy csak felfrissíti az ember, de a becsület... A Török
                        Szultán ellopja az én nadrágomat. Sok gazemberrel érintkezem, te is jó
                        barátom vagy, de még egymást nem csaptuk be... Ez szomorú dolog.</p>
					<p>- Most mi a teendő? - kérdeztem Tuskót.</p>
					<p>- Semmi baj, öregem - felelte a barátom. És úgy ült ott, mint aki egy indián
                        főnök és egy konyhaasztal különös kereszteződéséből származik. - Végre is
                        az élet halad tovább a maga útján, és nem fogok megöregedni ebben az
                        abroszban. Odahaza a vízgyűjtő ciszternában laknak ősbérlő barátaim. Te
                        elmész hozzájuk, és hozol egy nadrágot.</p>
					<p>- De az is lehet, hogy jön még a Szultán...</p>
					<p>- Az nem. Egy nadrág és egy jó barát örökre elveszett számomra. A nadrágért
                        kár. Alig hétéves még. Na mindegy. Nem a ruha teszi az embert. Beérem majd
                        egy rosszabbal is.</p>
					<p>Ha látták volna valaha Tuskó Hopkins nadrágját, akkor most kalapot emelnének
                        az ember igénytelensége előtt.</p>
					<p>- De... ha kölcsönadnád a nadrágodat - mondta Hopkins -, én félórán belül
                        szereznék ruhát.</p>
					<p>Nem lelkesedtem az ötleten.</p>
					<p>- Nézd... szeretném, ha megmaradna a barátom is és a nadrágom is...</p>
					<p>- Szóval kételkedsz a becsületemben? - szólt metsző, hűvös gúnnyal. - És ezt
                        éppen te teszed, akivel együtt töltöttünk két évet a Sing-Singben? Akivel
                        megosztottuk a rabság keserű kenyerét.</p>
					<p>Nagyon meghatottak a szavai, mert valóban úgy volt, ahogy mondta.</p>
					<p>- Tuskó, a szívem vérzik, de nem ülök be helyetted mezítelenül az
                        abroszba...</p>
					<p>Dobogás hallatszott a felüljáró pallón. Egy mezítlábas suhanc érkezett
                        levéllel.</p>
					<p>- Egy őrült adta ide - mondta. - Mindenki őt nézte az utcán, mert egy
                        elefántbőrbe bújt térdig... sok rendőr oszlatta a népet mögötte...</p>
					<p>Az elmondottakból ráismertem a Török Szultánra, Tuskó nadrágjában.</p>
					<p>- Mit üzent?</p>
					<p>- Mondta, hogy jöjjek vele egy ruhásboltba, ott becserélte a nadrágot egy
                        vörös, mohamedán bugyogóra.</p>
					<p>Tuskó felhördült.</p>
					<p>- Mi?!</p>
					<p>- Igen. Becserélte. Mondta, hogy ráfizet, de amikor rajta volt a bugyogó,
                        akkor nagy verést ígért a ruhásnak, és nem adott pénzt... Azután ezt írta,
                        és mondta, hogy hozzam el, majd kapok itt öt frankot és pálinkát...</p>
					<p>A fiú lerugdosását sebtiben elintéztük, azután feltéptük a levelet.</p>
					<p>Ezt írta a Török Szultán:</p>
					<p>
                        „Kedves fijjug!
                    </p>
					<p>
                        Sajnos eelőre nem. Látthatójan becsappptallak. kicsinyt.
                            Udjanis puccolllni kell a halyóról. Mert a dullajdonnosog azzz éjjjel. A
                            halyó fennnégbee! egy naggy? ládátt hosztak? Amikorrr. Ell akartam
                            lopnikésőbb mer ők. Elmenteg. akkor észrevetttemm: hogy. A ládábann etj
                            hulllla van. Esz igen rosz jel. Menneküljetekk! el Ti is. A rendtőrség
                            miattt. Szívből sajjnálom. És kivallló Tiz tellettel Negtek.
                    </p>
					<p>
                       A törrökk.”
                    </p>
					<p>Kutya egy helyzet. Halott van a fenékben.</p>
					<p>- Rohanj - mondta Tuskó. - Ha egy óra múlva nem jössz, akkor vízbe ugrom, és
                        soha többé nem tudok partra úszni, nadrág nélkül.</p>
					<p>A Török Szultán eljárása sok tekintetben érthető volt, tekintve kétségbeesett
                        helyzetét, de mégis gazság tőle, itt hagyni bennünket egy halottal.</p>
					<p>- Megyek...</p>
					<p>- Végig az Avenue Marechal Joffre-on, ott már bármelyik sárhányón eljutsz a
                        temetőhöz vezető műútra. Azon túl vannak a ciszternák.</p>
					<p>- Rendben van.</p>
					<p>- A posta mögött lophatsz esetleg egy autót, úgy gyorsabb.</p>
					<p>Felháborodással utasítottam vissza:</p>
					<p>- Ma? Márta napján?</p>
					<p>- Ja igaz. Te hibbant vagy... Szóval mindegy, csak siess.</p>
					<p>Rohantam.</p>
				</div>
			</div>
			<div type="group">
				<head>Második fejezet</head>
				<p>Tuskó Hopkins nadrághoz jut, és ez még rosszabb. Kvasztics tanár úr
                    elsősegélyt nyújt, de ez több óra előkészületet igényel. Közben a halott
                    elmegy</p>
				<div type="chapter">
					<head>1.</head>
					<p>A temető mögötti ciszternák között rövid idő alatt megtaláltam barátaim
                        lakását.</p>
					<p>Az ősbérlők éppen otthon tartózkodtak. Senki Alfonz lakott itt két állandó
                        jellegű tettestársával.</p>
					<p>Senki Alfonzról csak annyit, hogy a világ valamennyi államából örök időkre
                        kiutasították, és így már régóta csak a legnagyobb titokban tartózkodhatott
                        a földön. Főként éjszaka. Tuskó szerint dán volt, egy guatemalai méregkeverő
                        esküdött rá, hogy spanyol, ő maga büszkén vallotta, hogy „szülőföld
                        nélküli”, mert egy bennszülött kenuban jött a világra Colombo közelében, és
                        szüleitől valamennyi környező állam megtagadta a gyermek
                        anyakönyvezését.</p>
					<p>Egy örmény gőzösön keresztelték, de ez az állam időközben megszűnt.
                        Rendőrségi szakértők szerint közigazgatási úton egy másik bolygóra kellene
                        továbbítani.</p>
					<p>Csinos, kissé nőiesen karcsú fiú volt. Rendkívül választékos modorú, előkelő
                        és igen művelt.</p>
					<p>De kevesen használták úgy a kést, mint ő, és néhány év előtt egy horogütése
                        következtében a port‑szuezi pénzügyőrök káplára évekig rángatta a vállát
                        úgy, hogy értekezést írtak róla egy orvosi szaklapban.</p>
					<p>Senki Alfonz két állandó jellegű tettestársa otthonosan berendezték a
                        ciszternát. Egy vándorcirkusz bejárója elől, kevés költséggel, de fáradságot
                        nem kímélve, beszerezték a függönyt, és ezzel leterítették a hideg követ.
                        Egy teherautó alvázán háltak mindhárman.</p>
					<p>- Mi újság Csülök?</p>
					<p>- Tuskó Hopkins nagyon vár benneteket egy uszályon talpig abroszban.</p>
					<p>Elmondtam nekik szomorú históriánkat. Senki Alfonz halkan szitkozódott. A két
                        állandó jellegű tettestárs hangosan káromkodott. A Török Szultán még
                        megjárhatja ha ezekkel találkozik.</p>
					<p>- Adjatok gyorsan egy ruhát - sürgettem őket.</p>
					<p>- Hogy a fenébe? Talán filmszínészeknek nézel bennünket? Kinek van itt két
                        ruhája?</p>
					<p>- De hát az sem lehet, hogy Hopkins megöregedjen ott az asztalterítőben!</p>
					<p>- Azt nem is akarjuk. Majd kérünk valakitől egy ruhát.</p>
					<p>- Gyerekek! - figyelmeztettem őket. - Csak egyenes úton szerezzünk ruhát, ma
                        anyám névnapja van.</p>
					<p>- Jó! Majd leitatunk valakit - mondta az egyik állandó jellegű tettestárs, de
                        a másik azt mondta, hogy olcsóbb, ha leütjük az illetőt.</p>
					<p>Ebben maradtak.</p>
					<p>Szerencsére az útburkoló munkások kunyhójában minden erőszak nélkül
                        szerezhettünk egy olajos lyukas köpenyt. Pillanatnyilag jó lesz.</p>
					<p>Siettünk az uszályhoz. Késő este volt már. Tizenegyre járt. A csendes
                        éjszakában alig ődöngött valaki.</p>
					<p>- Melyik az? - kérdezte Alfonz a hajókra mutatva.</p>
					<p>- Az ott a sötétben... A szénrakodó mögött.</p>
					<p>- Ti ideálltok őrködni - rendelkezett két állandó jellegű tettestársával. -
                        Ha baj van, jelt adtok. Te gyere, mutasd az utat.</p>
					<p>Éles füttyel adtunk jelt, amikor felértünk. Csend...</p>
					<p>Elaludt talán, elkeseredésében és abroszában?</p>
					<p>Arra a helyre értünk, ahol együtt várakoztam Hoppkinssal. Csak az abrosz
                        hevert, odavetve, a földön.</p>
					<p>- Valószínű, hogy elment, mert egyetlen mezét itt hagyta. És nem az az ember,
                        aki ruha nélkül útnak indul egy nagyvárosban.</p>
					<p>- Ez igaz, Hopkins ad a látszatra. Azért megyünk le a fenékbe. Talán jobb
                        takarót talált és elaludt lent.</p>
					<p>Rövid tapogatódzás után megtaláltuk a lépcsőlejárót. Sós hal szaga áramlott
                        felénk. Senki Alfonz lámpája megvilágította az uszályfenék korhadó
                        deszkabordáit.</p>
					<p>- Ott áll az utazóláda - mondtam. - Abban állítólag egy halott van.</p>
					<p>- Na és?</p>
					<p>- Mit lehet tudni, hogy nincs-e valami a halottnál?</p>
					<p>- Kizárt dolog, hogy bármi is legyen nála.</p>
					<p>- Miért?</p>
					<p>- Mert ahogy te elmentél, a Tuskó nyomban lesietett a fenékbe, és utánanézett
                        a halottnak. Ha ruhában tették ide a néhait, akkor Hopkins felöltözve
                        távozott.</p>
					<p>- Mégsem valószínű - jegyeztem meg.</p>
					<p>- Miért?</p>
					<p>- Mert ha ruhában van a kiirtott egyén, akkor a Török Szultán nem várt volna
                        bennünket az asztalterítőben.</p>
					<p>- Ez is igaz.</p>
					<p>- Azért nézzük csak meg.</p>
					<p>Lebotorkáltunk. Alfonz felkattintotta a zseblámpáját. Én elővettem a
                        feszítővasamat, de felesleges előkészület volt. A fedél szépen nyílt, nem
                        zárta le senki.</p>
					<p>Alfonz odavilágított a nyitott ládára, azután felkiáltott, és kiejtette a
                        lámpát.</p>
					<p>Én úgy éreztem, hogy elveszítem az eszemet...</p>
					<p>Tuskó Hopkins feküdt a ládában!</p>
					<p>Holtan!</p>
					<p>- Carramba!</p>
					<p>Senki Alfonz káromkodott. Nagy felindulásait halk átkokkal vezette le, de
                        téved, aki azt hiszi, hogy ebből következtetni lehetett származására. Ritkán
                        káromkodott kétszer ugyanazon a nyelven. A világ minden nemzetisége magáénak
                        vallhatta volna káromkodásai alapján. De ez csak példa. Nem folyt ilyen
                        vetélkedés érte.</p>
					<p>- Te - suttogta. - Csülök!... Mit... szólsz?</p>
					<p>Nem tudtam szólni. Csak álltam. Istenem... szegény... Tuskó, a kitűnő, víg
                        cimbora...</p>
					<p>Alfonz ismét odavilágított. A halottról levették a ruhát. Tele volt vérrel,
                        de nem látszott rajta sérülés, csak amikor megfordítottuk, akkor derült ki,
                        hogy a tarkóján lövés érte.</p>
					<p>- Megtudjuk, hogy ki volt - mondtam.</p>
					<p>- Úgy van...</p>
					<p>- És visszafizetjük Hopkins helyett a tartozást.</p>
					<p>- Sőt... még a törvényes kamatokat is hozzácsapjuk...</p>
					<p>Nagyon szomorúan álltunk ott. Kevés az olyan igazi, vidám, jó cimbora ezen a
                        földön, mint amilyen Tuskó Hopkins volt.</p>
					<p>- Most... először tisztességesen, matróz módra eltemetjük szegényt.</p>
					<p>- Csend! - mondta Alfonz, és megfogta a karomat.</p>
					<p>Valami moccant, de nem úgy, mint amikor patkány ugrik le a deszkára.</p>
					<p>- A lámpát...</p>
					<p>Alfonz odavilágított a sarokba, és...</p>
					<p>Két ugrás... Egy árny rohan a lépcsőn.</p>
					<p>Utána.</p>
					<p>Alfonz felbukik, mert egyszerre ugrunk. Vaksötét. A fokok döngenek, de
                        mielőtt a menekülő elérné a fedélzet csapóajtóját, elkapok egy bokát, a
                        visszazuhanó magával ránt, együtt gurulunk, de elkapom közben a nyakát és
                        ahogy leérünk, vaktában kapja az első ökölcsapást, hogy belereccsen a
                        feje.</p>
					<p>Jámbor ember vagyok, de a balkezes egyeneseim már tekintélyes rablók között
                        is szóbeszéd tárgyát képezték olykor.</p>
					<p>- A lámpát! - Lihegtem.</p>
					<p>Felcsap a fény.</p>
					<p>Megdöbbenésünk még nagyobb volt, mint az imént.</p>
					<p>Vérző, repedt bőrű arccal, félig aléltan, a Török Szultán ült a földön.</p>
					<p>Vörös bugyogóban!</p>
				</div>
				<div type="chapter">
					<head>2.</head>
					<p>- Most persze megöltök? - kérdezte a Szultán.</p>
					<p>- Az biztos - hagytam rá, mivel nem szeretek senkit megtéveszteni.</p>
					<p>- De az is lehet - tűnődött Alfonz -, hogy előbb itt-ott levágunk belőled
                        valamit. Fület, orrot meg hasonlókat, mert egyszerű meghalás itt alig jelent
                        büntetést.</p>
					<p>A Török rágyújtott egy cigarettára.</p>
					<p>- Ez így van - mondta csendben, pedig izgága, verekedő ember volt... - A ti
                        helyetekben én sem tennék mást.</p>
					<p>- Idehallgass, Török Szultán - mondta Senki Alfonz. - Aki a cimboráját
                        levetkőzteti, később visszajön és megöli, azt én megvetendőbbnek tartom a
                        kannibálnál.</p>
					<p>És leköpte. Aztán kirúgta a kezéből a cigarettát.</p>
					<p>- Így is jó - mondta a Szultán, és nem dohányzott. Különös, hogy a nagyhangú,
                        senkitől sem félő Török tűrt mindent egykedvűen.</p>
					<p>- Mielőtt megölünk, csak arra felelj, hogy miért ölted meg Tuskót?...
                        Utáltad?</p>
					<p>- Úgysem hiszitek, ha az igazat mondom.</p>
					<p>- Mondd!</p>
					<p>- Nem öltem meg!</p>
					<p>Belerúgtam, hogy hanyatt esett.</p>
					<p>- Te gyáva, piszok orgyilkos!</p>
					<p>Feltápászkodott és folytatta:</p>
					<p>- Ezért nem mondtam. Tudtam, hogy úgysem hiszitek. Én sem hinném. De hogy
                        olyan gyáva lennék azt eddig nem tapasztalhattátok.</p>
					<p>Ez igaz volt.</p>
					<p>Buta egy helyzet.</p>
					<p>- Hát mondd el úgy az esetet, ahogy szerinted igaz.</p>
					<p>És mondta:</p>
					<p>- Hoztam Tuskónak ruhát, mert megbántam közben, hogy így itt maradt. Nem
                        találtam szegényt a fedélzeten. Gondoltam, lejött ide a halottat nézni.
                        Lejöttem én is. Így találtam a ládában, ahogy ti. Menekülni már nem volt
                        időm. Már jöttetek. Így volt.</p>
					<p>- Hol a ruha, amit hoztál? - mondta Senki Alfonz.</p>
					<p>A Szultán felállt, egy sarokba ment, és ruhadarabokat mutatott.</p>
					<p>- Az katonaruha! - kiáltotta Senki, mert ő látott a sötétben, ahova nem ért
                        el a lámpa fénye.</p>
					<p>- Az. De más nem volt. Miért hoztam volna, ha azért jöttem, hogy megöljem? -
                        És rágyújtott.</p>
					<p>Fene tudja! Nehéz elhinni róla, hogy lelőtte Tuskó Hopkinst. Orgyilkosok nem
                        dohányoznak ilyen higgadtan a halál árnyékában, Senki Alfonztól nem
                        remélhetett irgalmat, és meg kell mondanom, hogy jámborságom dacára jogos
                        felháborodásomat eddig még nem sokan élték túl.</p>
					<p>Ez a Senki Alfonz is kissé határozatlan lett.</p>
					<p>- Be kéne bizonyítani, amit mondasz - felelte rövid habozás után Alfonz, és a
                        lámpát egy ládára állította -, mert így attól tartok, hogy mégiscsak
                        megölünk.</p>
					<p>A Szultán elpöckölte a cigarettáját, hogy nagy ívben bukfencezett messzire a
                        parázs. Azután vállat vont:</p>
					<p>- Én köpök rátok.</p>
					<p>Ilyen fiú volt. Horgas orrú és őszes. Irdatlan hosszú, sovány karokkal, nagy,
                        görbe orral, és hideg halszemei megvető szemtelenséggel néztek a világba.
                        Nem tehetek róla, nekem az ilyen ember tetszik és nehezen ölöm meg.</p>
					<p>- Mit vagy úgy fenn, hé! - kiáltott rá Senki Alfonz.</p>
					<p>- Te... - mondtam -, az ördög vigyen el engem, ha a Török lelőtte Tuskót.</p>
					<p>- Én is azt hiszem, hogy nem ölte meg. De ha tévedünk?</p>
					<p>- Mit csináltál te itt lenn, amikor jöttünk? - kérdeztem.</p>
					<p>- Elhatároztam, hogy megbosszulom Hopkinst, és kinyomoztam itt valakit.</p>
					<p>- És kit nyomoztál ki?</p>
					<p>- A gyilkost.</p>
					<p>- Te tudod, hogy ki a gyilkos? - kérdezte Senki.</p>
					<p>- Tudom.</p>
					<p>- Kicsoda?</p>
					<p>- Azt nem mondhatom meg.</p>
					<p>- És ha megfojtalak? - érdeklődött a barátom.</p>
					<p>- Akkor pláne nem mondom meg. Ti csak azért nyúlhattok hozzám mert megöltem
                        Tuskót. Ha ezt nem tettem, akkor semmi közötök hozzám. A titkaimat csak
                        spicli kutathatja ki vallatással.</p>
					<p>Ebben sok igazság volt.</p>
					<p>- Rendben van - mondtam. - Én hiszek neked.</p>
					<p>- Én is - bólintott Senki Alfonz.</p>
					<p>- Tehát nem vagyok itten fogoly? - kérdezte a Szultán.</p>
					<p>- Nem vagy.</p>
					<p>- Akkor - fordult Alfonzhoz - minek rúgtál fejbe az imént?</p>
					<p>És hosszú karja kilendült, és úgy csapott bele barátom arcába, hogy minden
                        valamirevaló ember félholtan bukott volna le. De Senki máris felelt egy
                        horogütéssel.</p>
					<p>Borzalmas verekedés kezdődött. Szerintem Senki Alfonz könnyen győzött volna,
                        mert ez az ember, azt hiszem, a legkülönb volt mindazok között, akikkel
                        világ körüli utam során találkoztam, de a Törököt nem akarta végleg
                        „kikészíteni”. Felborultak. Egymás után puffant négy kemény ököl sűrű
                        csapkodása.</p>
					<p>Nem zavartam őket. Ez magánügy.</p>
					<p>Urak dolga.</p>
					<p>Néhai barátomat néztem. A ládában. Lehunyt szemmel... Szegény Hopkins...
                        Milyen békés, csendes az arca...</p>
					<p>Mi ez?!</p>
					<p>Világosan láttam, hogy egy vonása megrándul. Az orra mellett.</p>
					<p>Uramatyám! Hiszen... meg sem néztük, hogy él-e?</p>
					<p>- Megállj! - ordítottam a két verekedőre, és serényen félrerugdaltam Senkit,
                        aki két fülénél fogva verte Török fejét a padlóhoz.</p>
					<p>- Gyerekek! Úgy látom, hogy Tuskó arca megrándult. Nézzük meg... hiszen
                        lehet, hogy él...</p>
					<p>- Te nem nézted meg a szívét? - kérdezte Senki Alfonz a Törököt.</p>
					<p>- Én azt hittem... - lihegte.</p>
					<p>Odarohantunk Hopkinshoz, kitettük a padlóra. Alfonz a szívét hallgatta.
                        Izgatottan álltunk.</p>
					<p>- Na?...</p>
					<p>- Nem hallok semmit... - De azért nem vette el a fülét. Nagy sokára mondta. -
                        Lehet... Néha úgy hiszem, egy halk dobbanás... És nem hideg...
                        egészen...</p>
					<p>Lapos fémüveget vett elő a zsebéből, és néhány csepp rumot töltött a
                        mozdulatlan Hopkins fogai közé. Én a mellkasát dörzsöltem.</p>
					<p>Ha él, azt csak annak köszönheti, hogy a sebe nagyon súlyos. Igen, kérem. Ez
                        így van. Egy szingapúri rendőrkapitány mesélte, hogy mély ájulásban nem
                        vérzik el az ember, mert nagyon lassan kering a vér, megalvad a seb körül,
                        és elzárja a nyílást.</p>
					<p>Néhány perc múlva, hosszú időközönként, egy-egy halk dobbanást
                        észlelhettünk...</p>
					<p>- Orvos kell - mondta a Török. - Éspedig jó orvos.</p>
					<p>Odafektettük néhány üres zsákra Hopkinst.</p>
					<p>Aztán elrohantunk orvosért...</p>
					<p>A két állandó jellegű tettestárs türelemmel őrködött az uszály mellett.</p>
					<p>- Elmehettek - mondta Alfonz. - Most már hárman megcsináljuk, ami kell.</p>
				</div>
				<div type="chapter">
					<head>3.</head>
					<p>Oran kikötőjében saját orvosunk volt. Kvasztics Fedor, aki valamikor a
                        „Kronstadt” orosz cirkálón szolgált. A forradalom után Oranba került,
                        nyomorgott, végül is az ital és a kártya elindítottak a lejtőn. Valamiféle
                        bűncselekmény miatt egy évre be is zárták.</p>
					<p>Büntetésének kitöltése után dr. Kvasztics mint orvos és morfinista a
                        kikötőben helyezkedett el. Itt nem bürokraták élnek. A diploma mellékes, fő
                        a tudás. És Kvasztics igen sokat tudott! Elsősorban hallgatni. Jól tudjuk,
                        hogy feltétele a gyógyításnak az orvosi titoktartás. Aki ma kivesz egy
                        revolvergolyót valakiből, az ne hozza összefüggésbe a kezelést a másnap
                        megjelenő hírlapok rendőri jelentéseivel, és ha megállapította a beállott
                        halált, ne törődjön vele, hogy a pácienst hol helyezik örök nyugalomra.</p>
					<p>Ezt nevezik orvosi titoktartásnak.</p>
					<p>Kvasztics sokat olvasott, sokat ivott, és mellékfoglalkozására nézve
                        bárzongorista volt a Négyszarvú Macska nevű
                        mulatóban. Ugyanis igen szépen zongorázott.</p>
					<p>Az alkoholtól püffedt, óriási, kövér ember nagy, szeplős, fehér keze
                        csodálatos érzéssel futott ide‑oda a billentyűkön.</p>
					<p>Siettünk. A Négyszarvú Macska egy közeli sikátorban
                        volt.</p>
					<p>- Hol van a Török Szultán? - kérdezte hirtelen a barátom.</p>
					<p>A Török eltűnt mellőlünk!</p>
					<p>Ejha!...</p>
					<p>- Most már biztos, hogy vaj van a fején! - kiáltotta Senki.</p>
					<p>- Az még nem baj. Egyikünk sem mehet nyáron kalap nélkül az utcára. De ma már
                        másodszor történik meg, hogy becsap bennünket...</p>
					<p>- Gazember! Ezért megfojtom!</p>
					<p>- Most elsősorban siessünk Kvaszticsért.</p>
					<p>A tanár éppen zongorázott. A szemei nedvesen csillogtak mély pilláinak
                        hasadéka közt.</p>
					<p>Amikor meglátott bennünket sietve jönni, lecsukta a zongorát, vette a
                        kalapját, és odaszólt a vendégekhez:</p>
					<p>- Nagybeteghez hívnak... Bocsánat.</p>
					<p>És jött. Ilyen ember volt.</p>
					<p>- Kés? - kérdezte Kvasztics.</p>
					<p>- Nem.</p>
					<p>- Golyó?</p>
					<p>- Tarkóban.</p>
					<p>- Vége.</p>
					<p>Szinte futva igyekeztünk az elhagyott úton.</p>
					<p>- Hol a táskája? - kérdeztem.</p>
					<p>- Orlovnál.</p>
					<p>- Érte megyünk.</p>
					<p>- Kétszáz frank.</p>
					<p>- Elhozzuk.</p>
					<p>Orlov gúnynév volt, és az orgazda szó elferdítéséből származott. Ez az ember
                        zálogkölcsönt is folyósított. És Kvasztics táskája mindenestől nála
                        volt.</p>
					<p>Felzörgettük Orlovot. A hajlott hátú, ősz szakállú uzsorás egyedül lakott egy
                        kis földszintes házban.</p>
					<p>- Kvasztics tanár táskája kell.</p>
					<p>- Kétszáz frank.</p>
					<p>- Nincs.</p>
					<p>- Sajnálom.</p>
					<p>- Szegény.</p>
					<p>Egy revolvert vett elő, és ránk fogta.</p>
					<p>- Kutya vagy Orlov! - mondtam.</p>
					<p>- Mit csináljak. Az orvos táskáját azért fogadom el zálognak mert mindig akad
                        egy haldokló, akiért kiváltják. Ez az üzlet. Ha egyszer ingyen kiadom, akkor
                        vége a kölcsönadott kétszáz franknak.</p>
					<p>- Honnan vegyünk?</p>
					<p>- Tizenkettő. Félóra alatt betörhettek valahová.</p>
					<p>- Addig Hopkins meghal.</p>
					<p>- Mit csináljak? Ne gyere közelebb, mert lövök!</p>
					<p>- Gyere! - mondta Senki. - Maga várjon itt Kvasztics. Azonnal jövünk.</p>
					<p>Elindultunk ketten az éjszakában. Az egyik dokkból hosszú móló nyúlt ki a
                        tengerre. Éppen egy hajó siklott melléje. Kecses kis úri jacht.</p>
					<p>- Mi?</p>
					<p>- Megpróbálhatjuk...</p>
					<p>Elindultunk a mólón végig. A jacht utasai kiszálltak.</p>
					<p>- Vigyázz!</p>
					<p>Néhány ponyvával fedett bála mögé mentünk. Hatalmas, ősz ember magas rangú
                        tiszti egyenruhában jött egy fiatalabb férfival. Két matróz követte
                        őket.</p>
					<p>- A százados beszélni fog - mondta hűvös orrhangon a magas ősz.</p>
					<p>- És ha nem jön? - kérdezte a tiszt. - Már jelentkezhetett volna.</p>
					<p>Elhalkultak a hangok és a lépések... Villámgyorsan surrantunk a jacht
                        felé.</p>
					<p>Gyorsan elértük a jachtot. Csak akad kétszáz rongyos frank egy ilyen úri
                        járművön? Alig pislákolt egy-két lámpa odafenn...</p>
					<p>- Te a másik oldalról... - súgta Alfonz, és lebújva elkapta a vitorlásjacht
                        peremét... Én a tathoz osontam. Van egy rövid, ólmos botom, bőrrel bevonva,
                        ezt mindig magammal hordom... Amikor felhúzódzkodtam a fedélzetre,
                        elővettem...</p>
					<p>A tat sötét volt. Óvatosan megkerültem egy kabint és kinéztem. Egy fegyveres
                        őrt láttam. Matróz, szuronyos puskával. A másik kabinnál állt. Onnan kellett
                        Senki Alfonznak jönni. Egy másik matróz most jött fel a jacht belsejéből,
                        összetekert vásznat hozott és dúdolt.</p>
					<p>A fegyveres őr nyugtalanul megmozdult, mintha zajt hallana.</p>
					<p>Mint valami roppant macska, Senki Alfonz karcsú alakja jelent meg mellette,
                        és máris sújtott.</p>
					<p>Pontosan állcsúcson találta az őrt. Csak egy halk reccsenés hallatszott, és
                        dőlt. Alfonz elkapta, hogy ne okozzon zajt a zuhanás...</p>
					<p>A másiknak arra sem volt jóformán ideje, hogy felfogja, ami történt, amikor
                        már koppant fején a vasbot. Egy halk kiáltással leroskadt a korlát
                        mellett.</p>
					<p>Senki már levette a knockoutolt őr válláról a fegyvert.</p>
					<p>- Kötözd meg őket... Addig megnézem, van-e még valaki lenn...</p>
					<p>Szuronyt szegezve leosont...</p>
					<p>A vászontekercs kötelével gyorsan megkötöztem a két tengerészt, és beléptem a
                        sötét kabinba.</p>
					<p>Hirtelen gyúló villanyfény vakított el egy másodpercre.</p>
					<p>- Fel a kezekkel!</p>
					<p>Fénylően szőke, szép, fiatal nő állt előttem, és pisztolyt fogott rám.</p>
				</div>
				<div type="chapter">
					<head>4.</head>
					<p>Észrevehették az eddigiekből is, hogy kissé konzervatív felfogású ember
                        vagyok, hagyományok és erkölcsi formaságok feltétlen tisztelője. Mint
                        ilyen, a hölgyekkel szemben sem feledkeztem meg soha a régimódi gentlemanek
                        szokásairól. Engedve tehát a határozott, de nem sértő kívánságnak,
                        feltartottam a kezemet, és mélyen meghajoltam:</p>
					<p>- Nevem John Fowler, de tisztelőim Csülöknek hívnak.</p>
					<p>- Mit keres itt?</p>
					<p>- Egy jólelkű hölgy támogatását szeretném kérni.</p>
					<p>- És közben leütötte az őröket!</p>
					<p>- Éreztem, hogy érvekkel nem sokra mennék velük. Manapság ritka a megértő
                        embertárs.</p>
					<p>Így én.</p>
					<p>A nő bizonytalan tekintettel nézett végig rajtam. Jól láttam, hogy szavaim
                        mély hatással voltak rá. Mert szépen beszélek. Hiszen említettem e kis művem
                        kezdetén, hogy kántornak készültem valaha... Azután... nos, ha
                        szerénytelenül is hangzik, higgyék el, hogy jó kiállású fiú voltam. Régi
                        személyleírásokban igen hozzáértő egyének megállapították rólam, hogy a jó
                        megjelenés feltűnő ismertetőjelem. Hogy végképp eloszlassam nyugtalanságát,
                        egy könnyed mosollyal, biztató, meleg hangon még hozzátettem:</p>
					<p>- Biztonságban érezheti magát, szép hölgy, sőt ha szüksége lenne rá, én
                        megvédeném bárki ellen.</p>
					<p>Így én.</p>
					<p>- Hiába tetteti hülyének magát! Ha lejjebb ereszti a kezét,
                        keresztüllövöm!</p>
					<p>Így ő.</p>
					<p>Hol vannak a költői lelkű, régi hölgyek, akik a lovagiasság feltétlen
                        tisztelői voltak, hervadt virágot préseltek imakönyveikbe, és beleszerettek
                        a hozzám hasonló rejtélyes idegenekbe?</p>
					<p>- Feleljen! Egyedül jött?</p>
					<p>- Egyedül.</p>
					<p>A hazugság csúf dolog, de egy hölgy, aki megtagadja a költészetet, az nem
                        várhat mást.</p>
					<p>- Lépjen oldalt... Kerüljön át az én helyemre, két lépés távolságot tartva.
                        Egy mozdulat és...</p>
					<p>- Keresztüllő. Ezt jól megjegyeztem. Én viszont azért jöttem ide, mert egy
                        barátom haldokolva fekszik, súlyos sebesülten, és kétszáz frank kellene,
                        hogy orvost vigyünk... Ugyanis egy uszályon fekszik...</p>
					<p>A nő felsikolt, valami koppant.</p>
					<p>Senki Alfonz lepte meg hátulról, csak a csuklóját kapta el, de a pisztoly
                        máris kihullott.</p>
					<p>- Egy szót se, mert... - sziszegte a barátom, és megfogta a nő nyakát.</p>
					<p>Nyomban félrelöktem.</p>
					<p>- Ilyen eljárást hölgyekkel szemben nem tűrök! Szeretném ha ezt
                        megjegyeznéd!</p>
					<p>Egy másodpercre összehúzódott fényes ragadozószeme. Ez az ember nem félt
                        senkitől. Még tőlem sem. A nő mellettünk állt lihegve, és nem mert
                        mozdulni.</p>
					<p>- No jó! - mondta Senki és nevetett. - Tiszteljük barátaink agybaját. - A nő
                        elé lépett, és meghajolt. ‑ Engedje meg, hogy bemutatkozzam. Senki Alfonz
                        vagyok, és kiváló tisztelettel kérem, hogy ne kiáltson, mert megölöm.</p>
					<p>A nő révedezve nézett egyikünkről a másikra.</p>
					<p>- Úgy látom - folytatta Senki -, hogy ön hülyének néz bennünket, ami bizonyos
                        fokig helyes emberismeretre vall.</p>
					<p>Mosolyogva leült a nő elé egy karosszékbe, és cigarettára gyújtott.</p>
					<p>Említettem már, hogy abban az időben megnyerőbb külsejű embert nem ismertem,
                        mint amilyen én voltam. De azt hiszem, hogy ez a Senki Alfonz még rajtam is
                        túltett. Fejét spanyol módra, tarka kendővel kötötte be, és színes
                        selyeminget hordott. Állandóan mosolygott, és ilyenkor ragyogó fehér fogsora
                        szélesen villant elő. Minden mozdulata rugalmas és halk volt, megérződött
                        rajtuk az arányos izmok játéka.</p>
					<p>- Hát kérem... A barátom már említette - kezdte finoman, szinte csevegve. -
                        Kétszáz frankra lenne szükségünk... Ennyi az egész.</p>
					<p>- És azután elengednek?</p>
					<p>Hogy mi elengedjük-e őt!</p>
					<p>- Természetesen - feleltem. - Ha ezt a tiszteletteljes kérésünket teljesíti,
                        hódolattal távozunk...</p>
					<p>- Különös... alakok maguk... - mondta - fellopóznak egy hajóra, leütik a
                        matrózokat...</p>
					<p>- És a szakácsot - vetette közbe Senki. - Bolondos fiú, hátulról ugrott
                        rám... Azt hiszem, életben marad...</p>
					<p>- Megölte?!</p>
					<p>- Keresztülvágtam a fejemen, ahogy rám vetette magát, és nagyot esett. De
                        életben marad...</p>
					<p>- Betörnek, rabolni akarnak... és...</p>
					<p>- Mégis urak vagyunk - segítettem ki, mert valóban ez volt a helyzet.</p>
					<p>- Kérem... - Felvette az asztalról a retiküljét. - Adok önöknek négyszáz
                        frankot... szeretném ha a többit nekem hagynák...</p>
					<p>- De kérem! Biztosíthatom, hogy kétszáz frankkal beérjük. Ez elég ahhoz, hogy
                        beteg barátunkról gondoskodjunk.</p>
					<p>- És... Most megyek...</p>
					<p>- Engedje meg, hogy a sötét kikötőrészen végigkísérjük. Sokféle gyanús
                        söpredék jár erre éjszaka.</p>
					<p>Ez így is van...</p>
					<p>- Nem bánom... Kísérjenek, de csak messziről... És köszönöm... hogy ilyen
                        lovagiasan...</p>
					<p>- Szót sem érdemel...</p>
					<p>Húsz lépésről kísértük a nőt.</p>
					<p>Az egyik sarkon hirtelen befordult, és mire a nyomába értünk, már nem
                        látszott. Elfutott, vagy csak egy kapu alá húzódott?... Mindegy. Legfőbb
                        ideje volt, hogy elhozzuk a tanárt és a műszereit Orlovtól.</p>
					<p>- Csodaszép nő - mondtam önkéntelenül.</p>
					<p>- És nagy szívességet tettünk neki.</p>
					<p>- Amennyiben?</p>
					<p>- Amennyiben eltávolítottuk az ajtaja elől az őrt. Ez a nő fogoly volt.</p>
					<p>Csakugyan! Nem vagyok éppen ostoba ember, de most Senki leleményesebb volt,
                        mint én.</p>
					<p>Hajnalodott, amikor elértük Orlov kunyhóját. Kvasztics tanár úr mélyen aludt
                        egy ócska kanapén.</p>
					<p>Orlov revolverrel a kezében ült a táska előtt.</p>
					<p>- Csak százötven frankot szereztünk - mondta Alfonz. - Baj?</p>
					<p>- Dehogy baj. A hiányzó ötvenet már játszva előteremtitek.</p>
					<p>- Gebedj meg!</p>
					<p>Odavágta a pénzt. Megkaptuk a táskát. Az orvost leöntöttük hideg vízzel,
                        kissé rugdostuk, amíg magához tért, azután siettünk.</p>
					<p>- Hová akarják fektetni? - kérdezte Kvasztics.</p>
					<p>- Mi?</p>
					<p>- Feküdnie kell valahol. Ciszternában nem heverhet ki fejlövést.</p>
					<p>- Maga hol lakik?</p>
					<p>- Mindennap négytől hatig a zongorán. Ott elférne, de este nem fekhet rajta.
                        Kórház kell neki.</p>
					<p>- Majd szerzünk arra is pénzt. Először nézzük meg, hogy él-e még.</p>
					<p>- Tarkólövés igen rossz. Sok fontos ideggóc van a nyaki fonat tájékán.
                        Könnyen megsérülhet a nyúltagy: Medula oblongata, vagy a forgó:
                        Epistropheus. Akkor beadta a kulcsot. Exitus lethalis.</p>
					<p>Az uszályhoz értünk. Kihalt és csendes volt minden. A fedélzeten ott feküdt
                        az abrosz. Le a fenékbe. Elöl megy Alfonz. A lépcső alján megvillantja a
                        lámpát.</p>
					<p>Halkan felkiált.</p>
					<p>Mögéje érünk. Hideg zsibbadás fut a sarkamig.</p>
					<p>Ott áll a nyitott láda, a zsákok, egy üres kanna.</p>
					<p>És a sebesült nincs sehol. Tuskó Hopkins eltűnt!</p>
				</div>
				<div type="chapter">
					<head>5.</head>
					<p>- Mi?</p>
					<p>- Az ördög játszik velünk ma éjjel - mondja Alfonz.</p>
					<p>- Mi történt? - kérdezi Kvasztics kíváncsian.</p>
					<p>- Eltűnt az ápolt.</p>
					<p>- A saját lábán nem mehetett el, mert az ilyen sérülés az egyensúlyérzék
                        zavaraival jár. Egy kozák kapitány, akit fejlövéssel kezeltem két évig, csak
                        körbe tudott járni. Ezért nyugdíjazták.</p>
					<p>Leült a lépcsőre, és minden átmenet nélkül elaludt.</p>
					<p>- A Török... - mormogta Alfonz.</p>
					<p>- Mit gondolsz?</p>
					<p>- Mégis ő lőtte le Hopkinst. Félt, hogy meggyógyul, és akkor minden kiderül,
                        tehát visszaosont, és a vízbe dobta.</p>
					<p>- Ez valószínűen hangzik. De tudj’ isten... A Török Szultán rendes fiú...</p>
					<p>- Hülye vagy! A magunkfajta emberben sem lehet végletekig bízni. Miért
                        szökött el másodszor is? Mi?</p>
					<p>Erre nehéz volt olyan feleletet adni, hogy a Törököt mentse.</p>
					<p>- Ide hallgass, Csülök, nem érdekel többé semmiféle magyarázat. A Török
                        Szultán halott ember. Mától fogva kimondtam rá.</p>
					<p>- Ha én találkozom vele akkor is igen alapos bizonyíték lehet csak az, amitől
                        élve marad.</p>
					<p>Megszorítottuk egymás kezét. Tuskó Hopkins békével pihenhetett a tenger
                        iszapjában. A halála nem marad bosszulatlan.</p>
				</div>
			</div>
			<div type="group">
				<head>Harmadik fejezet</head>
				<p>Munka után édes a menekülés</p>
				<div type="chapter">
					<head>1.</head>
					<p>Beköltöztem Tuskó Hopkins megüresedett helyére, a ciszternalakásba. Ínséges
                        idők következtek. Állást nem kaptam, pedig matróz vagyok elsősorban, és
                        legszívesebben tisztességesen dolgozom valamelyik csempészbárkán.</p>
					<p>De hiába! Örök ellenségem, a bürokrácia megfosztott a munkalehetőségtől. Oran
                        kikötőjében csupa ostoba külsőségekkel bíbelődő hajó tűnt fel ez idő tájt.
                        Az ilyen járművek undok formaságok rabjai. Mindenféle írásokat követelnek a
                        matróztól. Az nem elég, hogy az ember egymaga nyolc perc alatt felszereli az
                        ágvitorlát, a fővitorlával együtt, hiába vezetem el csukott szemmel a hajót
                        Orantól Tokióig (mert képes vagyok erre!), őket az érdekli, hogy milyen
                        írásaim vannak, és hogy szerepelek-e egy ócska nagy kötetben, a
                        „hajóskönyvben”.</p>
					<p>Természetes, hogy szerepelek a hajóskönyvben, de áthúzták a nevemet. És
                        miért? Mert leégett a San Franciscó-i révkapitányság.</p>
					<p>Ugye, önök is nevetnek. Matróz vagyok, és nem tűzoltó. Ítélték volna el a
                        tűzoltóságot, amiért késlekedett, vagy a segédhivatalnokot, aki elszaladt,
                        de mit akarnak tőlem aki mindössze azt magyaráztam a rabiátus, kötekedő
                        révkapitánynak, hogy a bennszülött hajósinasnak nincs beriberije, csak
                        feldagadt a lába, mert szögbe lépett. Ezért nem vagyok köteles sárga zászlót
                        kitűzni és karanténba állni. Önök is beláthatják.</p>
					<p>De ez a goromba fráter azt ordította, hogy rendőrt hív és lecsukat. Higgadtan
                        kértem, hogy ne üvöltsön, mint egy barom. Erre erőszakos lett, és követelte,
                        hogy ott a hivatalában várjam meg a kirendeltséget, majd ő megtanít. Azt
                        mondtam kitérően hogy fogja be a száját, mert nagyon megjárja, azután
                        távozni akartam. Megfogta a karomat. Még mindig egy jámbor ember
                        béketűrésével igyekeztem elhessegetni. Nekihessegettem az üvegajtónak. De a
                        petróleumlámpát csak akkor vágtam hozzá, amikor revolvert rántott. Emberi
                        érzésem úgy diktálta, hogy az égő révkapitányt az esőmérő medencébe
                        dobjam.</p>
					<p>Ezzel az életét mentettem meg. Azt hiszik, köszönet jár az ilyesmiért?
                        Tévednek. Feljelentett, töröltek a hajóskönyvből, és köröztek.</p>
					<p>Aki manapság hálát vár, az keserűen csalódik.</p>
					<p>Oranba egyetlen hajó sem érkezett, amely a képességet a formaságok fölé
                        helyezi. Pedig akad ilyen jármű. Hét közben alig jutottunk valamihez.
                        Kvasztics doktornak rakodtunk vagy két alkalommal. Az orvostudor ugyanis az
                        ország gyógyszerbehozatalával is foglalkozik.</p>
					<p>A halászkikötőnél érkezett néhány láda kokain és ilyesmi. Igen ínséges idők
                        voltak ezek. Senki Alfonz (két állandó jellegű tettestársával) már
                        autóalkatrészekkel is kereskedett. A karosszériát és az alvázat elásták.</p>
					<p>Sokféle tervünk volt, de a derült éjszakák megakadályoztak a cselekvésben. A
                        sors szerencsétlen akarata volt, hogy éppen egy kedves rokonom névnapján
                        látogasson el némi köd, a nyílt tengeren tomboló vihar üzeneteképpen.</p>
					<p>Az egyik állandó jellegű tettestárs azt ajánlotta, hogy nézzünk valami
                        után.</p>
					<p>Én hivatkoztam a névnapra.</p>
					<p>Neveletlen jelzőket mondtak.</p>
					<p>Végül elhatározták, hogy felhasználják a barátságtalan éjszakát. Nem
                        vonhattam ki magam. Végre is kenyeres, illetve kenyértelen pajtások voltunk,
                        és a barátság se kutya.</p>
					<p>Az éj homályát kihasználva elcsentünk egy uszály borotvaszappant. Az őrt
                        előbb óvatosan elhelyeztük néhány gyapjúzsák alá.</p>
					<p>A hajót már napok óta figyeltük. Uszályával víz alatti tuskóra futott. Egy őr
                        felügyeletével otthagyták, a kikötőtől néhány kilométerre. Előzőleg
                        megalkudtunk Orlovval, azután felkerestük hárman az uszályt.</p>
					<p>Később Senki Alfonz hozott a szudáni dzsidások laktanyája közeléből egy
                        teherautót két alélt mechanikussal, és megkezdtük az átrakodást.</p>
					<p>Simán ment minden, de ahogy elindultunk a megrakott autóval, nem várt gátló
                        körülménnyel találtuk szembe magunkat.</p>
					<p>Egy század szudáni dzsidás közeledett futólépésben.</p>
					<p>Mit álljunk oda velük? Barbár négerek... Okosabb enged. Nem igaz?</p>
					<p>Senki Alfonz merész ívben kanyarodott az autóval, és hátraordított:</p>
					<p>- Ledobálni a rakományt! Gyorsan!</p>
					<p>És nekiiramodott az útnak. Gyorsan dobáltuk a nehéz ládákat, és ledobtuk a
                        két alélt mechanikust is. Az egyik állandó jellegű tettestársat találat
                        érte, és utánabukott egy kidobott láda szappannak. Az autó egyre gyorsabban
                        vágtatott el a pálmák mentén.</p>
					<p>- Baj lesz - mondta az életben maradt tettestárs.</p>
					<p>Távolról fényszóró tűnt fel. Ez a riadókészültség!</p>
					<p>- Kedvese névnapján az ember ne dolgozzon - jegyeztem meg tanulságképpen. -
                        Ez az oka a bajnak.</p>
					<p>- És az is, hogy annyi katona siet utánunk - tette hozzá Senki Alfonz.</p>
					<p>Jobbra kanyarodtunk a közeledő fénypont elől.</p>
					<p>- Ott a város szélén lassítok, leugrani, és hárman háromfelé.</p>
					<p>Sikoltva tapadt a fék. Ugrottam.</p>
					<p>De a legközelebbi kereszteződésnél...!</p>
					<p>Szerencsétlen eset... Egy oldalkocsis rendőrmotoros van a nyomomban... A
                        járda mellett lezárt kis fabódé áll, nekiugrottam, a bódé eldől, és
                        keresztbe fekszik a sikátorban.</p>
					<p>Lövés... Golyó fütyül...!</p>
					<p>Köves mezőségen, a városon kívül rohanok bukdácsolva. Balra, nem messze tőlem
                        ugyancsak lövések. Ezek nem engem üldöznek. Egy hatalmas macskaszerű árny
                        rohan, szinte úszva a levegőben, amint elrúgja magát a földtől... Néha
                        elvágódik, azután továbbfut.</p>
					<p>Senki Alfonz.</p>
					<p>Híres futó vagyok, de az a szélsebes iram, ahogy mint valami rugó, felpattan
                        a földről és nekiszökell, ez nem is emberi ügyesség, ez engem is
                        túlszárnyal.</p>
					<p>Futunk az életért!</p>
					<p>Mert errefelé szívesebben lövik le az üldözött csavargót, minthogy elfogják
                        és bíbelődjenek vele.</p>
					<p>Szerintük az ilyen ember nem ér meg egyetlen aktát sem.</p>
					<p>Szerencsére sikerül a közeli sivatag homokhalmait elérni. Jó terep
                        menekülőnek. Sok-sok kiemelkedés. Kerülgetem őket jobbra-balra, és mindig
                        csendesebb lesz mögöttem, ahogy távolodik az üldözők lármája.</p>
					<p>De ezt soká nem lehet. Hajnalban a sivatagban könnyen elfognak.</p>
					<p>És ekkor, a kibújó holdfénynél, egy kis emelkedésen elém tűnik a Fort St.
                        Thérèse.</p>
					<p>A légió!</p>
					<p>Hajrá! Nekirugaszkodom. Ezt még úgysem próbáltam. Nem lehet rosszabb, mint a
                            tájfun vagy a vesztegzárállomás, nem is szólva az
                        undok kínai fegyintézetekről...</p>
					<p>A poszt szó nélkül utat nyit. Öt perc múlva egy bagószagú irodában vagyok.
                        Nagy bajuszú őrmester ingujjban beretválkozik.</p>
					<p>- Mit akar?</p>
					<p>Lihegek.</p>
					<p>- Fújja ki magát, maga disznó. Azután vegyen egy belépési nyilatkozatot az
                        asztalról, és töltse ki pontosan.</p>
					<p>- Csak lihegj nyugodtan, majd én kitöltöm.</p>
					<p>Senki Alfonz ül a szoba sarkába és ír.</p>
				</div>
				<div type="chapter">
					<head>2.</head>
					<p>A rendőrség természetesen megkeresi a légiót a rablók ügyében.</p>
					<p>Kihallgatás.</p>
					<p>Két újonc, akik a kritikus éjjelen, a gyanús órában jelentkeztek, vigyázzban
                        állnak a kapitány előtt.</p>
					<p>- Maguk rosszkor vétették fel magukat - mondja a kapitány.</p>
					<p>Hallgatunk.</p>
					<p>- Aznap éjjel egy rablás történt.</p>
					<p>Álmélkodunk.</p>
					<p>- Honnan jöttek a Fort St. Thérèse-be jelentkezni?</p>
					<p>- Én? Egy csapszékből.</p>
					<p>- És maga?</p>
					<p>- A sivatagban akartam hálni, közben meggondoltam magam.</p>
					<p>- Ismerik egymást?</p>
					<p>- Sohasem láttam civilben ezt a bajtársamat.</p>
					<p>- Maga is ezt állítja?</p>
					<p>- Igen.</p>
					<p>- Mit tud a rablásról? - fordult a tiszt Senki Alfonzhoz.</p>
					<p>- Rablás olyan módja a vagyonszerzésnek, amellyel egy vagy több ember
                        megkísérli, hogy mások jogos tulajdonát erőszakkal megszerezze és
                        bitorolja!</p>
					<p>A kapitány elfojt egy mosolyt.</p>
					<p>- Mit tud erről az uszályról? Több láda borotvaszappant raboltak el.</p>
					<p>- Nem is hallottam róla.</p>
					<p>- És maga?</p>
					<p>- Én nem borotválkozom egyedül. Semmi szükségem borotvaszappanra - feleltem
                        okosan.</p>
					<p>- Szóval nem tudnak az esetről semmit, az éjszakát egymástól távol töltötték,
                        és nem együtt, hanem egymás után jelentkeztek?</p>
					<p>- Oui, mon commandant.</p>
					<p>- Írják alá a jegyzőkönyvet.</p>
					<p>Megtörténik.</p>
					<p>- Remélem, hogy jó katonák lesznek. Elmehetnek.</p>
					<p>Megtörténik.</p>
					<p>Ezzel az ügy lezárult. A légió kapui könnyen nyílnak, de erősen záródnak.</p>
				</div>
				<div type="chapter">
					<head>3.</head>
					<p>- 27-es, 9-es, 45-ös és 8-as.</p>
					<p>Kilépünk. Az őrmester elé. Alfonz a 9-es, én a 45-ös.</p>
					<p>- Őrségre jelentkeznek a kormányzósági palotában. A legkisebb disznóság három
                        hét cellule. Rompez! - és otthagy bennünket.</p>
					<p>- Mi ez az őrség? - kérdezem a 8-ast, egy régi legényt.</p>
					<p>- Szörnyű. Mereven állni a lépcsőn, tenyérbe támasztott fegyverrel, három
                        órán át. Moccanni, beszélni tilos. Két szakasz háromóránként váltja
                        egymást.</p>
					<p>Hat hete szolgáltunk már, tehát nem számítottunk újoncnak. De díszőrségen még
                        nem álltunk. Úgy látszott, hogy ez nem tartozik a különlegesen népszerű
                        szórakozások közé.</p>
					<p>Senki Alfonz elhatározta, hogy beteget jelent, de erről lebeszélték a
                        tapasztaltabbak, azzal az indokolással, hogy minden magánzárka nedves és
                        büdös.</p>
					<p>Tudhatják mindabból, amit eddig írtam, hogy jámbor és igénytelen vagyok. De a
                        légió még az én bölcsességgel áthatott lelkivilágom számára is súlyos
                        megpróbáltatást jelentett.</p>
					<p>Potrien chef, az őrmester különleges gonddal vigyázott
                        arra, hogy egyetlen kellemes percet se töltsünk a légióban.</p>
					<p>Engem különösen kipécézett. Pedig tisztára véletlen volt, ami történt, mert a
                        bosszúállást megvetem. Ott kezdődött, hogy a mezőn gyakorlatoztunk, az erőd
                        fala mellett. A díszlépést oktatta, ami rendkívül fontos nála. Amikor
                        felsorakoztunk, néhány nyájas szóval vezette be az együttműködést.</p>
					<p>- Maguk csirkefogók - kezdte tárgyilagosan. - Most a díszlépést fogjuk
                        gyakorolni. Jegyezzék meg, hogy a légiós díszlépés a legfontosabb ügy a
                        világon. Úgy csapják oda a talpukat, hogy rezegjen az erőd fala.
                        Gazemberek.</p>
					<p>Ez volt az első útbaigazítás, amelyet alapul kellett vennünk. Majd rátért a
                        gyakorlatra, és vezényelt.</p>
					<p>- Gáááv...u!</p>
					<p>Ez a vészes üvöltés amely a „gardez vous” vezényszót
                        sűrítette, és egy szíven talált ember halálordítására emlékeztetett, már
                        többször okozott pánikszerű érzéki csalódást az orani állatkert őrei között,
                        akik azt hitték, elszabadult a bengáli tigris, és a városban
                        garázdálkodik.</p>
					<p>Egy zörrenéssel úgy állt a sor, mint a cövek.</p>
					<p>Egy álmából felriadt, gyanakvó leopárd rövid horkanása következett:</p>
					<p>- Á... os!...</p>
					<p>Az „à gauche” nevű fordulat életveszélyes fenyegetéssé
                        átalakított vezényszava volt.</p>
					<p>Balra fordultunk.</p>
					<p>- E... rt... van... Mösssh!</p>
					<p>Ezt az őrmester így írná le:</p>
					<p>
                        „En route... En avant marche!”
                    </p>
					<p>Meneteltünk.</p>
					<p>- E graaap... rd!</p>
					<p>Díszlépés. Írva: „En grande parade.”
                    </p>
					<p>Megy mellettünk és néz. Vörös arca, amelyen hosszú, keskeny, ecsetszerű két
                        bajusz és harmadik ecsetnek egy kecskeszakáll is van, leírhatatlan, megvető
                        gúnnyal néz bennünket.</p>
					<p>- Ez mi?... Most bemutatják a Lourdes-ból mankó nélkül hazavánszorgó, sánta
                        zarándokok menetét?... - és kedvesen nevetve bólogat, atyaian vidám lesz:
                        széles vállán rezegnek a vállrózsák. Hátul összefont kezeiben egy botot ráz
                        taktusra, és olykor a térdeit két-háromszor megroggyantja a lépés ütemére,
                        mintha lovaglást utánozna. Kivörösödött arca ezer ráncba húzódik, és
                        szivarbarna fogai kilátszanak a jóízű nevetéstől, és az ecsetek hegye kissé
                        felmered.</p>
					<p>Mi pedig megyünk. Jobbra fordult fejünk mereven ül a nyakon, a forróságban
                        úszó porfelhő ingerli a szemet, az orrot, de a nyak mozdulatlan, a magasra
                        emelt, deszkaegyenes láb nyújtott talppal zuhan a földre és csattan...</p>
					<p>- Szavamra - jegyzi meg részvéttel -, magukat becsapták. Valaki azt mondta,
                        hogy a légiós szolgálat hízókúra...</p>
					<p>...Nyak merev, láb merev, talp sajog, és minden lecsapásnál új porfelhő
                        szakad ki a földből... Egy... kettő... egy... kettő...</p>
					<p>- Ez maguknak díszlépés? Ha meglátja az ezredes úr, azt mondja majd nekem:
                        „Mon chef Potrien... hová settenkedik ilyen nesztelenül ez a század?”</p>
					<p>Az őrmesternél sűrűn szerepel az előrelátható párbeszéd az ezredessel. A
                        jóhiszemű ezredes ezekben a képzelt beszélgetésekben általában félreérti a
                        század gyakorlatozását. Olykor az egész peloton mibenléte homályos kissé
                        előtte.</p>
					<p>„Mondja, kedves Potrien - kérdezi majd álmélkodva -, kik ezek az éltes
                        mosónők katonaruhában?...”</p>
					<p>Ilyenkor jótevőnk, Potrien őrmester, előre látja, hogy védelmünkre kel
                        majd.</p>
					<p>„Ezek újoncok, mon commandant, de véletlenül kerültek ide, mert a háziorvosuk
                        bebeszélte, hogy a Fort St. Thérèse-ben van a hülyék intézete...”</p>
					<p>Az ezredes ilyenkor (ahogy Potrien előre látja) sokáig gondolkozik, elnézi a
                        ténfergő pelotont és azt proponálja, hogy bocsássák a szerencsétleneket a
                        város rendelkezésére lóápolás vagy vakvezetés céljaira.</p>
					<p>De Potrienben van szív. Ígéri nekünk, hogy nem egyezik majd bele ebbe a
                        csúfságba.</p>
					<p>„Ezt a szégyent ne hozzuk rájuk, mon commandant. Még egy ideig vesződöm
                        velük, azután ne szenvedjenek tovább: halomra lövetem őket.”</p>
					<p>Az ezredest meghatja a katonáit védő őrmester atyai hangja, és azt mondja
                        majd engedékenyen:</p>
					<p>„Hát ahogy gondolja, Potrien, csak ne sok golyót pazaroljanak rájuk. Kár az
                        ólomért.”</p>
					<p>Ezt az őrmester belátja és elfogadja a szükségmegoldást: kiköti valamennyit a
                        napra, és otthagyja, amíg meghalnak a lustaságtól. Ez olcsó és tanulságos
                        lesz.</p>
					<p>Mialatt erről beszél, dübörögve menetelünk.</p>
					<p>Közben: merev a nyak, merev a láb, éget a nap, szúr a por, és az őrmester
                        elfelejti monológja közben, hogy percek óta díszlépésben vonulunk.</p>
					<p>De eszébe jut egy újabb dialóg, ez már közötte és a francia köztársaság
                        elnöke között fog lefolyni, amikor a gyarmat jubileumi ünnepségén harci
                        játékok közben Mendoza a vörös spanyol a célpont helyett egyetlen lövéssel
                        leteríti a kikötőben sétálgató tűzoltóparancsnok pincsikutyájának a
                        rendszámát.</p>
					<p>„Mondja, Potrien - kérdezi a köztársaság elnöke. - Elért már találatot ez a
                        század?”</p>
					<p>„Potrien büszkén áll majd elő: Oui, mon excellence! Ez a vörös újonc tíz
                        lövés közül kétszer eltalálta, nem teljes öt lépés távolságból, az új vámház
                        nyolcemeletes épületét.”</p>
					<p>„Bravó! - mondja majd az elnök. - Igazán nem hinné róla az ember...”</p>
					<p>És nem is igaz, mert Mendoza öt lépésről egyszer sem találná el a vámházat,
                        de Potrien ezt nem vallhatja be az elnöknek, mert akkor feloszlatnák nyomban
                        a légiót.</p>
					<p>És mosolyog, nevet, hátratolja tarkójára a sapkáját és...</p>
					<p>És minden átmenet nélkül súlyos idegrohamot kap. Vészes sikoltás után vérbe
                        borult arccal harsogó panaszkiáltásokban tör ki, szörnyű fenyegetéseket,
                        átkokat szór, sértéseket kiált, öklét rázza, pálcáját a földre dobja és
                        tiporja, végül kimaradó lélegzettel int:</p>
					<p>- Elég! Elég! Bitangok... abbahagyni ezt... Balett-tánc, csavargás,
                        csoszogás... Na, várjatok... várjatok... gazok!...</p>
					<p>Kifulladt. Mi is. Az őrmester és a század lihegve áll.</p>
					<p>Most megjelenik az erőd falán egy legény, és lovaglóülésben elhelyezkedik,
                        azután lenyúl az erődudvarba, és átemel a falra néhány gőzölgő csajkát.</p>
					<p>- Megállj! - süvölti Potrien. - Csak rakja oda a fal tetejére a levest. Még
                        nincs ebéd! Előételnek díszlépést!</p>
					<p>És kezdődik... Nyak feszül, láb merev...</p>
					<p>Most egész más ember Potrien. Lecsapni készülő keselyű, prédája felé osonó
                        hiúz... feje térdmagasságban kémleli a lábakat.</p>
					<p>- Hááá... - iszonyút kiált, és rámutat egy katonára. - Kém! Hazaáruló, kém!
                        Lelepleztem!... Álruhában vagy! Ez egy vén arab nő! Egész biztos! Mert férfi
                        nem lép ilyen szörnyen!... Csapd oda, gazember! Csapd oda, mert leváglak...
                        Egy-kettő! Egy... kettő!...</p>
					<p>Meghajolt felsőtesttel körülfut, a másik oldalról kémleli a térdeket.
                        Vigyázni kell, nehogy a falhoz nyomjuk.</p>
					<p>Valaki elájul. Félreviszik.</p>
					<p>Az őrmester csóválja a fejét.</p>
					<p>- Sacrebleu... Ez is katona... Gyerünk, díszlépés!... Előre...</p>
					<p>És lehajol, és fut.</p>
					<p>A fal és a menetoszlop között a lábakat nézi.</p>
					<p>No, most én következem.</p>
					<p>- Hé! Maga szerencsétlen, lenyargalt, reumás teve! Kiállni a sorból! Na
                        megállj! Megállj, te lusta csaló, te gumitalpú hülye! - mondta nekem.</p>
					<p>Azután szelíd, de metszően gúnyos lett hangja.</p>
					<p>- Mondja közlegény, tudja maga, mit mond majd nekem az altábornagy, ha magát
                        meglátja díszlépésben vonulni?</p>
					<p>- Tudom.</p>
					<p>Kissé meghökkent. Azután egy vidámságra idomított hiéna mosolyával fordul
                        felém.</p>
					<p>- Úúgy?... Nos, mit fog mondani őexcellenciája magára? Mondja csak bátran,
                        tessék... Hallgatom.</p>
					<p>Tiszteletteljesen feleltem.</p>
					<p>- Alázatosan jelentem mon sergent, őexcellenciája így fog szólni: „Nem értem
                        magát, Potrien, hogy mit keres itt ez a kis úrileányka.”</p>
					<p>Az ordításra, amely felhangzott, még évek múlva is valamennyien
                        emlékeztünk.</p>
					<p>- Canaille!</p>
					<p>Nyugodtan álltam. Jámbor ember vagyok, de nem gyáva. A hang váratlanul
                        barátságos enyelgéssé mélyült.</p>
					<p>- Hm... úgy... no jó! Szóval maga ilyen vicces fiú. Mi?... Rendben van...
                        Észrevettem. Ezentúl majd többet foglalkozom magával: elsősorban díszlépés!
                        Szíjat!</p>
					<p>Ütni akar? - gondoltam. - Ez esetben rövid ideig tart a szolgálat, mert a
                        haditörvényszék elé kerülök.</p>
					<p>De nem. A szíjat a lábamra fűzte, a végét fogta és masíroztunk... Kétrét
                        hajolt, és amikor lecsaptam a lábam, két kézzel megrántotta a szíjat, hogy
                        a talpam szörnyű erővel ütődött a földhöz. Úgy éreztem, eltörik a
                        lábam...</p>
					<p>Ördög volt azzal a szuronnyal... A hegye beleakadt a fal tetejére helyezett
                        csajkák valamelyikébe, és a meleg leves mindenestől a kétrét hajolt őrmester
                        széles hátára esett.</p>
					<p>Az ütés csak fájdalmas volt, de a levestől olyan lett, mint egy kiöntött
                        ürge.</p>
					<p>- Szakaszvezető!</p>
					<p>Falfehéren állt a század. Azzal tisztában voltak, hogy a történtek után meg
                        kell halnom.</p>
					<p>A szakaszvezető előlépett.</p>
					<p>- Ezt a rablógyilkos gazembert kihallgatásra, öt nap salle
                            de police-ra ajánlom.</p>
					<p>Köszönöm. Ha ő öt napot ajánl, ahhoz a kapitány hozzátesz tízet, az őrnagy
                        nyolcat, és mire visszajön a napló az altiszthez, olyan harminc nap van
                        benne, mint a pinty.</p>
					<p>- Mars! Takarodjatok ebédelni... Ramz!...</p>
					<p>Ez rompez-t jelentett.</p>
					<p>Bizony, barátaim. Mit tudjátok azt ti, hogy milyen szörnyű Afrikában, a világ
                        legkisebb zsoldjáért, a világ legnehezebb szolgálatát megszokni.</p>
					<p>Juvel, egy tarasconi fogtechnikus, aki később közokirat-hamisító lett, hogy
                        szájműtétet végezhessen, kultúrembernek számított, és azt mondta, hogy egy
                        konzulátusi tisztviselőtől, fogplombálása alkalmából megtudta, hogy a
                        kínai katonánál csak a legionáriusnak kisebb a zsoldja. De ha vesszük, hogy
                        a kínai hadseregek igen kiterjedt magántevékenységet is folytathatnak harc
                        közben, míg a legionárius egy leigázott arab törzs valamelyik eltűnt
                        kecskéjéért haditörvényszék elé kerül, akkor be kell látnunk, hogy jobb a
                        kínainak.</p>
					<p>Nem szólva a futólépés gyakorlatáról negyvenöt fokos melegben, teljes
                        menetfelszereléssel. Gőzölgő-forró tankokkal járni a sivatagot, naponként
                        nyolcféle védőoltástól szenvedni, háromóránként öt perc pihenővel estig
                        menetelni... Kövezni az orani műutat, ösvényt vágni az Atlaszban, tisztítani
                        az arab fogdát, és dolgozni mindent, amihez semmi közünk: a vasútvonalat
                        kiépíteni, a folyópartot feltölteni, ezenfelül mosni a fehérneműnket, és
                        napi kétórás munkával gondoskodni arról, hogy a szíjazat, gomb, cipő, ruha
                        ragyogjon a tisztaságtól. És végül legendásan verekedni Indiában,
                        Madagaszkárban Franciaországért, de ha kell, Izlandért is, mert a lobogón
                        nem az áll hogy „A hazáért és becsületért”, hanem
                        csak ennyi: „A becsületért.”
                    </p>
					<p>Hazánk nincs.</p>
					<p>Nézzétek meg az orani kaszárnya múzeumát. Verekedtünk Krímben, és legenda
                        lett belőlünk Mexikóban Miksa császár mellett. Ott voltunk Sadovánál,
                        Sedannál, a Marne-nál és mindenhol. Miért?</p>
					<p>Ennek is megvan a titka.</p>
					<p>A francia katonáktól megkülönböztet a kék öv. Ilyen csak nekünk van.</p>
					<p>És minden díszszemlén, az összes francia csapat előtt megy a legionárius.</p>
					<p>Ezért. Ezért büszkék vagyunk. Tréfásak, vakmerőek, és könnyelműen szórjuk a
                        pénzt, ha keserves módon szereztünk valahonnan.</p>
					<p>„C’est la légion.”</p>
					<p>De a harminc nap salle de police mégis szörnyűség.</p>
					<p>Nem szabad a kantinba menni, és nem szabad az erődöt elhagyni, csak ha
                        őrségen állok. Kézbe ragadt fegyverrel, egy lépcsőre letapadva kétszer három
                        óráig.</p>
					<p>Este van. Megyünk a szakaszvezető őrparancsnok mögött, a rövid sivatagi úton
                        a város felé őrségre.</p>
					<p>- Rágyújthatunk - mondja a jóindulatú orosz altiszt.</p>
					<p>Jaroszlavszkijnak hívják. Jó fiú. Mély gordonkahangja van. Ritkán beszél, és
                        keveset.</p>
					<p>- Ezzel elintézheted - mondja mellettem Senki Alfonz halkan -, hogy váltáskor
                        arra az órára a városba engedjen. Rád fér. Már olyan komor vagy, mint egy
                        sírkő.</p>
					<p>- Gondolod... hogy megpróbáljam?</p>
					<p>- Nyugodtan. Az orosz jó fiú. Nem is legionáriusnak való ez. Inkább
                        misszionárius.</p>
					<p>Nem rossz ötlet. Amikor a palota főbejárata mellé épített őrségre érünk,
                        éppen hogy gyújtják a lámpákat.</p>
					<p>Letesszük a puskát. Hozzák a vacsorát.</p>
					<p>- Mondja, őrvezető úr, mikor váltanak?</p>
					<p>- Tizenegy.</p>
					<p>Még a ragokat és képzőket is megtakarította, ahol lehetett.</p>
					<p>- Borzasztó ez a kaszárnyaáristom - mondom -, húsz napja nem mozogtam
                        jóformán semmit, és lesz egy óra pihenés...</p>
					<p>Rám néz. Nagy szomorú, okos, zöld szeme van.</p>
					<p>- Elmehet.</p>
					<p>- Köszönöm.</p>
					<p>- Pontosan!</p>
					<p>- Ígérem.</p>
					<p>Ha nem térek vissza, baja lehet. Hadnagy az ajtóban:</p>
					<p>- Gardez! À, mon commandant.</p>
					<p>- Létszám: hat közlegény, egy őrvezető! - jelenti az orosz.</p>
					<p>- Átadom az őrparancsnokságot.</p>
					<p>- Oui, mon adjutant.</p>
					<p>- Két ember a főbejárathoz, egy a melléklépcsőnél a rue Lavoisier-nál.</p>
					<p>- Oui mon adjutant.</p>
					<p>A hadnagy elmegy.</p>
					<p>- Aux armes!</p>
					<p>Megyünk. A főbejárat előtt, a legfelső lépcsőfok két oldalán állunk őrséget
                        Senki Alfonzzal. Három óráig úgy kell itt posztolni, ezres lámpák bántóan
                        vakító fényében, mintha viaszból lennénk.</p>
				</div>
			</div>
			<div type="group">
				<head>Negyedik fejezet</head>
				<p>Feltűnik egy tetem, aránylag jó színben</p>
				<div type="chapter">
					<head>1.</head>
					<p>Megindul az autók áradata. Sorban érkeznek a kormányzóság elé. Magas rangú
                        katonák, zöld papagájkosztümös diplomaták, illatszerek áradatában elsuhanó
                        hölgyek. Az ékszerek villogása, a vörös és ibolya sugársziporkák mesés
                        tündökléssel lövellik vissza a fénysugarak és szénszálas lámpák
                        világítását...</p>
					<p>A fülledt melegben fékező és begyújtó autók gázfellegei.</p>
					<p>A szárnysegéd a kapuban áll. Fogadja a vendégeket. Másodpercenként zendül a
                        bokája:</p>
					<p>- Biron százados... Isten hozta, madam... Biron százados, szervusz... Biron
                        százados, isten hozta, excellenciás uram.</p>
					<p>- Á... á... kedves Biron... mit szól a múltkori esethez... Jó, mi?</p>
					<p>Egy küldönc.</p>
					<p>- Parancs Corot százados úrnak. Főhadiszállás.</p>
					<p>- Vidd... Biron százados, Isten hozta, márki...</p>
					<p>Azután történt a meglepetés, amitől kis híján leszédültem a lépcsőről.</p>
					<p>Néhány nagykövet és márkiné között, egy ősz gróffal pajtáskodóan
                        összekarolva, jött fel a lépcsőn...</p>
					<p>Tuskó Hopkins!</p>
					<p>A katonai nevelés csodája, hogy nem ejtettem ki a puskát, hogy álltam a
                        helyemen...</p>
					<p>Tuskó Hopkinson századosi egyenruha volt, sok kitüntetéssel, de mégis...
                        semmi kétség...</p>
					<p>Kissé sápadt, és valamit fogyott. De minden kétség eloszlik, amint közel ér,
                        karján az ősz főúrral. Azt mondja:</p>
					<p>- Fel a fejjel, gróf úr kérlek... Ide vigyázz!... Nincs semmi baj.</p>
					<p>Megáll az ember esze.</p>
					<p>Most meglát bennünket. A szeme sem rebben.</p>
					<p>- Szép őrség... Két derék gyerek. Ezek a kék terembe illenének.</p>
					<p>- Miért... gondolod?... kérdezte a gróf.</p>
					<p>- Mert szép kis terem, és a hátsó szárnynál van, bárki felmehet a kis
                        lépcsőn... Ott szoktam tartózkodni, és mindig úgy érzem, őr kellene...</p>
					<p>- Kegyeskedjék a bejárat elől...</p>
					<p>- Igen, igen... Hát ide vigyázz, gróf úr...</p>
					<p>És elmegy. A gróffal! Ha jól értettem, jelezni akarta Alfonznak és nekem,
                        hogy a kék teremben vár ránk, oda könnyű bejutni...</p>
					<p>De hát mi ez?... Hiszen legutóbb kétszer is halottnak hittük... Mi történt?
                        És hogy kerül ide századosi ruhában?</p>
					<p>Lopva átnéztem a szemem sarkából Senki Alfonzra.</p>
					<p>Mereven állt.</p>
					<p>Nehéz három óra volt. Nem a kemény őrség miatt, hanem mert ettől a titoktól
                        szétpattant az ember!...</p>
					<p>A bejárat előtt már régen csendes minden. Javában folyik az ünnepség, nem
                        érkezik több vendég. Csak mi ketten állunk meredten.</p>
				</div>
				<div type="chapter">
					<head>2.</head>
					<p>Nem vagyok babonás. Felvilágosult neveltetésem korán eloszlatta a
                        boszorkányokban és kísértetekben hívő ember szellemi tévelygését. Nem vagyok
                        egy cseppet sem babonás, pedig láttam egy ködös éjjelen Fekete Tomot, a
                        fejetlen kapitányt, a hajóján. Ezzel a két szemmel láttam, még köszönt is
                        nekem, udvariasan biccentett a puszta nyakával, és ennek dacára nem vagyok
                        babonás.</p>
					<p>De most... Ez a látvány... Hopkins mint százados, halottaiból megelevenedve:
                        félelmetesen emlékeztetett régi és nevetséges kísértethistóriákra.</p>
					<p>Csak mozdulhatnék, hogy utána menjek a kék szalonba... De az idő olyan lassan
                        múlik...</p>
					<p>Végre! Bakancsok csörgése a kövön... Jön az őrjárat!</p>
					<p>Váltás. Megyünk vissza az őrszobába.</p>
					<p>- Láttad? - súgom Alfonznak, amikor lerakjuk a fegyvereket.</p>
					<p>- Tán vak vagyok! - dörmögi, és idegesen cigarettára gyújt. Senki Alfonz és
                        idegesség! Nagy dolognak kell ahhoz történni!</p>
					<p>Nem beszéltünk róla többet. Ha itt kiderül, hogy Hopkins miféle, akkor
                        felkötik. Ez katonai ügy... Jön az őrvezető.</p>
					<p>- Megy? - kérdezi Jaroslowszkij és az órára néz.</p>
					<p>- Igen.</p>
					<p>- Pont! - mondja figyelmeztetően, és ismét felnéz az órára.</p>
					<p>- Nyugodt lehet, őrvezető úr. Pontosan itt leszek.</p>
					<p>Megyek. Alfonz rám sem néz. Pedig sejti, hogy én most megkísérlem a kék
                        szalont felkeresni...</p>
					<p>...A hatalmas kormányzói park sűrűjébe osonok... Pompás rododendronok,
                        valószínűtlenül dús mimózasövények, egészen különös törpe Jack-fák és
                        harmincméteres palmirapálmák indákkal átszőtt, mesterséges dzsungele volt a
                        park. Súlyos, nedves, kábítóan jó szagát olyan mohón ontotta magából a
                        párától ázott langyos föld, hogy szinte a tarkójára csavarodott az éjszakai
                        sétálónak. A mellékút egy halott sima tóhoz torkollt. Roppant világoszöld
                        levelek feküdtek rajta, és élénk színű nagy kelyhek.</p>
					<p>Titokzatos éjszaka volt. Mondottam már, hogy nem vagyok babonás; pedig aznap,
                        amikor nagybátyám Southamptonban meghalt, New Yorkban a cellám faláról
                        lezuhant egy darab vakolat.</p>
					<p>Ennek dacára nem vagyok babonás, hiszek abban, hogy vannak furcsa nyomasztó
                        éjszakák, amikor az ember előre megérzi, hogy...</p>
					<p>Valami történni fog!...</p>
					<p>Csendesen osontam a mellékutakon, hogy az épület túlsó oldalán jussak ki csak
                        a sűrűből.</p>
					<p>A hatalmas holdkaréj előtt átlátszó, füstszerű felhőcsíkok vonultak sebesen,
                        és a fehér fény ezen a különös felhőprizmán keresztül szabad szemmel is
                        látható, merőleges csíkokba vetült.</p>
					<p>Mindezt azért írom le ilyen részletesen, hogy megkíséreljem visszaadni ennek
                        a titokzatosan különös éjszakának minden benyomását. Képzeljék el a
                        vadonszerű parkot, kévékre osztott valószínűtlen holdfényével, és egyszer
                        csak valamelyik forduló után elém bukkant az idegen!</p>
					<p>A kép olyan volt, mint egy óriási színes levelezőlap. Valószínűtlenül
                        festett. Füves parkrészlet, közepén hatalmas barna márványmedence, mellette
                        mintha szobor lenne, egy mozdulatlan alvó flamingó és elöl az útnál, egy
                        platán törzsének dőlve áll az idegen.</p>
					<p>Hogy írjam le ezt az idegen embert? Sápadt volt, okos, magas homloka felett
                        gondozatlan, hosszú haj hullott szét a halántékára. Furcsa csíkos,
                        vasalatlan vászonnadrág volt rajta, ormótlan cipő és fehér, hanyagul nyitott
                        ing. Nem tudom miért, de nyomban éreztem, hogy ez az ember úr. Valami baj
                        van vele, elzüllött vagy beteg lett, de a fejtartása, a komor, nyugodt arca
                        ezt éreztette.</p>
					<p>Különös, fájdalmas, elgondolkozó kifejezéssel bámulta az ablakokat... Egy
                        lépést tettem. A furcsa ember az első mozdulatomra felém fordult.</p>
					<p>- Értem jött? - kérdezte csendesen.</p>
					<p>- Nem - válaszoltam nyugodtan. - Mit csinál itt?</p>
					<p>- Nem tudom.</p>
					<p>- Kicsoda maga?</p>
					<p>- Miért kérdezi?</p>
					<p>- Őrségen vagyok!</p>
					<p>Végignézett, karba font kezekkel.</p>
					<p>- Hol a fegyvere?</p>
					<p>- Most váltottak.</p>
					<p>- Hogy merte engedély nélkül elhagyni az őrszobát!</p>
					<p>Micsoda? Úgy látszik még én tartozom felvilágosítással.</p>
					<p>- Ez nem tartozik magára. Mondja meg, hogy kerül ide?</p>
					<p>- Bemásztam a gyakorlótér felőli kőfalon.</p>
					<p>- Minek?</p>
					<p>- Nem tudom.</p>
					<p>Kemény, nyugodt arca élettelen hűvösséggel fordult felém. Karba fonta a
                        kezét. Néhány ősz tincse ellenére nem lehetett idős. Negyven sem volt. De
                        végigfutott az ember hátán a hideg, ahogy ott állt.</p>
					<p>- Nos? Óhajt valamit?...</p>
					<p>- Tudni akarom, hogy kicsoda...</p>
					<p>- Nem mondom meg.</p>
					<p>Úgy látszik, ez azt hiszi, megfélemlíthet. Eléje léptem.</p>
					<p>- Ne tréfáljon, mert megjárhatja. Ha valami okból kifolyólag nem szeretne a
                        rendőrségre menni, hát tisztuljon innen. Érti? Mert nem vagyok rossz fiú, de
                        a tréfát nem kedvelem!</p>
					<p>- Nem törődöm azzal, hogy mit kedvel maga - felelte szomorúan.</p>
					<p>Szorosan eléje álltam, és megfogtam a karját. Azazhogy megfogtam volna...</p>
					<p>De egyszerre elsötétedett előttem minden. Pedig csak torkon ragadott, és a
                        karomat szorította meg. De hihetetlenül kemény volt a keze.</p>
					<p>Nos, már láthatták eddig is, hogy jámborságom dacára, ha kötekedő alakok
                        rákényszerítettek, olyan legénynek bizonyultam, amilyen nem fordul elő
                        tucatjával. A szumbavai fegyencek orvosa értekezést írt egy szaklapban a
                        mellkasomról és az izmaimról, de az ismeretlen éjszakai bámészkodó kezében -
                        ezt beismerem -, olyasféle érzésem volt, mintha egy darab olvadozó vaj
                        lennék, amit nyugodtan odakenhet a falra.</p>
					<p>Nyugodtan, lassan elengedett.</p>
					<p>Mély lélegzetet vettem, mint a gyöngyhalász, ha felbukik a víz alól.</p>
					<p>- Most ha tetszik, elfoghat - mondta -, nem védekezem. Megteheti.</p>
					<p>- Nem vagyok fogdmeg. Maga talán csinált valamit, amiért ilyesmire
                        számít?</p>
					<p>- Engem holnap délelőtt halálra ítélnek.</p>
					<p>- Miért?</p>
					<p>- Hazaárulásért és huszonkétszeres gyilkosságért.</p>
					<p>Észrevehették, hogy a bűnözőkkel szemben nem helyezkedtem túlságosan merev
                        erkölcsi álláspontra. De ez kissé sok volt...</p>
					<p>- Tréfál?</p>
					<p>- Nem. Holnap délelőtt kimondják a halálos ítéletet, és végre is hajtják egy
                        nappal később. Nincs esély kegyelemre...</p>
					<p>- De mégsem hajtják végre az ítéletet, ha egyszer itt van!</p>
					<p>- De mégis végrehajtják, mert visszamegyek. Nem szöktem, csak kiengedtek
                        néhány órára.</p>
					<p>Bolond ez! Nekem akar hazudni! Fegyházról!</p>
					<p>- Nézze, tőlem segítséget remélhet. Mit mesél ilyeneket?</p>
					<p>- Vigyázzon a szájára! Én nem szoktam hazudni! Valaki elengedett a börtönből
                        néhány órára, hogy mielőtt meghalok, szabad ember lehessek még rövid
                        ideig.</p>
					<p>- És... visszamegy?</p>
					<p>- Természetesen.</p>
					<p>- Ki maga?</p>
					<p>- Laméter kapitány.</p>
					<p>Uramatyám!</p>
					<p>Laméter kapitány nevét az egész világ megismerte ezekben a hetekben. Hát még
                        hogy hangzott előttem, aki Oranban időztem, munka nélkül, az átkozott
                        bürokrácia miatt.</p>
					<p>- És... visszamegy, mert... a szavát adta? - kérdeztem hitetlenkedve.</p>
					<p>- Az az ember, aki elengedett, egy volt tűzmester, nálam szolgált a
                        háborúban. Most főfoglár.</p>
					<p>- És maga... Laméter úr, meg akar halni.</p>
					<p>Sóhajtott.</p>
					<p>- Nekem élni kellene, barátom... De akkor Barres tűzmester súlyos büntetést
                        kapna. Van cigarettája?</p>
					<p>- Tessék. Tudja... ahhoz képest, hogy áruló és többszörös gyilkos, nincs
                        kőből a szíve.</p>
					<p>Az ördög látott ilyent. Volt valami ebben a kapitányban, amitől
                        engedelmeskedni kellett. Mintha ott hordaná a lehullott aranygallér lelkét a
                        csupasz nyakán...</p>
					<p>Nagyot szívott a cigarettából. Azután végignézett, mintha mérlegelné, hogy
                        mit várhat tőlem.</p>
					<p>- Maga rendes fickónak látszik...</p>
					<p>- Azt hiszem, az is vagyok...</p>
					<p>- Nincs sok reményem, mindössze néhány órát tölthetek, szabadon... De azt
                        hiszem, ha beszélhetnék valakivel, aki most az épületben van...</p>
					<p>Abbahagyta, gondolkozott.</p>
					<p>- Ide hallgasson - mondtam. - Én nem ismerem az ügyét részletesen. Ki tudja,
                        hogy hol az igazság? Annyi bizonyos, hogy ön tetszik nekem... Szóval, ha
                        tehetek valamit...</p>
					<p>- Tehet. Ha bejutok a palotába, talán segítek magamon, legalábbis
                        nyugodtabban halok meg. Beszélnem kellene valakivel.</p>
					<p>- Én nem engedhetem be.</p>
					<p>- De ha ideadja a ruháját, akkor bejutok.</p>
					<p>- Hogyan?</p>
					<p>- Azt mondom a hátsó kapunál az őrnek, hogy parancsot hoztam egy tiszt
                        számára.</p>
					<p>- De rövidesen váltják az őrséget...</p>
					<p>- Addig ismét itt vagyok. De ha fél, hogy baja lehet emiatt, hát ne
                        tegye.</p>
					<p>Fél!</p>
					<p>Máris levettem a derékszíjamat, és gombolkoztam.</p>
					<p>A halovány kemény arcon elégedett mosoly futott át.</p>
					<p>- Maga is tetszik nekem, barátom - jegyezte meg.</p>
					<p>...A flamingó közben eltűnt, és a hold is odább siklott a tisztásról. Ruhát
                        cseréltünk.</p>
					<p>Ahogy ott állt előttem az uniformisban, meg kellett állapítanom, hogy a
                        legjobb kiállású katona akit valaha láttam. (Magamat is beleértve.)</p>
					<p>- Ha váratlan körülmények miatt nem térnék vissza időre a ruhájával, akkor
                        azt mondja, hogy erőszakkal levetkőztettem. Nekem nem árt a terhelő
                        vallomása, engem mindenképpen főbe lőnek holnapután.</p>
					<p>Úgy mondta ezt, mintha közölné, hogy így is, úgy is borotválkoznia kell
                        majd.</p>
					<p>- És... nincs remény arra, hogy ma éjjel beszél valakivel... egy mentő
                        tanúval?</p>
					<p>- Nincs. Nem ezért vettem fel a ruháját, őszintén megmondom.</p>
					<p>Búcsúzóul keményen megszorította a kezemet.</p>
					<p>- A nevét, hogy tudjam, ki volt az a nagyszerű pajtás, akit utolsó ajándékul
                        kaptam a sorstól.</p>
					<p>- John... Fowler... a Csülök.</p>
					<p>A csoda látott még ilyent. Valami kaparja a torkomat...</p>
					<p>- John Fowler! Köszönöm neked!</p>
					<p>- Kapitány úr. Nem lehet... hogy a bíróság mégiscsak... másképp ítél...
                        majd?...</p>
					<p>- Nem. Holnapra már több okuk is lesz arra, hogy kivégezzenek. Mert ma éjjel
                        megölök valakit.</p>
					<p>- Megöl... valakit?</p>
					<p>- Igen. Egy csaló századost, aki kövér és fejlövéssel szélhámoskodik...</p>
					<p>- Mi?</p>
					<p>Elsuhant a fák között.</p>
					<p>- Hej, kapitány úr! Álljon meg!... Tessék ide hallgatni...</p>
					<p>Már nem láttam sehol... Kétszer-háromszor megcsikordult távolról a lépte,
                        azután mintha felszívná a sűrűség, eloszlott az árnyak között, és mélységes
                        csend lett...</p>
				</div>
				<div type="chapter">
					<head>3.</head>
					<p>Hűű... Ez most nagy marhaság. Megy és megöli Tuskó Hopkinst. Mert megöli, ha
                        egyszer mondja. Ez olyan. Nem kétséges, hogy Tuskóról beszélt.</p>
					<p>Valamit tenni kell. Nem hagyhatom Tuskót. Némi előnyöm van mert én tudom,
                        hogy Hopkins a kék szalonban tartózkodik, a kapitánynak meg keresni
                        kell.</p>
					<p>Csakhogy ő, mint küldönc könnyen bejuthat az épületbe. De én, így kissé
                        nehezen.</p>
					<p>Gyorsan körüljártam az épületet. A hátsó ajtónál megpillantottam Juvelt, a
                        fogtechnikust.</p>
					<p>Várjunk csak. Ezt meg lehet próbálni. Odakiáltottam a sötét fák közül.</p>
					<p>- Juvel!</p>
					<p>Megismerte a hangomat!</p>
					<p>- Mit akarsz?...</p>
					<p>- Az őrségre parancs érkezett: minden poszt ötpercenként elmegy a kőfalig!
                        Gyanús alakot láttak a kertben!</p>
					<p>- Jó... - dörmögte azon a hangon, amellyel az ember hiábavaló fontoskodásokba
                        kénytelen beletörődni.</p>
					<p>Visszahúzódtam... Öt perc múlva Juvel szabályos félfordulatot tett, és
                        elindult a helyéről... Amikor a falhoz kanyarodó útra ért besurrantam a
                        kiskapun.</p>
					<p>Egy csigalépcsőn osontam fel. A cselédfolyosóra értem. A fordulónál
                        megpillantottam egy átjárót, piros szőnyeges, félig lesötétített karzatra
                        vezetett... Kétségtelen, hogy ott a kormányzó magánlakása lehet.</p>
					<p>Csak idejében bejussak a vendégek közé... Óvatosan, a fal mellett
                        settenkedtem előre...</p>
					<p>Egy lakáj tűnik fel a lépcsőkön. Ugyanakkor nyílik jobb felől egy szobaajtó,
                        és elegáns úr lép ki hófehér szmokingban. Vakító ingén egy kitüntetés
                        rózsaszínű, széles szalagja vonul keresztbe. Gomblyukában a
                        becsületrend...</p>
					<p>Hát ilyent még. Hát ezt...!</p>
					<p>Senki Alfonz!</p>
					<p>- Hé... barátom - kiáltja a szolgának. - Eltévedtem ebben a kacsalábon forgó
                        kastélyban.</p>
					<p>- Jobbra tessék... mindig jobbra - mondja a lakáj, és elmegy.</p>
					<p>Négy gyors ugrással a nyomában vagyok.</p>
					<p>- Alfonz!</p>
					<p>Mint a pörgettyű fordul meg. Azután felteszi a monokliját, és némi lenézéssel
                        mondja:</p>
					<p>- Furcsa, ahogy te egy kifogástalan úr estélyi megjelenését elképzeled.</p>
					<p>Ez ő. Ráismerek! Halálos ugrásra kész fordulat. Azután hidegvér és gúny.</p>
					<p>- Figyelj rám... Képzelheted, ha így bejöttem, nagy dolog lehet...</p>
					<p>- Legalább nyakkendőt vegyél. Parancsolj, ott benn van minden...</p>
					<p>- Hopkins életéről van szó...</p>
					<p>- Hm... van neki egyáltalán ilyesmi?</p>
					<p>Ez csakugyan zavaros ügy volt.</p>
					<p>- Nézd, él vagy nem él, egyre megy. Az bizonyos, hogy ma meg akarják
                        ölni.</p>
					<p>Gyorsan elmondtam mindent. Néhány másodpercig idegesen forgatta a
                        monoklit.</p>
					<p>- Értem. Most figyelj. Én előremegyek. Itt, ebben a szobában mindenféle holmi
                        van. Vegyél magadra valamit, amivel utánam jöhetsz. A kék szalonban
                        várlak.</p>
					<p>- Merre van?</p>
					<p>- Nem tudom.</p>
					<p>- Ott leszek.</p>
					<p>Az említett szobában sötét volt, de az útról egy ívlámpa fénye bevilágított
                        az ablakfüggönyön át.</p>
					<p>Azonnal a szekrényhez siettem. Sajnos csak katonaruha volt már benne.
                        Táborszernagyi rangjelzéssel.</p>
					<p>Nem! Ezért főbe lőnek. És miért üljön Senki Alfonz életfogytáig egyedül? Mert
                        annyit civil megjelenésért is ránk sóznak, ha itt kézre kerülünk.</p>
					<p>Megvan! A sarokban egy fényes, vékony gumiköpeny, amilyent a tisztek az
                        uniformis fölött hordanak. Ez és egy hosszú lovaglócsizma, a kezemben
                        sapka... Ott egy aktatáska... Gyerünk...</p>
					<p>Lehetőleg gyorsan és viharvert, zord arccal előre! Nem megállni egy
                        pillanatra sem.</p>
					<p>Az irányt már tudtam. Jobbra, mindig jobbra!</p>
					<p>Halk zene erősödik, ahogy a hosszú, vörös szőnyegen egy fényes, hatalmas
                        üvegajtóhoz közeledem... Kezem a kilincsen.</p>
					<p>Na mi van, Csülök? Félünk talán?</p>
					<p>Előre!</p>
					<p>Hatalmas terem, vakítóan sziporkázó üvegcsillár, márványoszlopok és a
                        levegőben finom illatszerek szaga...</p>
					<p>Gyorsan, kemény léptekkel megyek tovább... Enyhe rózsaszínű fény, ibolya és
                        zöld színű pamlagok: egy dohányzószoba... Gyerünk!</p>
					<p>- Megállj, kérlek!</p>
					<p>Meg kell állni. Magas vidám arcú, okos táborszernagy, hatalmas
                        kitüntetésekkel és...</p>
					<p>Kissé elhűltem.</p>
					<p>A kormányzó! És mellette egy szakállas, hosszú altábornagy... Hol láttam
                        már?</p>
					<p>Állok vigyázzban...</p>
					<p>A jacht! Ez az altábornagy volt a szakállas utas. Aki leszállt a jachtról!
                        Utána Alfonz meg én egy fogoly nőt találtunk ott! Mindez egy villanásnyi idő
                        alatt - az altábornagy máris hozzám lép nyájasan, mosolyogva...</p>
					<p>- Isten hozott! Rouban altábornagy vagyok.</p>
					<p>A főparancsnok!... Eláll a lélegzetem.</p>
					<p>- Szbrzni - mormogok valamit gyorsan.</p>
					<p>- Honnan? - kérdezi mosolyogva.</p>
					<p>Összevágom a bokámat.</p>
					<p>- Goumont divízió...</p>
					<p>Ezt a kifejezést a századirodában hallottam.</p>
					<p>- De Surenne márkit keresed?</p>
					<p>- Igenis, excellenciás uram!</p>
					<p>- Erre menj, a kupolateremben van.</p>
					<p>Összecsaptam a bokámat... Megúsztam. De most nem mehetek másfelé, mint a
                        mondott irányba... Szóval Rouban altábornagy tartotta fogva azt a szép
                        nőt...</p>
					<p>A kupolaterem után csendes folyosó következett, egy turbános, mongol képű
                        frakkos két hölggyel beszélget. Az egyik hölgy rám néz.</p>
					<p>Mi van ma?! Ez a nő volt a jacht foglya!</p>
					<p>A nő, akitől olyan határozott formában kétszáz frankot szereztünk, amikor
                        Senki Alfonz és én Hopkins gyógykezeltetését szorgalmaztuk.</p>
					<p>Egy perccel előbb Rouban altábornagy, aki őriztette, és most ő, aki
                        elmenekült az éjszakában.</p>
					<p>Egyenesen odajön hozzám. Kissé erősen szorítja meg a kezemet... Mintha jelt
                        adna.</p>
					<p>- Kit keres?</p>
					<p>- Egy századost.</p>
					<p>- Akinek fejlövése van?</p>
					<p>- Igen...</p>
					<p>- Menjen a kék szalonba. Erre...</p>
					<p>És megmutatta az irányt.</p>
					<p>- Csak menjen nyugodtan. Nyomban jövök én is.</p>
					<p>Nem értettem. Ilyenkor jó, ha az ember összecsapja a bokáját. A nő
                        mosolygott.</p>
					<p>- Egy barátja, aki tévedésből fehér szmokingban jött a kormányzóság
                        estélyére, már várja!</p>
					<p>Ez csak Alfonz lehetett...</p>
					<p>Összecsaptam a bokámat. Egyenesen a kék szalonba mentem.</p>
					<p>Kopogtatás nélkül benyitottam.</p>
					<p>Senki Alfonz egy könyvszekrénynek dőlve állt. Szemben vele Tuskó Hopkins
                        terpeszkedett a legszélesebb fotelben, a legnagyobb szivarral, előtte egy
                        üveg Napóleon nevű finom konyak és egy csiszolt üvegpohárka, meddő hivatást
                        teljesítve, mivel Tuskó az üvegből húzott időnként jelentős kortyokat.</p>
					<p>- Szervusz, Csülök - szólt a százados könnyedén.</p>
					<p>- Tuskó, hogy a csodába...</p>
					<p>- Kitartás - vágott a szavamba Alfonz. - Húsz perc múlva ott kell állnunk
                        őrségen. Nincs idő mesére. Amit Tuskó tud önmagáról, elég keveset, azt én
                        majd elmondom neked. Most tizenöt-húsz perc alatt röviden, gyorsan csak a
                        legszükségesebbeket fogjuk megbeszélni.</p>
					<p>- Legszükségesebb, hogy jókedvünk legyen. Fel a fejjel, fiúk... - közölte
                        Hopkins harsány, rekedt hangján és kiitta a maradék, fél üveg
                        Napóleont...</p>
					<p>- Hol a kapitány? - kérdeztem.</p>
					<p>- Még nem jött - felelte Alfonz, és előhúzott a zsebéből egy
                        „tigrisgyűrűt”.</p>
					<p>Ismerik ezt a bájos szerszámot? Egy acélkarika, amit az ember a tenyerére
                        húz. Ha összeszorítja, akkor öt, finom hegyben végződő, tigriskaromszerű
                        görbe késpenge nyomul ki a belsejéből. Ha ezzel odaüt valaki, az általában
                        örökkévalóságon túl gyógyuló, súlyos testi sértést okoz.</p>
					<p>Kedves volt a fiú, ahogy ott állt, a tenyerére húzott tigrisgyűrűvel. Fekete,
                        dús haján csillogott a lámpafény. Alfonz igen nagy gonddal fésülködött. A
                        haja és a fogai versenyt ragyogtak egymással.</p>
					<p>- Nem szeretném, ha baj lenne ezzel a kapitánnyal - mondtam. - Rokonszenves
                        fiú.</p>
					<p>- De én is egész kedves vagyok - jegyezte meg Hopkins. - És nem akarom, hogy
                        megöljön. Amennyiben ilyesmit szándékolna velem a pasas, beverem a fejét.
                        Alfonz nélkül is.</p>
					<p>- Az a kapitány vasból van. Nem bírsz vele, Hopkins. És neked sincs sok
                        esélyed, Senki Alfonz. De azt hiszem, hogy valami tévedés van az ügyben.</p>
					<p>- Nincs - felelte Hopkins. - Én is megölném őt, ha fordítva állna az ügy.
                        Mint mentő tanút hallgattak ki az ügyében, és természetesen nem emlékeztem
                        semmire. Azt mondtam, fejlövésem van. Sohasem tudtam, hogy ilyesmi jól jön
                        az embernek, alkalomadtán. Sajnálom, hogy ezzel ártottam neki. Viszont, ha
                        megmondom az igazat, hogy nem vagyok százados, nem tudom hogy kerültem a
                        katonai kórházba, és tisztességtelen nevem Tuskó Hopkins, akkor hosszú ideig
                        ülni kellett volna. És én nem szeretem a pokoli kényelmet.</p>
					<p>A leány jött be kopogás nélkül. Aki fogoly volt a jachton.</p>
					<p>- Itt volt?... - kérdezte gyorsan Alfonztól.</p>
					<p>- Még nem.</p>
					<p>- De igen.</p>
					<p>A kapitány állt előttük. Az erkélyajtó függönye mögül lépett elő, az én
                        ruhámban.</p>
					<p>Alfonz zsebében látszott, amint az ökle megfeszül egy nyomással. A
                        tigrisgyűrű készen állt. Hopkins az üveg nyakát fogta, de ettől eltekintve
                        nyugodtan ült, és rágta a szivarját. Én egy lépést tettem.</p>
					<p>A kapitány végignézett hármunkon. Úgy látszott az arcán, hogy némi
                        elismeréssel gondol ránk.</p>
					<p>- Viktor... - suttogta a leány, és odament hozzá.</p>
					<p>A kapitány hosszan nézett rá.</p>
					<p>- Ez az... ember... mondta az imént... - Alfonzra mutatott.</p>
					<p>- Különös emberek - fordult felénk a kapitány. - Ami aggodalmukat illeti,
                        nyugodtak lehetnek. Hallgatóztam itt a függöny mögött. A másik helyiség
                        erkélyén bújtam el, és láttam, hogy idejön ez a tréfás százados. Átléptem
                        erre az erkélyre, hogy elbánjak vele. Most már tudom, hogy ez az ember nem
                        az, akinek hittem. Ostoba, szerencsétlen véletlen, ami történt, de nem
                        rontott az ügyemen. Ha az igazi Mander százados nincs itt, akkor úgyis
                        hiába.</p>
					<p>- Megszökik?... - kérdezte a leány.</p>
					<p>- Nem. Egypár óra szabadságot kaptam.</p>
					<p>- De hát miért... nem... szökik?...</p>
					<p>- Nem lehet, és nem is akarok... Egy szót mondjon... Lucy: elhiszi?</p>
					<p>- Nem! - felelte azonnal és keményen a leány.</p>
					<p>A kapitány átkarolta.</p>
					<p>- Ez fontos volt. Köszönöm.</p>
					<p>- Kérem... - szólt közbe Alfonz. - itt három ember van jelen, akiket a világ
                        legelszántabb fickói közül sem lehetne jobban kiválogatni... Nem tehetnénk
                        valamit?...</p>
					<p>- Nem. Látom, hogy eszeveszett emberek, de az én ügyem befejeződött.</p>
					<p>- Menjen vissza, kapitány úr, a fegyházba, és mi megszöktetjük - ajánlottam
                        lelkesen.</p>
					<p>- Köszönöm. Elhiszem, hogy maguk esetleg képesek lennének erre is. De én nem
                        tudom különválasztani az élet és a becsület fogalmát.</p>
					<p>- Érdekes - csodálkozott Tuskó Hopkins, és az üveg nyakát bal szeme elé
                        tartva, minden remény nélkül, futólag belenézett.</p>
					<p>A leány riadtan, kétségbeesett várakozással nézett egyikünkről a másikra.</p>
					<p>A kapitány sápadt arcán mosoly suhant át.</p>
					<p>- Isten veletek, fiúk. Lehet, hogy nem tartoztok a becsületes társadalomhoz,
                        de bátor, lovagias, elszánt, jószívű fickók vagytok. Te is, te szemtelen
                        kövér, tetszel nekem, és nem haragszom rád. Most siessünk. Öt perc múlva
                        őrségen kell állni. Köszönöm.</p>
					<p>- Viktor...</p>
					<p>- Nincs tovább, Lucy. Ezt a két embert haditörvényszék elé állítják, ha
                        lekésik a váltást, és nekem is vissza kell térni a börtönbe.</p>
					<p>- Én... melletted leszek Viktor. Elmegyek a köztársasági elnökhöz...</p>
					<p>- Nem szabad. Az apádra kell gondolkodni. Rajtam nem segítesz, csak de
                        Surenne márki szándékát vinnéd sikerre... Maga, köpcös, csirkefogó, vigye a
                        bőrét innen, mert ha baj lesz, nem ússza meg golyó nélkül...</p>
					<p>A torkom olyan szűk lett, mintha kötél csavarodna rá, amikor a kapitány és a
                        leány kezet fogtak és egymás szemébe néztek néhány másodpercig.</p>
					<p>Azután a leány kiment.</p>
					<p>- Gyerünk.</p>
					<p>- Állj!</p>
					<p>Potrien őrmester állt az ajtóban.</p>
				</div>
			</div>
			<div type="group">
				<head>Ötödik fejezet</head>
				<p>Összeesküszünk</p>
				<div type="chapter">
					<head>1.</head>
					<p>Az őrmester szeme úgy kidülledt, mintha nyomban kiugrana az üregéből. Senki
                        Alfonz eleganciája döbbentette meg legjobban.</p>
					<p>- Hogy kerülnek maguk ide, így...</p>
					<p>Senki Alfonz eléje állt. A zsebe ismét kidudorodott:</p>
					<p>- Mit kiabál itt... maga őrmester! Én Raverdan követségi titkár vagyok!</p>
					<p>- Mi?! Azt hiszi, hogy ezzel... - hápogott. - Főbe lövik magukat...</p>
					<p>- Gardez vous!</p>
					<p>Tuskó volt. Felháborodottan állt Potrien előtt.</p>
					<p>- Miért nem tiszteleg?! Hogy áll itt?!</p>
					<p>Az őrmester úgy állt, mint a cövek.</p>
					<p>- Jelentem százados úrnak... ez a két ember elszökött... ide... az
                        őrségről...</p>
					<p>- Megőrült?! Hogy beszél Raverdan márkiról?...</p>
					<p>- Alázatosan jelentem, az őrségen... azt hiszem... - hebegte - az urak...</p>
					<p>- Hát most jöjjön... Magával együtt ellenőrzöm a posztokat. Várjon itt meg,
                        kedves márki, és ön is ‑ mondta nekem. - Utánam, őrmester.</p>
					<p>Ahogy kinn voltak, máris rohantunk...</p>
					<p>Nekem csak Laméterrel kellett ruhát cserélnem, de Alfonz máshol rejtette el
                        az uniformisát!</p>
					<p>Mint utólag megtudtam, a következőképp történt az őrségszemle Hopkins és
                        Potrien részéről. A százados elindult a kék szalonból, nyomában Potriennel.
                        Hopkins minden teremben beszélgetett néhány szót valakivel.</p>
					<p>Az őrmester tűkön állt. De a százados a büfénél megevett néhány szendvicset,
                        azután a lépcsőházban kérte az őrmestert, hogy juttassa eszébe a „Te vagy
                        szőke Mary” kezdetű dalt... Az őrmester nem tudta.</p>
					<p>A hallban egy tábornok idegesen topogott... A szemüvegét a büféasztalnál
                        hagyta.</p>
					<p>Tuskó százados nyomban utasította a türelmetlenségtől félőrült Potrient:</p>
					<p>- Azonnal hozza el a szemüveget.</p>
					<p>Potrien rohant, és beleütközött egy hadnagyba.</p>
					<p>- Állj!</p>
					<p>- Bocsánat, mon adjutant.</p>
					<p>- Hogy megy itt a lépcsőn? Mi?! Azt hiszi, hogy ez lovarda?!</p>
					<p>Rövid oktatás egy lovarda és egy kormányzósági palota között mutatkozó,
                        szembeszökő különbségről.</p>
					<p>Öt perc.</p>
					<p>Rohan tovább. A büfé körül urak zárják el az útját. Itt nem lehet furakodni.
                        Állni kell, mint a cövek, amíg végül odafér.</p>
					<p>Le a szemüveggel. Csak a százados van ott.</p>
					<p>- Siessen fel a kabinetirodába. A tábornok úr oda ment telefonálni, vigye
                        utána a szemüvegét.</p>
					<p>A tábornok interurbán beszélgetést folytat Toulonnal, addig várni kell.</p>
					<p>Tíz perc... végre jön.</p>
					<p>- A szemüveg, mon commandant.</p>
					<p>- Merci, mon chef.</p>
					<p>...Mire leér, már megtörtént a váltás.</p>
					<p>Az ördög van a játékban! A két ember ott áll a lépcsőn mint két szobor,
                        tenyerében fekvő puskaaggyal.</p>
					<p>Lehet, hogy átöltöztek... Lejöttek más úton. De mi az ördögöt csináltak fenn?
                        Két baka, az őrségről, a kormányzó estélyén.</p>
					<p>Ilyen még nem volt. Rohant az őrszobába.</p>
					<p>- Őrvezető!</p>
					<p>A méla orosz altiszt eléje áll.</p>
					<p>- Jelentést!</p>
					<p>- Rendben.</p>
					<p>Ezt a szót, hogy „minden” megtakarította.</p>
					<p>- Hol voltak a leváltott őrök?</p>
					<p>- Itt.</p>
					<p>Most is három ember állt glédában a pad előtt. Az asztalon sakk és újság meg
                        szamovár. Nyomban kifut, ha Potrien nem fejezi be az inspiciálást.</p>
					<p>- Rompez!... Őrvezető! Biztos maga abban, hogy a pihenő őrség nem hagyta el a
                        szobát?</p>
					<p>- Biztos.</p>
					<p>- Maga itt volt velük?</p>
					<p>- Velük...</p>
					<p>Az őrmester kikapcsolta a zubbonya nyakát, már szinte fulladozott
                        dühében.</p>
				</div>
				<div type="chapter">
					<head>2.</head>
					<p>Nyugtalan napja volt az őrségnek. Félórát sem üldögéltek, amikor elkiáltotta
                        magát az őrvezető:</p>
					<p>- ...Zarm!</p>
					<p>Azt kellett érteni ez alatt, hogy „aux armes”. -
                        Fegyverbe! - Egy köpcös százados jött.</p>
					<p>- Minden rendben? Minden rendben? No csak pihenni, fiúk... Milyen rum ez? Nem
                        szabad külföldi égetett italt behozni...</p>
					<p>- Ez francia, mon commandant.</p>
					<p>- No, no... Ezt ellenőrzöm...</p>
					<p>Megkóstolt egy fél üveggel.</p>
					<p>- Igen, francia. Szóval nincs itt angol rum?</p>
					<p>- Egy csepp sem...</p>
					<p>- Kár. No nem baj... Hol az őrség felszerelése?... Mi?</p>
					<p>- Itt vannak a hátizsákok, a munkaruhával.</p>
					<p>Ott álltak egy polcon a bardák. Őrség után a díszruhát nyomban levetik.</p>
					<p>A százados gondosan megvizsgált minden hátizsákot, és elment.</p>
					<p>Senki sem látta, amint egy levelet csúsztatott Alfonz holmija közé.</p>
					<p>Ez történt, amíg őrségen álltunk.</p>
				</div>
				<div type="chapter">
					<head>3.</head>
					<p>Azután jött, éjfél után háromkor, az utolsó váltás, és mi visszatértünk az
                        őrség szobájába. Hozzáfogtunk a díszruha felcseréléséhez. Előszedtük a
                        fehér, durva vászon munkazubbonyt.</p>
					<p>- Nézd...</p>
					<p>Alfonz egy levelet talált, amelyhez egy kis kék cédula is volt
                        mellékelve.</p>
					<p>
                        „Gyertek azonnal a Négyszarvú Macskához.
                    </p>
					<p>
                        T. H.”
                    </p>
					<p>A másik cédula egy része nyomtatott volt.</p>
					<p>- Zarm!</p>
					<p>Az őrmester. Itt áll előttünk. Szemei mint két hegyes tű merednek felénk,
                        ecsetbajuszai fenyegetően emelkednek.</p>
					<p>- Hol voltak maguk váltás előtt?</p>
					<p>- Itt a szobában, mon chef.</p>
					<p>- Igen... Ki utasította az őrt, hogy sétáljon a posztján... Mi? - és rám
                        nézett.</p>
					<p>- Nem tudom, mon sergent.</p>
					<p>- Velem jönnek.</p>
					<p>Alfonz kivágott egy jelentéshez méltó haptákot.</p>
					<p>- Nem tehetjük, őrmester úr.</p>
					<p>- Miii?...</p>
					<p>- Fontos dolgunk van.</p>
					<p>Felmutatta a kék cédulát.</p>
					<p>
                        9-es és 45-ös közlegények sürgős szolgálatra századuknál
                            jelentkeznek és további utasítást várnak az őrségen.
                    </p>
					<p>
                        Zászlóaljparancsnok.
                    </p>
					<p>Aláírás, pecsét...</p>
					<p>Potrien igen mély lélegzetet vett. E napon több rendkívüli meglepetés érte,
                        mint eddigi katonai pályafutása során összesen.</p>
					<p>- Menjenek... maguk, maguk... Még találkozunk...</p>
					<p>Nem is sejtette a jó öreg Potrien, hogy a „százados” felkereste a bálon
                        városparancsnokot, és megkérte, hogy két leváltott posztot, miután nincs más
                        legény kéznél, szabadságoljon számára, mert szeretné megtekinteni az
                        éjszakai kikötővárost, és nem akar egyedül mászkálni. A fejlövés miatt.</p>
					<p>...Két óra elmúlt, amikor Senki Alfonz és én az utcára értünk.</p>
					<p>- Most mesélj - mondtam.</p>
					<p>- Mit meséljek?</p>
					<p>- Ki a nő?</p>
					<p>Alfonz arca elborult.</p>
					<p>- A nő Frédéric de la Rouban altábornagy leánya.</p>
					<p>Füttyentettem. Így kerültek hát erre az estélyre. Frédéric de la Rouban nevét
                        mindenfelé ismerték a gyarmaton. Tőle függött a hatalmas katonai gépezet
                        Francia-Afrikában.</p>
					<p>- Én régebben vagyok Oranban, mint te. Jobban ismerem Laméter ügyeit is. Ez a
                        Laméter kapitány eljegyezte Frédéric de la Rouban altábornagy leányát, Lucy
                        de la Roubant. Ezt is tudtam az ügyről, már akkor, amikor te elmesélted ott
                        a folyosón. Elindultam, hogy Tuskó mellett legyek, ha ez a kapitány
                        megrohanja. Egy lépés és ott áll előttem a szép nő, akit kiszabadítottunk a
                        hajóról. Akkor még fogalmam sem volt, hogy milyen nagy ember az apja. De
                        képzelheted, hogy kissé kínos volt számomra.</p>
					<p>„Szóval... maga hazudott a múltkor -, mondta izgatottan. - A szolgálat
                        embere! De Surenne márki bérence. Azért szabadítottak ki, hogy az apámat
                        kompromittáljam! De tévedtek...”</p>
					<p>„Mademoiselle -, feleltem -, sajnos nem ez a helyzet. Én őrségen álltam a
                        kapunál és beszöktem ide egy családi ügyben. Azért mondom el őszintén, mert
                        lovagias hölgynek tartom, és nem félek attól, hogy elárul, miután mi a
                        barátommal olyan tapintatosan bántunk önnel.”</p>
					<p>- Igazán nagyszerűen beszéltél - állapítottam meg őszintén, mert nagy
                        tisztelője vagyok minden szónoknak.</p>
					<p>- Nem tudom, miért, de bíztam ebben a leányban, és őszintén elmondtam
                        mindent. Amikor hallotta, hogy Laméter itt van, a te ruhádban, kis híján
                        elájult. Azután a kék szalonba vezetett. A többit már tudod.</p>
					<p>- És hogy került ez a leány a hajóra?</p>
					<p>- Az apja tartotta fogva, mert a leány az egész világ előtt a vőlegénye mellé
                        akart állni. Ez csakugyan ostoba hősiesség lett volna. Miután mi
                        kiszabadítottuk, mégiscsak sikerült az apjának meggyőznie őt.</p>
					<p>- De hogy került Hopkins ilyen jó társaságba? Az ő modorával?</p>
					<p>- Ő se tudja. Ült az uszályon, és rád várt, hogy hozzál ruhát tőlünk. Egy
                        durranást hallott, egy ütést érzett, és arra tért magához, hogy egy ágyon
                        fekszik, egy katonaorvos hajol föléje, és azt mondja: „jobban van, százados
                        úr?” A helyőrségi kórházban volt. Egy igazolvány volt a zsebében, amely
                        Mander százados nevére szólt. Azután, mert ízlett neki a koszt és az előkelő
                        bánásmód, hát kitalálta a fejlövésével kapcsolatos mesét... Ravasz
                        fickó.</p>
					<p>- Az miféle mese a fejlövéssel?</p>
					<p>- Hát Tuskó nem éppen olyan művelt, mint egy százados, és ha valami
                        marhaságot mondott, megtapogatta a tarkóját, hogy fejlövése van. Nem
                        emlékezett a nevére, nem tudta, hogy honnan jön: fejlövés. Kicsit
                        villanyozták, gyógyították, de hiába. Végül megállapodtak abban, hogy a
                        százados tarkóján egy fontos ideget ért a golyó, amitől emlékezését és
                        jólneveltségét elveszítette.</p>
					<p>- De mi baja volt vele Laméter kapitánynak?</p>
					<p>- Amint egészséges lett, kihallgatták az ügyészségen, mert ezt a Mander
                        századost már hetek óta várták Délnyugat-Afrikából. Fontos tanú lett volna
                        Laméter ügyében. Ott is azt mondta, hogy nem emlékszik semmire. Laméter, aki
                        azt állítja, hogy szervezett hajsza folyik ellene, és bizonyára igaza van,
                        azt hitte, hogy a századost is láthatatlan kezek irányítják a vallomásában.
                        Ugyanis utolsó reménye volt, hogy ez a százados mentő vallomást tegyen.
                        Amikor értesült, hogy nem így történt, felforrt minden elkeseredett düh
                        benne, és kis híján elintézte Tuskót.</p>
					<p>- Most végre mindannyian kellős közepében vagyunk egy ügynek, amit nem
                        értünk, és semmi közünk hozzá.</p>
					<p>- Majd meglátjuk, mi lesz belőle. Jelenleg nincs baj.</p>
					<p>- Csak Tuskó ül benne egy szép pácban.</p>
					<p>- Az meg kivágja magát.</p>
					<p>Szűk, kanyargós, hosszú sikátorban jártunk, mélyen benne a
                        kikötőnegyedben.</p>
					<p>Itt volt a Négyszarvú Macska nevű csapszék, ahol
                        találkát adott nekünk.</p>
				</div>
				<div type="chapter">
					<head>4.</head>
					<p>Kvasztics, a nagy, püffedt képű orvos zongorázott, és közben aludt. Ebben
                        nagy gyakorlata volt.</p>
					<p>A vendéglős, amikor beléptünk, a polc mögötti függönyre mutatott:</p>
					<p>- Oda...</p>
					<p>Kis különszoba volt itt, ahol hétköznapokon cinkosaink, orgazdáink és más
                        üzletfeleink tárgyaltak velünk. Most Tuskó várt bent, és...</p>
					<p>Lucy de la Rouban!</p>
					<p>Hiába öltözött olyan kopottan, ahogy csak a szobalánya ruhatára megengedte,
                        mégis kirítt ebből a környezetből, mint ahogy Tuskó Hopkins fényes
                        egyenruhája dacára, elütött teljesen a kormányzósági palota vendégeitől, a
                        fényes padlójú termekben. Hopkins különben szokott, mélységesen elhanyagolt
                        külsejével vett részt a társaságban. Ócska kalapja tarkójára tolva, a szája
                        sarkában kialudt szivar, borzalmas mellkasán likacsos, kötélből font trikó,
                        kiskabátja félvállra vetve és pepita nadrágján egy háromszögű zöld foltozás.
                        Az olyan ficsúrholmik, mint harisnya vagy cipőfűző, csak megvetését hívták
                        ki. Vastag szőrös, mezítelen alsókarjára dőlt, és egy vizespohárnyi pálinkát
                        bámult.</p>
					<p>- Röviden - mondta Alfonz. - Ébresztőre vissza kell térnünk, mert Potrien
                        halomra lövet bennünket.</p>
					<p>- Miről van szó? - jegyeztem meg, hogy ne mindig Senki Alfonz beszéljen.</p>
					<p>- Arról, hogy betársuljunk egy szolid gyémántbányához, aminek csodálatos az
                        értéke, csak éppen nem tudják, hogy hol van - felelte Tuskó, és felhajtotta
                        a pohár pálinkát. - Részemről benne vagyok. Mindig irigyeltem a
                        bányatulajdonosokat, mert jól keresnek.</p>
					<p>Ezt magam is helybenhagytam.</p>
					<p>- Nem tudom mit várok maguktól - mondta a leány. - De olyan furcsán
                        kapcsolódtak be az életembe, és annyira nincs senkim, akitől megértésre,
                        segítségre számíthatnék...</p>
					<p>- Biztosítom, kisasszony, mi hárman ön mellett állunk mint lovagjai vagy
                        legalázatosabb szolgái.</p>
					<p>Ez volt ő. Senki Alfonz. Úgy beszélt, mint egy igazi hattyúlovag.</p>
					<p>- Azt hiszem - szóltam közbe -, Laméter kapitány azt mondta, hogy holnap
                        halálra ítélik. Ez csakugyan igaz?</p>
					<p>A leány sóhajtott, és szája széle megrándult.</p>
					<p>- Igaz...</p>
					<p>- Meg kell szöktetni!</p>
					<p>- Eh... hiszen ha Viktor ilyesmire hajlandó lenne, akkor elmehetne Fongiba...
                        és leleplezné a gazembereket. Ő megtalálná az eltűnt expedíció nyomát... Ő
                        megakadályozná, hogy annyi vér folyjon majd...</p>
					<p>Hopkins vállat vont.</p>
					<p>- Hát akkor megszabadítjuk.</p>
					<p>- A... katonai fogházból?</p>
					<p>- Az épület mellékes... majd kitalálunk valamit... Csak fel a fejjel, semmi
                        baj, a Hopkins bácsi mindent elintéz.</p>
					<p>Felhajtott egy pohár pálinkát, és lenyelte a kialudt szivarvéget.</p>
					<p>- Azt hiszem, leghelyesebb lenne - vetette közbe Alfonz -, ha elmondana
                        nekünk szép sorjában mindent.</p>
				</div>
			</div>
			<div type="group">
				<head>Hatodik fejezet</head>
				<p>Elindul a lavina</p>
				<div type="chapter">
					<head>1.</head>
					<p>- Laméter a Général du Négrier cirkáló kapitánya volt.
                        A légió két csatahajójának egyike a „Général du
                            Négrier”. Laméter-nek szép jövőt jósolt mindenki. A legjobban
                        minősített tengerésztiszt volt, a legfiatalabb kapitány. Hat hónap előtt
                        tartottuk az eljegyzésünket. És mintha ez okozta volna a
                        szerencsétlenségeket, akkor kezdődött Viktor kálváriája. Lord Peevbrock
                        nyugat‑afrikai vadászatra indult Szenegálba. Mivel két hónap alatt sem adott
                        életjelt magáról, Timbuktuban értesítették a helyőrséget, hogy kutasson
                        Peevbrock után. Végül ráakadtak egy gambiai kórházban, ahol tífusszal
                        feküdt. Ugyancsak tífuszos volt vadásztársa, Mander százados.</p>
					<p>- Ez az - jegyezte meg Tuskó, és egy újabb szivarvéget vett ki a zsebéből -,
                        akivel engem összecseréltek.</p>
					<p>- Igen. Személyesen itt senki sem ismeri. Hallomásból tudják, hogy köpcös,
                        furcsa ember, tehát véletlenül emlékeztet önre. Tíz év előtt egy asszony
                        hűtlensége miatt nyugdíjaztatta magát, otthagyta a madagaszkári szolgálatot,
                        és egymagában élt Nyugat-Afrika rengetegében. Vadásztársán, Peevbrockon
                        kívül senkivel sem érintkezett. Egy asszony miatt.</p>
					<p>- Ebben nem hasonlítunk - mondta Tuskó. - Nálam a nő bujdosott volna el a
                        rengetegbe... Garcon! Frissítőt... Lehet rum is...</p>
					<p>- Peevbrock Lord és Mander százados felgyógyultak. Jelentésükből kiderül,
                        hogy hatalmas kincsre bukkantak. A fongi bennszülött törzs fővárosán túl,
                        Tamaragdától északra dús gyémántbánya van. Ez a hatóságok számára is
                        rendkívül fontos esemény. A gyémántbánya az államé. Aki megtalálja, az csak
                        részt kap. Magánember nem bányászhat nyersgyémántot, és nem kereskedhet
                        vele. A Général du Négrier utasítást kapott, hogy egy
                        jól felszerelt, szakemberekkel, megfelelő eszközökkel ellátott expedíciót
                        vigyen magával a fedélzetén, hajózzon fel velük a tengerről a Szenegál
                        folyón, amíg csak a vízállás megengedi, és várja meg ott, amíg célhoz ér a
                        társaság. Azért kapta Laméter ezt a megbízatást, mert a Général du Négrier már többször behajózott a Szenegál folyóba és
                        Laméter jó barátságot tartott fenn a fongi törzzsel, barátja volt Mimbini, a
                        törzsfőnök is. Ezért nem hódították meg soha azt a vidéket. Diplomáciájával
                        és jóindulattal uralkodott a gyarmati közigazgatás a Szenegál folyó
                        középvidékén, ahol a békés fongi törzs élt. Közben elfogtak egy kémet,
                        akinél egy rejtélyes levelet találtak. Az állt benne, hogy: „A kapitányt megvettük. Az expedíciót Mimbini
                            elpusztítja.” Egy hét múlva visszatért a hajó, és Laméter azt
                        állította, hogy rádiójelentést kapott, amelyben Mander százados közölte,
                        hogy célhoz ért, és kéri, hogy forduljon vissza a csatahajó, mert a
                        bennszülötteket nyugtalanítja. Lamétert azonnal őrizetbe vették, mert közben
                        jelentés jött Szenegálból, hogy a társaság nem érkezett meg Tamaragdába,
                        repülők nem találják a nyomukat, és rádióhívásra nem felelnek. Valószínű,
                        hogy az expedíció elpusztult. Így a kémnél talált levél szörnyű bizonyíték
                        volt Laméter ellen.</p>
					<p>- De hát a rádiós csak tudta, hogy jött-e értesítés, vagy sem?</p>
					<p>A leány sóhajtott.</p>
					<p>- A Szenegál folyóban hemzseg a krokodil, és a rádiós a hajóról a vízbe
                        esett, két nappal a visszatérés előtt. Azt hiszik, megölték... És úgy
                        látszik, ezzel a szörnyűséggel is Viktort vádolják.</p>
					<p>Kintről citera cincogása hallatszott.</p>
					<p>- Most... Lamétert... - alig bírta kimondani -, halálra ítélik... Katonai
                        büntetőexpedíció indul, hogy megszállják a fongi törzs földjét... Ezzel...
                        apám életének egyik fő célja megsemmisül. Ő a vérontás nélküli gyarmati
                        uralom híve volt... Belebukik ebbe, mert nem akarta soha megszállni
                        Fongit.</p>
					<p>- Hát majd valamit csinálunk - biztatta Hopkins. - Nem olyan veszélyes az
                        ügy. Csak fel a fejjel, kérem...</p>
					<p>- Ha jól értem - kérdezte Senki Alfonz -, a kapitány jóban van ott a
                        főnökkel, és ha kiszabadulna, akkor megoldaná a rejtélyt?</p>
					<p>- Ebben biztos vagyok!</p>
					<p>- Hát ki fog szabadulni - mondta Alfonz rövid habozás után.</p>
				</div>
				<div type="chapter">
					<head>2.</head>
					<p>Ilyen fiú volt.</p>
					<p>- Nem remélek... semmit... Maguk jólelkű, lovagias emberek, de mit
                        tehetnének, az egész világ ellen... hárman?</p>
					<p>- Nem olyan tehetséges ez a világ, hogy három okos ember ne tudná becsapni -
                        szóltam, szokott műveltségemmel.</p>
					<p>- Mert ha kiderülne valaha a titok megoldása, akkor nagy jutalmat kapnának...
                        Hiszen egy gyémántmező is elveszett... Vagyont jelentene a részesedés
                        azoknak, akik megtalálták.</p>
					<p>- Megpróbáljuk - bólintott Senki Alfonz. - Most ön hazamegy, és mi holnapra
                        megmentjük a kapitányt a halálos ítélettől. Kész tervem van. A bűnügyek
                        történetében páratlan.</p>
					<p>A leány szemén remény, szomorúság, kétkedés és öröm révedezett, ahogy sorra
                        végignézett három marcona lovagján.</p>
					<p>- Istenem... ha így lenne...</p>
					<p>- Így lesz. Most autót hozatunk, és megy.</p>
					<p>Amikor hárman maradtunk, rövid tanácskozás következett. Később belevontuk
                        Kvasztics tanárt is, a zongorától.</p>
					<p>Reggel az ébresztő a Fort St. Thérèse kapujában ért bennünket, és elégedetten
                        mentünk pihenés nélkül a sorakozóra.</p>
					<p>Megmentettük a kapitányt.</p>
				</div>
			</div>
			<div type="group">
				<head>Hetedik fejezet</head>
				<p>Belekerülök a magasabb diplomáciába</p>
				<div type="chapter">
					<head>1.</head>
					<p>„Az elnök megnyitotta a tárgyalást, felolvasták a tanúk és a beidézett
                        szakértők nevét.”</p>
					<p>Így írt az újság másnap. Előttem vannak a piszkos, szakadt lapok, mert
                        megőriztem őket. Tanúk, tanúk és megint tanúk... Csupa jelentéktelen katonai
                        és földrajzi szakkérdés...</p>
					<p>Jön a vádlott, a lefokozott kapitány...</p>
					<p>- Viktor Laméter! Utolsó pillanatig tagadni fog?</p>
					<p>- Csak az igazat mondtam. Ártatlan vagyok.</p>
					<p>- Mondja el az állítólagos rádióüzenet történetét. Összefüggően.</p>
					<p>A vádlott rövid szünetet tartott.</p>
					<p>- ...Fullasztó éjszaka volt. A Szenegálon állt a hajó. Az expedíció már négy
                        napja elindult a páncélosról a Fongi-föld felé... A tengerről sokszor
                        beáramlik a sirokkó a folyó vidékére, és megreked a fák között... Ideges,
                        bágyadt és levert voltam ilyenkor. Így történt aznap is. A szélcsendben
                        pokolian özönlött a forró, nyugati áramlás... Nedves pára feküdt a
                        folyón...</p>
					<p>- Máskor is rosszullét fogta el sirokkóban? - kérdezte az ügyész
                        Laméter-től.</p>
					<p>- Igen. A hajóorvos bizonyíthatja ezt.</p>
					<p>- Folytassa.</p>
					<p>- Közben történt a szerencsétlenség. Kiáltás hallatszott, és még láttuk a
                        vízen Rolfot, a rádióst, egy örvénylő hullámgyűrűben, összevissza vonagló
                        pikkelyek között elmerülni.</p>
					<p>- Ön hol volt, amikor ez történt?</p>
					<p>- A kabinom előtt.</p>
					<p>- Látta valaki közvetlenül Rolf halála előtt önt?</p>
					<p>- Nem... Mikor Rolf már a vízből sikoltott, egyszerre értem oda, ahonnan
                        lezuhant, Mathias kormányossal, az első tiszttel és két matrózzal.</p>
					<p>- Folytassa.</p>
					<p>- Éjszakára erősebb nyomással áramlott a sirokkó. A folyó rossz szagú
                        párolgása, a parti dzsungel gőzei beburkolták a hajót, a lámpák alig
                        pislogtak a fényudvarok mélyén. Hasogató fejgörccsel feküdtem a kabinomban,
                        konyakot ittam, de rossz íze volt, és még jobban émelyegtem tőle...</p>
					<p>- Sokat ivott?</p>
					<p>- Nem voltam részeg.</p>
					<p>Enyhe moraj. A kapitány védője kedvetlenül csapja egymásra jegyzeteit. A
                        vádlott maga rontja el az enyhítő körülményt.</p>
					<p>- Nem voltam részeg - ismétli keményen. - Bágyadt és kábult voltam, de
                        világosan emlékszem mindenre.</p>
					<p>- Folytassa a vallomást.</p>
					<p>- Éjfélkor kopogott az első tiszt. Befejezte az ellenőrző körútját, és
                        jelentést tett azután...</p>
					<p>- Ismételje szó szerint ezt a beszélgetést, ha emlékszik rá - mondta az
                        elnök.</p>
					<p>- Kérem. Higgins jelentette:</p>
					<p>„Kapitány úr! 12 óra húszkor az ellenőrzést befejeztem. Minden
                        rendben...”</p>
					<p>„Jól van, Higgins... Mióta van szolgálatban?”</p>
					<p>„Tizenkét órája... kapitány úr.”</p>
					<p>„Pihenjen.”</p>
					<p>„A rádió melletti szolgálatot Rolf helyén kapitány úr átveszi?”</p>
					<p>„Természetesen.”</p>
					<p>- Felálltam, de megszédültem kissé...</p>
					<p>„Engedje meg, hogy felvezessem”, mondta Higgins. Fullasztó, mély köd feküdt a
                        hajón. Napok óta nem esett, és mégis mindenről víz csepegett. Szédelegve
                        botorkáltam... Egy lépésnyire sem látott az ember... Higgins nélkül nem
                        értem volna el a fülkét. A tiszt kinyitotta az ajtót, és beléptem.</p>
					<p>„Jó éjszakát, Higgins.”</p>
					<p>„Jó éjt kapitány úr... Nem parancsol kinint?...”</p>
					<p>„Köszönöm... ” - Egyedül maradtam, és elaludtam. Nem tudom, hány óra volt,
                        amikor felébredtem. Iszonyú fejgörccsel. A rádió, amely szüntelen
                        összeköttetést tartott fenn az expedícióval, megszólalt: „Négrier...
                        Négrier... Négrier.” - Ez volt a hívójelünk.</p>
					<p>„Négrier...” feleltem.</p>
					<p>„Mander százados... Az expedíció Fongiban van. Kiküldött felderítők
                        megtalálták a bányát... Minden rendben. Hajója térjen vissza jelentéssel
                        Oranba. Cirkáló miatt bennszülöttek nyugtalanok. Érti?”</p>
					<p>„Értem... Holnap indulok... Itt Laméter kapitány...”</p>
					<p>„Miért nem a rádiós?”</p>
					<p>„Meghalt.” - Mander rövid jegyzéket diktált a szükséges holmikról.</p>
					<p>- Ez az? - kérdezte a bíró.</p>
					<p>Laméter megnézte az iratot.</p>
					<p>- Igen. Ez az én kézírásom.</p>
					<p>- Folytassa.</p>
					<p>- Nincs mit mondanom. Másnap felszedtem a horgonyt, lehajóztunk a folyón a
                        tengerre, és hazaértem.</p>
					<p>- Akar az ügyész úr kérdéseket feltenni?</p>
					<p>- Ismerte ön Mander századost? - kérdezte az ügyész.</p>
					<p>- Nem a „Général du Négrier”-n utazott. Peevbrock
                        Lorddal Fongiban várták az expedíciót.</p>
					<p>- Ismerte vagy nem?...</p>
					<p>Rövid szünet.</p>
					<p>- Is... mertem...</p>
					<p>- Miért mondta, hogy szélhámos, amikor megtudta, hogy nem tett felmentő
                        vallomást?</p>
					<p>- Megtagadom a választ.</p>
					<p>- Tudta valamiről egész biztosan, hogy Mander beszél?</p>
					<p>- Igen. De erről nem vallok.</p>
					<p>- Megismerné Mander százados hangját, ha az életben hallaná?</p>
					<p>- Nem tudom.</p>
					<p>- Szóval nem a hangja miatt tudta biztosan, hogy ő beszél, hanem közölt
                        valamit, ami személyes természetű maguk között.</p>
					<p>- Igen. De erről nem vallok!</p>
					<p>- Üljön le. - A vádlott a helyére ment. - Mander százados tanúkihallgatása
                        következik.</p>
					<p>Belépett a „százados.” Érdekes ember. Kissé kövér, és sűrűn pislog.</p>
					<p>- Mander százados?</p>
					<p>- Igenis... azt hiszem...</p>
					<p>- Önnék fejlövése van?</p>
					<p>- Igenis.</p>
					<p>- Emlékszik a sebesülése körülményeire?</p>
					<p>- Nem emlékszem...</p>
					<p>- De azt tudja, hogy ön Mander százados...?</p>
					<p>- Holtbiztos nem vagyok... Ugyanis... - tapogatja a fejét.</p>
					<p>- Ismeri a vádlottat?</p>
					<p>A kapitányra néz.</p>
					<p>- Nem emlékszem.</p>
					<p>- Semmire sem emlékszik...?</p>
					<p>Dörzsöli a homlokát...</p>
					<p>- Egy erdőtisztást látok... Valaki fogja a karomat... fenyeget... De ez is
                        zavaros...</p>
					<p>A kapitány csodálkozva felemelkedik.</p>
					<p>- A vádlott üljön le!</p>
					<p>Moraj. Mindenki érzi, hogy valami rendkívüli történik.</p>
					<p>- Erőltesse meg az agyát... Kivel volt ott a tisztáson? Arcot nem látott maga
                        előtt?</p>
					<p>- Egész halványan...</p>
					<p>- Mondjon impressziókat.</p>
					<p>- Már... hogy... én... izé... Mit mondjak?</p>
					<p>- Impressziót próbáljon közölni.</p>
					<p>A tanú nyel...</p>
					<p>- Kérem... Nekem fejlövésem van...</p>
					<p>Az ügyész váratlanul felemelkedik. Mostanáig valakivel suttogott.</p>
					<p>- Most értesítettek, hogy az éjszaka folyamán váratlan esemény történt. A
                        rendőrség - névtelen feljelentésre - őrizetbe vett egy embert, akinek a
                        kihallgatását kérem. Kvasztics Fedor volt hajóorvos az illető. Az orvosi
                        hivatás gyakorlásától egy bűnügyből kifolyólag örökre eltiltották.</p>
					<p>- Elrendelem a kihallgatást - enunciálta az elnök. - Mander százados úr
                        foglaljon helyet a tanúk padján.</p>
					<p>Jött Kvasztics tanár. Álmos szemű, hatalmas, ősz ember, ismert alakja az
                        alvilágnak. Mellette rendőrtiszt.</p>
					<p>- Neve?</p>
					<p>- Kvasztics Fedor.</p>
					<p>- Született?</p>
					<p>- 1886-ban Rigában.</p>
					<p>Miután az adatokat felvették, az elnök a rendőrtiszthez fordult.</p>
					<p>- Miért fogta el ezt az embert, kapitány úr?</p>
					<p>- Hajnalfelé valaki felhívta telefonon a központi ügyeletet - kezdte a
                        rendőrtiszt -, és közölte, hogy a Laméter-ügy igazi tettese a rendőrségen is
                        jól ismert Kvasztics Fedor. A hang nem nevezte meg magát, csak annyit
                        mondott, hogy Kvasztics őt becsapta, és ezért bosszút áll. Az ilyen
                        bejelentéseket általában nagyon komolyan vesszük, mert nem egy
                        megoldhatatlan bűneset tettesét adta már rendőrkézre az alvilág bosszúja.
                        Kvasztics lebujokban zongorázik, és mint megrögzött kábítószercsempész
                        szerepel a nyilvántartóban. Azonnal behozattuk a rendőrsége. Közben már
                        megállapítottuk, hogy a Szenegálban történt bűneset idején az orosz nem
                        tartózkodott Oranban...</p>
					<p>- Hol volt maga a bűneset idején?</p>
					<p>- Gambiában...</p>
					<p>- Honnan tudja, hogy mikor történt a bűntény! - csattant fel az elnök - ezt
                        az időpontot a katonai sajtóiroda nem adta ki a lapoknak, és tilos volt
                        nyilvánosságra hozni...</p>
					<p>- Én... - akadozott a tanú... - hallottam...</p>
					<p>- Kitől?!</p>
					<p>- Már... nem... emlékszem...</p>
					<p>- Mit hazudik! Gambiából holnapra megtudhatjuk, hogy ott járt-e valóban.</p>
					<p>- Csak éppen... átutaztam.</p>
					<p>- Honnan, hová?</p>
					<p>Csend.</p>
					<p>- Ismeri a fongiak földjét?</p>
					<p>- Már... jártam náluk... Ismerem...</p>
					<p>Most a „százados” lassan előrejött a tanúk padjáról, a homlokát simogatta
                        zavartan, és nézte a tanút.</p>
					<p>Amikor Kvasztics meglátta, ijedten hátralépett.</p>
					<p>- Ismeri a századost? - csapott le az elnök gyorsan, amint észrevette a tanú
                        zavarát.</p>
					<p>A lapok így írták:</p>
					<p>„...Kvasztics rémülten hátrált, és Mander százados döbbenten követte... A
                        teremben halálos csend, feszült izgalom, csak Laméter, a vádlott viselkedik
                        érthetetlenül. Állandóan feláll, mintha mondani akarna valamit, megvakarja a
                        fejét, és idegesen forgolódik. Mindenki érzi, hogy az ügy döntő fordulathoz
                        érkezett...”</p>
					<p>- Talán emlékezteti valakire a tanú? - kérdezte az elnök a „századost”.</p>
					<p>- Igen... de nem tudom... Mintha valahol ketten...</p>
					<p>- Volt maga a Szenegál-vidéken, a nyáron? - fordult az új tanúhoz az elnök. -
                        Gambia nincs messze onnan...</p>
					<p>- Már nem emlékszem... De lehet... Azonban...</p>
					<p>- Folter! - kiáltotta most harsányan a „százados”. - Folter... - hebegte
                        azután bizonytalanabbul...</p>
					<p>Az elnök gyorsan lapozott az akták között.</p>
					<p>- Itt egy régebbi jegyzőkönyvben ez áll: „Az expedíció első rádióüzenetében,
                        amelyet még a megölt távírdász vett fel, említés történik egy bizonyos
                        Folterről, aki Mimbini törzsfő megbízásából a fehérek elé ment. Folter azt
                        állítja, hogy angol ember, mint megfigyelő tartózkodik a fongiaknál, a főnök
                        barátja.” Laméter, ezt maga vallotta.</p>
					<p>A vádlott feláll. Furcsa arckifejezéssel, tétovázva beszél:</p>
					<p>- Igen... de azt hiszem, itt... valami...</p>
					<p>- Így szólt az üzenet? - kérdezi az elnök, és erélyesen kopogtat az
                        irónjával.</p>
					<p>- Így. És kérték, ellenőrizzem az adatokat.</p>
					<p>- Ellenőrizte?</p>
					<p>- Megérkezésem napján letartóztattak.</p>
					<p>- Leülhet...</p>
					<p>- De kérem...</p>
					<p>- Most ne mondjon semmit. - És a tanúhoz fordult: - Mit szól mindehhez?</p>
					<p>A tanú hebegett.</p>
					<p>- Kérem... én voltam Folter... Azért tagadtam, mert... féltem, hogy gyanúba
                        keveredek...</p>
					<p>- Maga angol megfigyelő volt?</p>
					<p>- Nem...</p>
					<p>- Az expedíció elé ment?</p>
					<p>- Igen.</p>
					<p>- És csatlakozott az expedícióhoz?</p>
					<p>- Mimbini... küldött... én kereskedtem vele...</p>
					<p>- Istenem... csak emlékeznék... - szólt most látszólag idegesen a „százados”
                        - Folter! - Valahol álltunk... együtt... Pálmák... sátor és huzalok...</p>
					<p>- Ismeri maga a százados urat? - kérdezte az elnök.</p>
					<p>- Is... merem...</p>
					<p>- Állt vele együtt valahol tisztáson vagy erdőben?</p>
					<p>- Igen... A százados úr igen barátságos volt hozzám... mert szép hangom van,
                        és... énekeltem... angol... katonadalokat...</p>
					<p>- Melyik az igazi neve?</p>
					<p>- Kvasztics.</p>
					<p>Most a „százados” lépett eléje remegve. A teremben pattanásig feszült
                        hangulat csendje ült.</p>
					<p>Csak a vádlott fészkelődött állandóan úgy, hogy az elnök rászólt.</p>
					<p>- Azt... énekeltem... - hebegte Kvasztics -, hogy „Baby
                            Baby I love you.”
                    </p>
					<p>Kitört a dráma!</p>
					<p>- Gazember! - kiáltotta a „százados”, és rávetette magát a tanúra. Egyik
                        kezével torkon ragadta, a másikkal belevágott az arcába, hogy csak úgy
                        reccsent.</p>
					<p>Négy altisztnek kellett lefogni. A teremben hihetetlen zűrzavar támadt. Az
                        elnök kopogott és kiabált, azután felemelkedett.</p>
					<p>De az ügyész túlkiabálta a lármát.</p>
					<p>- Indítványozom, hogy a tárgyalást ne függessze fel az elnök úr. A tanú most
                        emlékezik!</p>
					<p>Csend lett. Az ügyész tovább beszélt:</p>
					<p>- Nem szabad elmulasztani az alkalmat, amikor a súlyosan sérült tanú, úgy
                        látszik, visszanyeri az emlékezőtehetségét...</p>
					<p>- Viselkedjék nyugodtan - mondta az elnök barátságosan „Mander-nak”. -
                        Emlékszik valamire?</p>
					<p>- Igen... - felelte izgatottan. - Az én sátramban volt a rádióleadó! Éppen
                        énekelt... ez... az ember... és bejött valaki... barátom... hogy is?</p>
					<p>- Peevbrock - segített az elnök.</p>
					<p>- Peevbrock! - kiáltotta... - Igen, Ő, és azt mondta... adjak jelentést... a
                        hajónak... Szomorú helyzetben voltunk... Eltévedtünk az őserdőben.</p>
					<p>- És ön mit mondott?</p>
					<p>- Hogy... fel a fejjel... Igen... ezt... és amikor ismét ketten maradtunk...
                        én elfordultam... a leadóhoz... és ez az ember... fejbe ütött.</p>
					<p>Lihegve állt.</p>
					<p>- Fedor Kvasztics! Mit szól ehhez? Tagadja?</p>
					<p>- Kérem... - hebegte... - én mindent bevallok... Laméter ártatlan.</p>
					<p>- Azt hiszem... - emelkedett fel idegesen a vádlott. - Itt valami...</p>
					<p>- Üljön le, és ne szóljon, amíg nem adok engedélyt erre... Kvasztics! Hogy
                        értette ezt az utolsó kijelentését?</p>
					<p>- Elnök úr... amíg úgy éreztem, hogy megúszhatom az ügyet nem törődtem a
                        kapitánnyal, bár olykor furdalt a lelkiismeret. Most azonban én már nem
                        kerülöm el a büntetést, hát visszaadom a kapitány úr becsületét, aki
                        ártatlan.</p>
					<p>- Beszéljen. Képes arra, százados úr, hogy kontrollálja?</p>
					<p>- Hogy... Mit kell?... - kérdezte ijedten Tuskó.</p>
					<p>- Úgy értem, hogy indiszponált-e?</p>
					<p>- Kérem... - hebegte - nekem fejlövésem van...</p>
					<p>- Tessék helyet foglalni, ha nincs jól. Mondjon el mindent összefüggően,
                        Fedor Kvasztics.</p>
					<p>- Egy nemzetközi hírszerző, akivel júniusban, Gambiában találkoztam.</p>
					<p>- Hogy hívták?</p>
					<p>- Mérimée... de lehet, hogy ez álnév. Tízezer frankot adott, és negyvenezret
                        ígért, ha vállalom az ügyet. Az ő utasításai alapján elmentem a fongi
                        törzshöz, mintha visszatérnék Gambiába, és elébe mentem az expedíciónak. Itt
                        Mérimée utasítása szerint összebarátkoztam a századossal. Az egyik
                        tisztáson, amit „Elefántpihenőnek” neveznek...</p>
					<p>- Elefántpihenő! - kiáltotta a „százados”, mint aki előtt felrémlik valami -,
                        igen! Ez volt... az a hely...</p>
					<p>- Folytassa a vallomást.</p>
					<p>- Itt, a sátorban leütöttem a századost, azután a rádióban érintkezésbe
                        léptem a „Général du Négrier”-vel és a százados
                        nevében beszéltem.</p>
					<p>- Milyen üzenetet adott le?</p>
					<p>- Olyasmit, hogy: „Elértük a fongi törzset... minden rendben van...</p>
					<p>A cirkáló nyugtalanítja a bennszülötteket, forduljon vissza, Mander
                        százados.”</p>
					<p>A vádlott csodálkozó szemekkel, nyitott szájjal áll a helyén. Néha mintha
                        nevetni akarna...</p>
					<p>Megőrült?</p>
					<p>Érthető lenne... Kis híján halálra ítélték, ártatlanul!</p>
					<p>- Azután - folytatta Kvasztics - jelt adtam egy pisztolylövéssel, és a
                        sűrűből előrohantak Mérimée és az emberei, mielőtt bárki is védekezésre
                        gondolhatott volna, elfogtak és megkötöztek mindenkit.</p>
					<p>- Kik voltak a bandita emberei? Európaiak vagy bennszülöttek?</p>
					<p>- Már... hát... nagyobbrészt... négerek...</p>
					<p>- A fongi törzsből?</p>
					<p>- Nem... ezek más fajtájúak... voltak... Mérimée hozta őket... Hogy honnan,
                        azt nem tudom.</p>
					<p>- Mi történt azután?</p>
					<p>- A négerek ott maradtak a foglyokkal, és mi egy másik tisztáson kis
                        sporthidroplánra ültünk és reggel leszálltunk Gambiában. Én visszatértem
                        Oranba.</p>
					<p>Ilyen nagyszerű ember volt ez a Kvasztics. Még filmíróban is ritkaság.
                        Egyetlenegyszer mondta el neki hajnalban Alfonz, hogy mi a teendője. És
                        délelőtt ilyen kitűnően elmondta mindazt, amihez Rouban kisasszony
                        szolgáltatta az adatokat. És olyan ügyesen, dadogva, önmagát megcáfolva
                        keveredett gyanúba, mint egy igazi bűnös... Megjegyzem, kivéve ezt az ügyet,
                        az is volt. Mondom, nem vagyok éppen mindennapi eszű ember, de Kvaszticsnál
                        még én sem vagyok okosabb. Pompásan összevágott minden. Kvasztics nyáron át
                        Kairóban volt a csempészekkel, és így a rendőrség igazán könnyen
                        megbizonyosodhatott arról, hogy az alvilág ismert „Tanár ura” a jelzett
                        időben nem tartózkodott Oranban. De hogy honnan vette ezt a Mérimée-t az
                        igazán rejtély.</p>
					<p>A vádlott hiába akart szóhoz jutni. Az izgalom, a váratlan fordulat
                        lehetetlenné tette a bűnper folytatását.</p>
					<p>Az elnök elrendelte Fedor Kvasztics letartóztatását és elhalasztotta a
                        tárgyalást. Előbb azonban még a védő előterjesztett egy kérelmet.</p>
					<p>- Indítványozom, hogy védencemet szabadlábra helyezzék. Majdnem
                        kétségtelennek tartom, hogy az ítélet felmentő lesz.</p>
					<p>- A magam részéről hozzájárulok a védelem indítványához! - jelentette ki az
                        ügyész.</p>
					<p>A katonai törvényszék egy perc tanácskozás után úgy döntött, hogy a védelem
                        indítványának helyt ad, és nyomban szabadlábra helyezi a vádlottat, miután
                        szökésétől nem kell tartani.</p>
					<p>És ebben az elnök tévedett.</p>
					<p>Délben egy órakor Laméter kapitány elhagyta a katonai törvényszék
                        épületét.</p>
					<p>Délután négy órakor már rádió, távíró és telefon vitte a hírt Afrika minden
                        tájára: „Ötvenezer frank jutalom annak, aki kézre keríti Laméter kapitányt,
                        vagy döntő nyomot szolgáltat a rendőrségnek hollétéről.”</p>
					<p>„Kerestetik továbbá egy alacsony, köpcös, széles nyakú, feltűnően rövid karú
                        egyén, aki Mander százados álnéven különböző bűncselekményeket követett el
                        Oranban.”</p>
					<p>De a kapitány, a furcsa századossal együtt, nyomtalanul eltűnt.</p>
				</div>
				<div type="chapter">
					<head>2.</head>
					<p>Nem volt könnyű dolog. Az előzményt később így mesélte el Hopkins:</p>
					<p>A kapitány kiszabadulása után a százados „szállására” ment nyomban. Tuskó egy
                        finom szállóban lakott, és szombatonként, fejlövésére való hivatkozással,
                        erélyesen visszautasította a számla kifizetését.</p>
					<p>Laméter-nek sikerült az újságírókat ügyesen lerázni, és Tuskó szobájában már
                        zavartalanul élvezhette váratlan szabadságát.</p>
					<p>- Ide hallgasson, barátom, egy óra ideje van rá, hogy meneküljön.</p>
					<p>- Amint látja, máris csomagoltam. - Igazolásképpen kihúzott a zsebéből egy
                        nyakkendőt és egy fél hálóinget. - Megengedi, hogy önnel tartsak, kapitány
                        úr?</p>
					<p>- A börtönbe? Mert én csak azt várom, hogy maga elszökjön, és máris
                        jelentkezem az ügyésznél. Mindent elmondok, úgy, ahogy valóban van.</p>
					<p>- Csak nem?</p>
					<p>- Köszönöm, amit tettek! Zseniális volt, merész és nagyvonalú. Ki az az
                        ember, aki Folternek adta ki magát?</p>
					<p>- A háziorvosunk.</p>
					<p>- Hogy vették rá erre az őrültségre?</p>
					<p>- Megmondtuk, hogy egy gyémántbányáról van szó. Ha vállalja a szerepet, akkor
                        vagy bezárják, vagy felkötik, vagy vezérigazgató lesz. Annyira sem becsüli
                        az életét, mint egy törött kabátgombot. Bágyadtan bólintott. Tetszett neki
                        az ügy... Már régen szeretne vezérigazgató lenni.</p>
					<p>- Köszönöm, amit tettek... Megható... de...</p>
					<p>- Nézze... kapitány úr, ha maga bebizonyítja, hogy ártatlan volt, akkor
                        Kvaszticsot ünnepélyesen hozzák ki a börtönből. Ha most jelentkezik az
                        ügyésznél, legalább tíz évet kapunk a színjátékért.</p>
					<p>- Elsősorban maga elszökik.</p>
					<p>- Ha Kvasztics végképp a csávában marad? Eszemben sincs. Nem vagyok én
                        kutya.</p>
					<p>- Mit csináljak? Én meg nem vagyok sem csavargó, sem szélhámos...</p>
					<p>- Ártatlanul elítélték!</p>
					<p>- Ez még mindig nem ok arra, hogy hazudjak és szélhámoskodjak. Egy katona,
                        barátom, harcol, engedelmeskedik, és ha kell, meghal.</p>
					<p>- Ez rendben van. Kísérelje meg felkutatni a tetteseket, és ha nem sikerül,
                        akkor jelentkezzék. Még mindig meghalhat nyugodtan. Ezzel nem késett el.</p>
					<p>- Ez olyasmi, hogy én...</p>
					<p>- Azután... bajba keverné mademoiselle Roubant.</p>
					<p>- Hogy kerülne az ő neve, ebbe az ügybe?...</p>
					<p>Tuskó látta, hogy jó helyen intézett támadást.</p>
					<p>- Tőle kaptuk a komédiához szükséges adatokat. Ez nagyon érdekli majd a
                        törvényszék tagjait. Honnan tudtuk az ügyre tartozó katonai titkokat? És
                        esetleg... kivallatnák...</p>
					<p>A kapitány sóhajtott.</p>
					<p>- Szörnyű fráterek maguk.</p>
					<p>- Nem is olyan nagy mértékben. Sohasem volt gyémántbányánk, és úgy éreztük,
                        hogy most már legfőbb ideje.</p>
					<p>- De... hogyan fognak hozzá?... Nincs se pénz, se felszerelés.</p>
					<p>- Én majd mindent lopok - bíztatta Tuskó. - Gazdasági ügyekhez értek.</p>
					<p>- Ez nem úgy van, barátom. Mellettem nem lophat és nem hazudhat.</p>
					<p>- Kicsit sem?... - kérdezte lehangoltan - ugyanis, fejlövésem van...</p>
					<p>- Akkor nem jöhet velem...</p>
					<p>- De már... gyógyul... Szóval határozott, kapitány úr?</p>
					<p>- Igen. Megpróbálom kideríteni az igazi bűnösöket!</p>
					<p>- Én követem mindenhová!</p>
					<p>- Ha nem sikerül az út, akkor megyek önként a börtönbe.</p>
					<p>- Kivéve oda...</p>
					<p>- Rendben van. És most vezessen, barátom, mert szökni és bujkálni, ehhez nem
                        értek.</p>
					<p>- Fel a fejjel, kapitány úr! Ebből a tárgyból én jól menő tanszéket
                        nyithatnék az egyetemen. Most úgy eltűnünk mint az aranyóra.</p>
					<p>- Hogyan?... Figyelmeztetem, hogy a szélhámosság hamar kiderül. Csak a
                        jelenet szuggesztivitásának köszönhetjük a pillanatnyi előnyös helyzetet
                        is, de a vallomás annyi helyen hiányos, primitív, hogy rövidesen rájönnék az
                        igazságra.</p>
					<p>- Addig mi már a légió tiszteletbeli tagjai
                        leszünk.</p>
				</div>
			</div>
			<div type="group">
				<head>Nyolcadik fejezet</head>
				<p>Ott kezdődik az egész baj, hogy nő van a dologban</p>
				<div type="chapter">
					<head>1.</head>
					<p>A kapitány és Tuskó Hopkins valóban tiszteletbeli legionáriusok lettek.
                        Érdekes cím és jelleg. Úgy történt az egész, hogy Hopkins már a tárgyalás
                        reggelén számított arra, hogy személyével kapcsolatban esetleg nem kívánatos
                        érdeklődés nyilvánul meg rövidesen. Ezért reggel elment a
                        városparancsnokságra.</p>
					<p>Bement a légió zászlóaljirodájába, ahol beosztják az érkező újoncokat, és
                        odament egy fiatal hadnagyhoz.</p>
					<p>Akkor már századosi ruhában volt. A tiszt nyomban felugrott, és eléje
                        sietett.</p>
					<p>- Csak üljön le, barátom - mondta Tuskó... - Úgy... köszönöm... nem
                        cigarettázom csak szivart szívok... - A hadnagy nyomban elküldött egy
                        legényt szivarért. Kissé félt. Mit akarhat a százados? Ellenőrizni
                        jött?...</p>
					<p>- Parancsoljon, százados úr.</p>
					<p>- Delarcon százados vagyok, a vezérkartól. - Már jó előre levette a Mander
                        nevet. Itt annyi katona fordul meg naponta, hogy elmosódik a nyoma,
                        elfelejtik, amint kilép. - Két norvég fiú felkeresett tegnap. Az egyiknek az
                        apja valahogy rokonságban van a feleségemmel. Beléptek nemrég a légióba.
                        Ostoba fiúk, nem tudták hogy a hajóállomásról nem szabad elmenniük
                        látogatóba, és ahogy partra szálltak, eljöttek hozzám. Most én visszaviszem
                        őket a kaszárnyába. De nem szeretném, ha megbüntetnék őket... Hát vegyük
                        úgy, hogy az én intézkedésemre katonai ügyben távol maradhattak.</p>
					<p>- Mióta vannak Oranban?</p>
					<p>- Egy napja. Még nem öltöztek be, nem tették le az esküt.</p>
					<p>- Azért valószínű, hogy az altiszt jelentette a távolmaradást, és mint
                        szökevényeket, nyilvántartják őket... Hát kérem, én kiállítok egy
                        szolgálati jegyet, azzal a századnál simán megy minden. Szíveskedjék
                        felkeresni Rue Sidi Carnot 7. alatt a D osztályt, és a szolgálati jegy
                        alapján törlik őket a nyilvántartóból...</p>
					<p>- Köszönöm... Ez jó lesz.</p>
					<p>A hadnagy kitöltött egy kék cédulát. Beírta, hogy Varins és Linge
                        közlegények, a zászlóaljparancsnokság engedélyével, szolgálati ügyben,
                        elhagyták a kikötőben a gyülekezőhelyet.</p>
					<p>Hopkins nem ment el a Rue Sidi Carnot 7. alá, hogy a légionistákat töröljék a
                        nyilvántartásból. Eltette a kék cédulát és megjelent a tárgyaláson.</p>
					<p>Délután, amikor Laméter kapitány meggyőzte, hogy jobb, ha elfogadja a kész
                        helyzetet, már tudta, hogy merre kell szökni, ha kiderül a világraszóló
                        szélhámosság, és a gyarmat valamennyi rendőre őket hajszolja.</p>
					<p>
                        Tiszteletbeli legionáriusok lesznek.</p>
					<p>...A délutáni forróságban álmosan üldögéltünk Senki Alfonzzal a kantin előtt.
                        Most kissé pihenhettünk. Potrien őrmester és az altiszti kar a friss újoncok
                        vérét fagyasztotta.</p>
					<p>Egyszer csak látjuk, hogy a poszt átvesz egy kék cédulát, félreáll, azután...
                        hideg borzongás futott át rajtam: belép a kapitány és Tuskó Hopkins
                        civilben. Senki is látja őket.</p>
					<p>- Meleg van - mondja Senki Alfonz közömbösen.</p>
					<p>- Ühüm... - feleltem és rágyújtottam egy cigarettára. A kapitány meglát
                        bennünket, egy mozdulatot tesz, de Tuskó megragadja a karját, és elrántja.
                        Mutogat, mintha a kapitány süket lenne.</p>
					<p>Hát ez miféle új szélhámosság?</p>
					<p>- Hé, újoncok! Keresnek valamit? - kiáltja oda Alfonz.</p>
					<p>- Majd megtaláljuk maguk nélkül is - feleli gorombán Tuskó, azután mutogat a
                        kezével, és elvonszolja a kapitányt.</p>
					<p>Mi a csoda ez a mutogatással?</p>
					<p>Lustán elterpeszkedünk a padon, és felhúzzuk a lábunkat is, úgy ülünk,
                        látszólag közömbösen. Mi lehet? Üldözik őket? Beálltak a légióba?... Ha
                        Hopkins nem jött ide, akkor baj van. Azt jelenti, hogy nem akar belekeverni
                        bennünket.</p>
					<p>Később egy utász káplár jött arra. Odaszólt a kantin körül csoportosuló
                        katonáknak.</p>
					<p>- Ki tud itt norvég nyelven?</p>
					<p>Legnagyobb meglepetésemre Senki Alfonz felemelkedett.</p>
					<p>- Én!</p>
					<p>- Jöjjön velem.</p>
					<p>Mentek. Néhány lépésről követtem őket.</p>
					<p>A Fort St. Thérèse katonai hangyaboly. Különösen ilyenkor, az esős évszak
                        kezdetén, amikor megindulnak a hadműveletek. Szpáhik, utászok,
                        legionáriusok, szenegáli néger lövészek, sőt Indokínából behajózott annamita
                        katonák is nyüzsögnek a hatalmas várudvaron. Egyik század jön, a másik megy.
                        Itt leszerelnek, felszerelnek, feloszlott csapatok embereit szétosztják,
                        beosztják, szóval a hadsereg gyűjtőmedencéje, nyüzsgés, ordítozás,
                        gyakorlatozás kivonulás és névsorolvasás bábeli kísérőzenéjével.</p>
					<p>A kantin mögött türelmesen álldogáltak, Tuskó Hopkins és a kapitány.</p>
					<p>- Maga norvég? - kérdezte az őrmester Senkitől.</p>
					<p>- Igen.</p>
					<p>- Kérdezze meg, hogy hová szól a beosztásuk.</p>
					<p>Alfonz, aki a világ összes nyelvén könnyed eleganciával beszélt, mondott
                        valamit a kapitánynak.</p>
					<p>- Beálltak a légióba?</p>
					<p>A kapitány, aki jól beszélte az északi nyelveket, így szólt:</p>
					<p>- Nem. Csak bejöttünk egy szolgálati jeggyel. Reménytelennek tartom, hogy itt
                        bujkáljunk.</p>
					<p>- Miért csinálja Hopkinsszal ezt a komédiát a mutogatással, és miért mondjuk,
                        hogy nem tud franciául?</p>
					<p>- Mert nem hazudom semmi esetre sem. Erre ajánlotta a barátjuk, hogy inkább
                        ne is beszéljek, és azt mondta rólam hogy norvég vagyok, aki nem tud
                        franciául. Sajnálom, ha magukat belekeverném az ügybe.</p>
					<p>- Mi amúgy is benne vagyunk...</p>
					<p>- Nos?! - kérdezte türelmetlenül az őrmester.</p>
					<p>- Nagyon érdekes dolgokat mesél ez az ember. Norvég népdalénekes, aki azért
                        állt be a légióba, mert nagy tisztelője Franciaországnak, és szeretne egy
                        hegedűt kapni, hogy néha muzsikálhasson.</p>
					<p>Az őrmester levegő után kapkodott dühében.</p>
					<p>- Maga bolond! Azt kérdezte tőle, hogy milyen beosztása van?</p>
					<p>Tuskó Hopkins megszólalt.</p>
					<p>- Amikor az imént találkoztam vele, éppen az ezredorvostól jött. Egy szanitéc
                        mondta.</p>
					<p>Alfonz megértette. Néhány szót váltott a kapitánnyal. Utóbb megtudtam, hogy
                        ezt beszélték:</p>
					<p>- Nem tudja, kapitány úr, hogy mit akar Tuskó?</p>
					<p>- A kórházba szeretne jutni.</p>
					<p>- Nem jó, mert a felvételnél minden kiderül.</p>
					<p>- Nekem is ez a véleményem.</p>
					<p>- De talán mást lehet... - Az őrmesterhez fordult: - Azt mondja, hogy azzal a
                        hajóval érkezett tegnap, ahol az a koleraeset előfordult...</p>
					<p>- Mi?!... Mondja ennek az őrültnek, hogy azonnal jelentkezzék a
                        fertőtlenítőben... És ez a kövér gazember is menjen vele... Magam kísérem
                        őket. Előre! Előre!... Ilyen disznóság!...</p>
					<p>Az őrmester eltűnt velük.</p>
					<p>- Miért küldted őket a fertőtlenítőbe?</p>
					<p>- Ott nincs igazolás, beírás, nem jár ellenőr, pillanatok alatt intézkednek,
                        és annyi ruha van meg ilyesmi, hogy csalódnék Hopkinsban ha nem lopna
                        valamit.</p>
					<p>De Hopkinsban nem csalódott egy barát, ha számított rá. Este megpillantottuk
                        Tuskót a kantinban, kék huszárokkal kártyázott a szudáni gyalogosok
                        szilvaszínű uniformisában, és még egy csillag is volt a zubbonyán, ami
                        igazán szép kezdete egy katonai pályafutásnak, ha meggondoljuk, hogy délután
                        még civil volt.</p>
					<p>- Ajtót! Marha! - ordított rám, amikor beléptem, mert a tenger felől erős
                        szél fújt. - Ki oszt...? Egynek sincs keze, hogy törne le, valahányszor nem
                        csukja be az ajtót... Négy dámám van, nyertem... nyolc a bank... Ne
                        búsuljatok, fiúk! Fel a fejjel! A kártyaszerencse forgandó...</p>
					<p>Ez igaz, de nem olyankor, ha Tuskó Hopkins kever. A partnerek azonban ezt nem
                        tudták. Hopkins izzadt, szivarozott, osztott, bort rendelt, és seperte be a
                        sou-kat, rekedt, nagy hangján vigasztalva és bátorítva a játékosokat. Engem
                        egy pillantásra sem méltatott.</p>
					<p>Amikor Senki Alfonz belépett és meglátta, odaszólt:</p>
					<p>- Hol hagyta a norvégot?</p>
					<p>- Mi?!... - kérdezte bántóan.</p>
					<p>- A norvégot hol hagyta?! Talán süket?</p>
					<p>Egy csillag nem sokat számít errefelé, különösen más fegyvernemből.</p>
					<p>- Miféle norvégról beszél?! Nem ismerek semmiféle piszkos külföldit, és
                        tegyen lakatot a nyelvére, mert beverem a fejét, maga paraszt... Ajtót! -
                        ordította, de elhalt a szava, mert Potrien lépett be.</p>
					<p>- Ki volt az? - kérdezte vészjóslóan.</p>
					<p>Csend.</p>
					<p>- Nem hallották?! Ki üvöltött?!</p>
					<p>- Én!</p>
					<p>Előléptem. Mit lehet tenni? Tuskó az életével játszott, én legfeljebb néhány
                        nap áristommal. Hiába Potrien lépten-nyomon belém ütközött, ha dühös
                        volt.</p>
					<p>- Úgy... Szóval maga fázik! „Potrien - kérdezi majd az ezredes úr - milyen új
                        felszerelési tárgyat javasol a légió számára”? És én majd jelentem: „Néhány
                        szőrmebunda kellene, mert van, aki fázik, és nem szeretném, ha náthás
                        lenne...”</p>
					<p>Úgy álltam, hogy eltakarjam Hopkinst. Mert ha Potrien ráismer...</p>
					<p>- Most lemegy a gyakorlótérre, és gereblyézik estig, hogy megszokja kissé a
                        szeles időjárást.</p>
					<p>Dühöngve mentem a gereblyéért, és nekiálltam gereblyézni. Később
                        megpillantottam a kapitányt az egészségügyi katonák karszalagos ruhájában.
                        Ágyhuzatokat vitt a kórházba.</p>
					<p>Odaintettem. Kissé vonakodva jött.</p>
					<p>Mutogattam, hogy adjon egy cigarettát. Miközben rágyújtottunk, halkan,
                        szájmozgás nélkül mondtam:</p>
					<p>- Hopkins a kantinban van.</p>
					<p>- Tudom.</p>
					<p>- Hogy áll az ügyük?</p>
					<p>- A köpcös szerzett ruhát, és most így járkálunk. De előbb-utóbb észreveszik
                        a csalást. Most fehérneműt sózott rám a raktárnok, hogy vigyem a
                        kórházba...</p>
					<p>- Majd lesz valahogy. A mi századunk tíz nap múlva indul.</p>
					<p>- Hová?</p>
					<p>- Szenegálba. Az írnoktól tudom. Csatlakozunk egy menetoszlophoz előőrsnek.
                        Offenzíva lesz.</p>
					<p>- Hát mégis... - suttogta szomorúan.</p>
					<p>Egy altiszt közeledett. Jeleket integettem a kapitánynak, és
                        elfordultam...</p>
					<p>Később Alfonz jött oda.</p>
					<p>- Valamit tenni kell Potriennel.</p>
					<p>Felültünk az erőd falára, innen jó messziről látszott, ha altiszt közeledik.
                        A Falon túl a műút vezetett egy fasoron át a városba, kocsik, autók,
                        gyalogosok igyekeztek, hogy estére beérjenek.</p>
					<p>A szél tölcsérekben hajtotta maga előtt a port:</p>
					<p>- Mit akarsz Potriennel? - kérdeztem.</p>
					<p>- Valamit tenni kell, hogy ne foglalkozzon állandóan velünk, mert... Mi
                        az?...</p>
					<p>Ugyanis egy ugrással átvetettem magamat a falon. Szerencsére az őr épp a
                        fordulóban volt. A következő pillanatban rohantam az útra, egy ember
                        után...</p>
					<p>A Török Szultán jött arra!</p>
				</div>
				<div type="chapter">
					<head>2.</head>
					<p>Képzelhetik, mit éreztem, amikor megpillantottam a Török Szultánt, kampós,
                        nagy orrával, hosszú lécalakjával és vékony gólyalábaival, amelyeken csak
                        úgy lötyögött a nadrág.</p>
					<p>És milyen nadrág! Értek valamit az úri öltözködéshez, sokan világfinak
                        tartanak - és nem ok nélkül -, ha tehát azt mondom, hogy a Török Szultán
                        ruházata igazi főurakhoz is méltó lehetett volna akkor nyugodt lélekkel
                        elhihetik. Csíkos szövetnadrágja és kék betétes, fehér vászoncipője között
                        élénksárga bokavédő feszült a lábfején. Ilyen festői elegancia még igen nagy
                        uraknál is ritkaság. Téglavörös házikabátján szép nagy, aranyozott gombok
                        fityegtek, és szürke selyemingéhez kék pöttyös, fehér csokornyakkendőt
                        hordott.</p>
					<p>Egy uralkodó sem öltözhet káprázatosabb előkelőséggel!</p>
					<p>Kezében (esküszöm így volt!) egy kalap! A Török Szultán még sapkát sem
                        viselhetett a kikötőnegyedben, mert minden poszt igazoltatta volna a
                        szokatlan fényűzés oka miatt. De kalap?! Egy kifogástalan, fehér, puha
                        szalmakalap?! És kesztyű?! Sőt sétabot! Tehát nem ólmos és nem gumi, hanem
                        séta! Ez a sok csodálatos körülmény szinte kétségessé tette a
                        személyazonosságát! Szerencsére mellette bizonyít rendetlen, göndör,
                        lisztesszürke, őszülő hosszú haja, amely most is csapzottan csüng a homloka
                        közepére, de úgy, hogy részeges filmszínésznek hihetné az ember, vagy
                        félhülye arcképfestőnek, aki vasárnapra kölcsönkérte egy intelligens
                        megrendelő jó karban lévő ruháját.</p>
					<p>De ő az! Ő az, aki barátait többször is cserbenhagyta, kijátszotta, aki aljas
                        gazok mellé állt ellenünk, aki gyalázatos orgyilkosok cinkosa, aki megszegte
                        az egyetlen, nagy törvényt, amely még itt az alvilágban is megkülönböztet
                        erkölcsileg jó és rossz embert: a betyárbecsületet.</p>
					<p>Mit bántam én most, hogy engedély nélkül elhagytam az erődöt, hogy Potrien
                        megnyúz vagy kardélre hány: megvan a Török!</p>
					<p>Autók és kocsik között cikázva rohantam, de mintha megérezné a veszélyt,
                        oldalt fordul.</p>
					<p>És meglát.</p>
					<p>Egy másodpercig úgy látszott, hogy a két szemöldöke felfut a feje tetejére,
                        és valahol a tarkóján áll meg.</p>
					<p>Azután, amikor már szinte elértem kinyújtott kezemmel, rohan!</p>
					<p>Hajrá!</p>
					<p>Jó futó vagyok. A Colombói Rendőraltisztek Testgyakorló Körének aranyéremmel
                        kitüntetett versenyzője, aki tizennégy másodpercre futja a száz yardot, azt
                        mondta, hogy nem ért volna utol hátszél nélkül, és még így is csak akkor,
                        miután háromszor rám lőtt.</p>
					<p>Szóval sportember vagyok. De a Török Szultán, hosszú gólyalábaival, úgy
                        futott, mint a zerge. A műút két oldalán sivatag. Nem menekülhet... Autók
                        cikáztak el mellettem, de nem törődtem semmivel, kalap, kesztyű és pálca már
                        régen nincs a kezében... Egy hatalmas ugrással boldogan szétlapítom a
                        szalmakalapot, mintha a gazdája ott heverne az úton...</p>
					<p>Na megállj!</p>
					<p>Az emberek utánunk bámulnak...</p>
					<p>Már elérjük a külvárost... A távolság csökkent valamivel... A szív és a tüdő
                        igen fontos tényezők futásnál. A mozgáshoz szükséges energiát nem az izmok
                        szolgáltatják, hanem a légzőszerveink, legalábbis így mondta Rio de
                        Janeiróban a rabkórház orvosa.</p>
					<p>A Török Szultán hosszú lábai egyre szabálytalanabb bakugrásokkal igyekeztek a
                        távolságot növelni, de hiába... Abban a szűk utcában utolérem, és következik
                        a borzalmas leszámolás!</p>
					<p>Már alig van futásnyi ereje... Lihegve megfordul az arcán ijedt
                        tanácstalanság ül...</p>
					<p>Hopp!... Most beugrik egy helyiség ajtaján... Kávéház vagy bár, vagy
                        ilyesmi... Úgy látszik, hogy ide készült...</p>
					<p>Utána!...</p>
					<p>Húsz lépés, azután én is ott vagyok. Finom kis kávéház... beugrom. Hol
                        van?...</p>
					<p>Ott, mellettem! Csak ki kellene nyújtanom a kezemet, de ahelyett feszes
                        vigyázzba összecsapódik a bokám, és tisztelgek.</p>
					<p>Egy kapitány és egy őrnagy asztalánál ül a gazember. Kissé liheg...</p>
					<p>- Egy... ámokfutó üldözött... - meséli asztaltársainak. - Az arab negyedben
                        tört ki a szerencsétlenen...</p>
					<p>- Ebben az évszakban sűrűn előfordul, különösen a bennszülöttek között... -
                        jegyzi meg az őrnagy, miután futólag biccentett felém. - Hát kérem, báró úr,
                        mondja el az esetet...</p>
					<p>Mi! „Báró úr??!” Ez a szélhámos csak úgy, „báró úr” lett?...</p>
					<p>Odább megyek. A bárpolchoz éppen egy pincér érkezik és harsányan mondja:</p>
					<p>- A báró úrnak egy mazagrant, duplával...</p>
					<p>Nyeltem. A Török Szultán mint báró, őrnagyokkal! Nagy gazság van emögött.</p>
					<p>- Parancsol?</p>
					<p>- Whiskyt...</p>
					<p>Jólesett a friss ital. Közben nem vettem le a szememet a Török Szultánról. Ha
                        két napig ül itt, akkor is kivárom. A nyomában leszek, amíg csak szemtől
                        szembe nem állunk, ketten!... Végre is nincs összevarrva a
                        tisztekkel!...</p>
					<p>- Uram...</p>
					<p>A pincér állt mellettem.</p>
					<p>- Egy hölgy szeretne beszélni önnel.</p>
					<p>Követtem a néger boy tekintetét. Az egyik páholyban, a helyiség homályos
                        hátterében egy nő ült.</p>
					<p>De milyen nő! Elállt a lélegzetem. Különös, sötét ibolyaszínű selyemruhája a
                        legelőkelőbb párizsi műhelyben készülhetett. Apró, hófehér kezével egy
                        cigarettát emelt éppen a szájához, és mialatt szippantott belőle, két szép,
                        nagy fekete szeme lehunyódott. Csodálatosan hosszú pillái egy-egy dús ívben
                        hajoltak ki a szemhéjak közül... Szóval... olyan remek szép nő volt ez, hogy
                        elámultam.</p>
					<p>Nyomban odamentem, velemszületett, könnyed úri testtartásommal.</p>
					<p>- Üljön le, uram - mondta a nő, miután bemutatkoztam. - La Rochelle grófnő
                        vagyok.</p>
					<p>Nem tudtam, hogy mit feleljek.</p>
					<p>- Láttam önt, amikor bejött, és figyeltem, miközben ott szemben ült. Önnek
                        nyílt, férfias arca van.</p>
					<p>A nő szinte hangosan beszélt, de különben sem kelthetett semmiféle gyanút,
                        amit mondott, mert valóban merész, nyílt és férfias arcom van. Ez már
                        másoknak is feltűnt.</p>
					<p>- Nem tudom, miért - folytatta -, de úgy éreztem, hogy maga bátran kiállna,
                        ha egy nő nagy veszélyben a segítségét kérné.</p>
					<p>- Bizonyos lehet benne! - feleltem lelkesen, és valósággal elsötétült előttem
                        a világ attól a furcsa jó szagtól, ami a nőt körüllebegte. - Grófnő -
                        folytattam -, nem kérhet tőlem olyasmit, hogy ne álljak boldogan az utolsó
                        csepp véremig ön mellé.</p>
					<p>- Mindössze arra kérem, hogy hazakísérjen. Lehet, hogy bérgyilkosok lesnek
                        rám az úton. A legionáriusok mind lovagias emberek...</p>
					<p>- Nyugodt lehet, én megvédem...</p>
					<p>- Igen... én is azt hiszem. Önnek olyan értelmes kifejező szeme van.</p>
					<p>Csakugyan így volt. Azt már mások is mondták, hogy van a szememben valami
                        különösen értelmes és kifejező.</p>
					<p>- És kik azok, akik egy fiatal hölgy hazafelé vezető útján lesben állnak?
                        Miféle alantas, hitvány fráterek lehetnek...</p>
					<p>- Felbérelt orgyilkosok!... Többet most nem mondhatok el...</p>
					<p>- Nem kutatom a titkait, grófnő!</p>
					<p>- Köszönöm. Akkor hát menjen előre, és várjon rám kint.</p>
					<p>Elhaladtam a Török Szultán asztala mellett. Ökölbe szorult a kezem, de mit
                        tehettem?</p>
					<p>Egy hölgy kéri a segítségemet. Mennem kell! Néhány perc múlva ott volt
                        mellettem az utcán a grófnő.</p>
					<p>Már este volt. Nem a belváros felé vezetett, hanem egyenesen a tengerparti
                        sétány irányába, ahol az úri villák sora van.</p>
					<p>Senkit sem láttam, akire gyanakodhattam volna.</p>
					<p>Az úri villák sora pedig eléggé kihalt estefelé. Nagyritkán, ha egy autó
                        elhaladt mellettünk.</p>
					<p>A nő egy hatalmas, kastélyszerű épület előtt megállt.</p>
					<p>- Itthon vagyok... - mondta. - Úgy látszik, a maga kísérete elijesztette a
                        támadókat. Igazi, harcos férfialak! Mintha egy megelevenedett szobor
                        lenne.</p>
					<p>Csakugyan így volt. Férfias, izmos, erőteljes alakom van. Ezer ember között
                        is feltűnne.</p>
					<p>- Az olyan patkányok, akik hölgyekre lesnek, általában gyávák - feleltem,
                        velemszületett természetes szerénységemmel.</p>
					<p>- Önnek meddig van kimaradása?</p>
					<p>Hm... Potrien most már ideges lett.</p>
					<p>- Nincs kimaradásom. Átugrottam az erőd falán.</p>
					<p>- Megszökött?</p>
					<p>- Nem egészen. Ha holnap estig jelentkezem, akkor csak engedély nélküli
                        kimaradás. És én még ma jelentkezni fogok.</p>
					<p>- Ha úgyis mindegy... Szívesen meghívnám egy csésze teára...</p>
					<p>És lesütötte a szemét. Úgy látszik, erős hatással voltam rá.</p>
					<p>- Boldoggá tesz grófnő - feleltem tiszteletteljesen, azzal az érzéssel, hogy
                        fél térdre kellene ereszkednem.</p>
					<p>- Akkor jöjjön...</p>
					<p>Hatalmas, barna faburkolatú terembe nyílt a kapubejáró. Ragyogó
                        csillárfényben díszruhás lakájok siettek elém... Micsoda pompa és fény.</p>
					<p>Ámultan mentem mellette a lépcsőn...</p>
					<p>A falakon teljes nagyságában, széltében, hosszában, fényes színű, berakott
                        kockákkal készült festmények. Mivel sokat forogtam jobb körökben, tudom,
                        hogy az ilyen falfestményeket gobelinnek nevezik. Az ember csiszolódik, ha
                        társadalmi életet él.</p>
					<p>A falból mindenfelé világítókarok álltak ki, és a mennyezetet domború
                        virágminták díszítették, úgynevezett freskók. Ha ezek lehullanak és
                        piszkosak lesznek, akkor bármelyik múzeum magas árat fizet értük.</p>
					<p>Sok-sok szobán haladtunk át, míg végül egy kisebb, meghitt szalonban az
                        előttünk haladó lakáj meggyújtott egy sárga selyemernyőjű állólámpát. Ez
                        lágy, családias, meleg fénnyel világított és a szoba távolabbi zugait
                        homályban hagyta.</p>
					<p>Rövidesen ismét megjelent a lakáj kis kocsival, amilyenen csecsemőket szoktak
                        tolni, de ezen üveglap volt, itókával, aprósüteménnyel és cigarettával.</p>
					<p>- Elmehet, Louis.</p>
					<p>Csak aki már sokat járt úri társaságban, az tudja, hogy milyen előkelő egy
                        olyan hely, ahol a lakájt Louisnak hívják.</p>
					<p>Megkínált whiskyvel, dohányoztunk és társalogtunk.</p>
					<p>- Kedves John - mondta, és felém hajolt a karszék támláján át. - Ön ma nagyon
                        nagy szolgálatot tett nekem. Sohasem felejtem el...</p>
					<p>- Ugyan kérem... Igazán semmiség. Sajnálom, hogy nem küzdhettem önért,
                        grófnő. Higgye el!</p>
					<p>Szívesen nekirohantam volna egy század szpáhinak, hogy bebizonyítsam,
                        mennyire szeretem!</p>
					<p>Ő alig ivott, de én négy pohárral is felhajtottam a finom whiskyből.</p>
					<p>Később imponáló merészséggel a kezére hajoltam, ahogy ott a karfán nyugodott,
                        és megcsókoltam...</p>
					<p>Nem ellenkezett.</p>
					<p>Ahogy felnéztem rá, láttam, hogy lesüti a szemét és mosolyog. De milyen
                        mosoly volt ez!</p>
					<p>Ez a nő úgy mosolygott, mintha sírna. Úgy is neveztem magamban: „a
                        síró-nevető grófnő”.</p>
					<p>- Ön merész, de nem bántott meg, mert nem tolakodó...</p>
					<p>Így is van. Kissé közelebb húzódtam a karszékkel, de beleakadt az átkozott
                        holmi a szőnyegbe, hogy majdnem felborultam, és a zavaros helyzetben
                        leütöttem a whiskysüveget.</p>
					<p>- Bocsásson meg...</p>
					<p>- Igazán semmiség... A múltkor Valois márkival ugyanez megesett.</p>
					<p>Ilyesmi csakugyan kitűnő urakkal is előfordul. Végül - és ez a fő -, ott
                        ültem a közelében. A szívem úgy kalapált, mintha kitörni készülne a
                        zubbonyon keresztül. A felém áramló jázmin illatszer szagától remegett a
                        torkom és pattanásig feszült minden ér az agyamban.</p>
					<p>- Miért... szökött meg a kaszárnyából? - kérdezte, és áthajolt a karszéken,
                        hogy szinte hozzám ért.</p>
					<p>Csak hebegni tudtam.</p>
					<p>- Egy gazembert láttam... a kőfalról, és üldözőbe vettem...</p>
					<p>- És hogy került oda... a kávéházba, később...</p>
					<p>- Odáig... követtem...</p>
					<p>Közben, mint gondos háziasszony, egyre töltötte a whiskyt, és én ittam, mert
                        az ital kellemes társalkodóvá teszi az embert.</p>
					<p>- Meleg van itt...</p>
					<p>Sóhajtott, felállt, és a díszes kandallóhoz ment. Esküszöm, hogy hasonló
                        szépségű alakot még nem láttam. És a lépése, szinte muzsika volt, ruganyos,
                        lassú ütemével.</p>
					<p>...Később zongorázott és énekelt... Ilyen gyönyörűségben még nem volt részem.
                        Hivatásos, kocsmai énekesnők tanulhattak volna a grófnőtől.</p>
					<p>Amikor befejezte a dalt letérdeltem:</p>
					<p>- Grófnő... legszívesebben meghalnék önért - suttogtam férfias
                        egyszerűséggel. - És... és...</p>
					<p>Igen... Lehajtott fejemet csendesen megsimogatta. A sarkamig zsibbadt lettem
                        ettől az érintéstől.</p>
					<p>- Tudom... Nem ismerem magát, John, de érzem, hogy bátor, jellemes, nagylelkű
                        és okos...</p>
					<p>Az ilyen emberismerő előtt le a kalappal!</p>
					<p>- Hallgasson ide... - folytatta. - Én a legszentebb, leghalálosabb titkomat
                        bízom magára...</p>
					<p>- Oh, grófnő...</p>
					<p>- Igen! Szükségem van valakire, és maga az a jellem... aki... első látásra...
                        Szóval...</p>
					<p>- Megbízhat bennem, mint önmagában, grófnő.</p>
					<p>- Hallgasson tehát ide... Apám diplomata volt.</p>
					<p>- Sejtettem!</p>
					<p>- Honnan?</p>
					<p>- Önben annyi előkelő báj van, hogy egy diplomata lehetett csak az apja.</p>
					<p>Így én.</p>
					<p>- Köszönöm... Ön nemcsak merész, hanem művelt is.</p>
					<p>Így ő.</p>
					<p>- De most figyeljen, kérem. Atyám ártatlanul egy politikai cselszövés
                        áldozata lett. Egy nő szőtte a cselt ellene. Annunziata Ermagnola spanyol
                        hercegnő. Atyám elmondta titkát, és ezért menekülnie kellett. Azt hiszem,
                        hallott már hasonló történetet?</p>
					<p>- Hogyne. Egy Lohengrin nevű hattyúlovaggal fordult elő ilyesmi, de ott a
                        hölgy nem spanyol volt, hanem operaénekesnő...</p>
					<p>Megragadtam az alkalmat, hogy műveltségemről is kedvező véleményt
                        keltsek.</p>
					<p>- Hasonló eset - mondta csodálkozva, és nevetett.</p>
					<p>- Min mosolyog, grófnő?</p>
					<p>- Keserű kacaj volt... - felelte komoran. - Atyámat csak úgy menthettem meg,
                        hogy La Rochelle grófnak nyújtottam a kezemet... Pedig gyűlöltem...</p>
					<p>- Szörnyűség!</p>
					<p>- Nem sokáig bírtam a gróf rettenetes természetét. Oktalan féltékenységgel
                        gyötört, és mint foglyot őriztetett a várában.</p>
					<p>- Hitvány fráter...</p>
					<p>- És egy napon megszöktem...</p>
					<p>- Okosan!</p>
					<p>- Azóta rettegésben élek... Mindent elkövet, hogy visszahurcoljon a
                        várába...</p>
					<p>- És a rendőrség ezt tűri?</p>
					<p>- La Rochelle gróf nagy úr! A bátyja miniszter.</p>
					<p>- Na és? Egy miniszter nem parancsol az egész országnak.</p>
					<p>- Az öccse rendőrprefektus!</p>
					<p>- Az csakugyan nagy úr... Ismerek néhány prefektust... társadalmilag... Igen
                        erélyes emberek... sajnos...</p>
					<p>- Éjszaka nem merek az utcára menni, nappal is egy rettegés az életem... Oh,
                        John... most tudja a titkomat... Maga az egyetlen ember...</p>
					<p>Sóhajtott. Szemében könnyek remegtek. Oly szép volt, és oly
                        szerencsétlen.</p>
					<p>- Grófnő! - kiáltottam hévvel. - Mától fogva nincs egyedül! Erre
                        esküszöm!</p>
					<p>- Köszönöm, John...</p>
					<p>És ahogy előtte álltam, két kézzel megfogta az arcomat, és úgy nézett. A
                        nyelvem olyan száraz volt, mint egy fadarab, és a szemközti tükörből láttam:
                        az arcomon ujjnyi vastagon dagadt ki egy ér a szemöldököm felett.</p>
					<p>Átkaroltam...</p>
					<p>Hagyta... Sőt... odahajtotta fejét férfias vállamra... A hajából is
                        jázminszag áramlott...</p>
					<p>- Szeretem... - súgtam félőrülten.</p>
					<p>- Ó... John... hát nem látod... hogy én is sze...</p>
					<p>A félig kimondott szó közben megcsókoltam...</p>
					<p>- John... - mondta nagyot sóhajtva. - Megértem, hogy bizalmatlan vagy.</p>
					<p>- De grófnő!</p>
					<p>- Mondd, hogy Nóra!</p>
					<p>- No... Nóra...</p>
					<p>Alig bírtam kimondani...</p>
					<p>- Én elmondtam a titkaimat... majd egyszer... ha igazán szeretsz és bízol
                        bennem, mondj el te is mindent, hogy ne válasszon el bennünket semmi...
                        semmi...</p>
					<p>Szégyelltem magamat. Ez a nő olyan vakon bízott bennem, olyan őszinte és
                        odaadó volt. Én titkolózom...</p>
					<p>- Grófnő... Nóra... Nóra grófnő. Én is elmondok mindent, mindent.</p>
					<p>- Óh, ne hidd, hogy kíváncsiság...</p>
					<p>- Nem, nem... úgy helyes, hogy én is elmondjam a nagy titkot, amelynek
                        középpontjában...</p>
					<p>Kopogtak.</p>
					<p>Ijedten felugrott az ölemből.</p>
					<p>- Ki az?</p>
					<p>- Telefon...</p>
					<p>A Louis nevű lakáj jött, és egy tálcán a telefont hozta, amelyről hosszú
                        zsinór függött.</p>
					<p>Csak igen előkelő helyen fordul elő, hogy tálcán hozzák a telefont.</p>
					<p>A füléhez vette a kagylót.</p>
					<p>- Igen... - csak ennyit mondott. - Még nem... de már biztos... Nem... Jó...
                        Várom... Autón?... Jó... Jó estét...</p>
					<p>A lakáj kiment.</p>
					<p>- John... most valakivel találkozni fogok. Atyám egy régi barátja jön ide
                        autón... Te várj addig itt... amíg... beszélek vele...</p>
					<p>- Ha esetleg soká voltam itt akkor igazán...</p>
					<p>- Nem... nem... ki tudja, mikor látlak viszont... - felelte, és ismét csókok
                        következtek...</p>
					<p>Rövidesen újból kopogtatott a lakáj.</p>
					<p>- Sietni fogok - súgta, és magamra hagyott.</p>
					<p>Felhajtottam egy pohár whiskyt. Szédülő fejjel leültem a fotelbe. Váratlanul
                        halk kopogtatás hallatszott.</p>
					<p>A szoba túlsó sarkában, a lámpa mellett, csak most láttam, ajtó volt vágva a
                        kárpitba, és furcsa zörgéssel egy papírdarab csúszik be alatta...</p>
					<p>Hát ez mi?!</p>
					<p>Odamentem és felemeltem a papírt. Ez állt rajta:</p>
					<p>
                        „Kedves Tsülögg!
                    </p>
					<p>
                        Te hüjje ló akki vagggy! Ez a nő 1. vesz-Éjjes
                            bosszorgány. Kihasznájjja hogy. Egy beképzeltt alag került. A hállólyába
                            neki. Ne pofffázz! Puccolly inét. Mert nadjon gönnyen llehet. Hodj
                            Egysszerüüen lellő nek. Legalláp is elvissznekk. jjól nészől ki Te. Nem
                            issmerred 5. vesszééjjes Bosszor gán.
                    </p>
					<p>
                        Netuddkki.”
                    </p>
					<p>A levélről az első szó után tudtam, hogy a Török Szultán írta. Elejétől végig
                        hazugság.</p>
					<p>Gyorsan kinyitottam a kárpitajtót. Elcsípem a gazembert!</p>
					<p>Egy kis szobában voltam. Persze elszökött a gazember.</p>
					<p>De hogy jött be ide egyáltalán?... Titokban...</p>
					<p>A következő szobában áhítattal álltam meg egy másodpercre.</p>
					<p>Égszínkék selyemfalú háló volt. Középen egy ámpolna függött, vörös lámpájából
                        tompa fény sugárzott.</p>
					<p>A túlsó oldalon nyitott ajtó... Függöny takarja el... Távoli beszélgetés
                        hallatszik...</p>
					<p>Lábujjhegyen odamentem... A függönyön túl öltözőszoba következett, és innen
                        nyílt az a szoba, ahol beszélnek. Ugyancsak függöny takarta el.</p>
					<p>Megismertem az ő hangját!</p>
					<p>Azt a szomorú, mélységgel muzsikáló finom, dallamos szófüzért, amely félig az
                        orron átszűrődve zeng-bong, mint valami hárfa.</p>
					<p>Éppen azt mondja:</p>
					<p>- Könnyű dolgom volt azzal a maflával, és ha nem zavar meg excellenciád, már
                        tudnék mindent.</p>
					<p>Hm... vajon kiről lehet szó?</p>
					<p>Egy szokatlanul mély, nyugodt férfihang felel.</p>
					<p>- Mégis beszélnem kellett magával, Mander-né...</p>
					<p>Mander-né?... Nem grófnő?... Mi?!</p>
					<p>Hiszen Mander... az a százados volt, akit Tuskó Hopkins alakított.</p>
					<p>Gyorsan, lábujjhegyen odasiettem.</p>
					<p>Ketten voltak együtt a kis szalonban. Az állítólagos grófnő és...</p>
					<p>A lélegzetem is elállt!</p>
					<p>De Surenne márki, a kormánybiztos!</p>
				</div>
				<div type="chapter">
					<head>3.</head>
					<p>Nem írtam róla eddig. Pedig errefelé jól ismeri mindenki. De Surenne márki
                        tengernagy, teljhatalmú gyarmatügyi kormánybiztos volt. Kemény, szigorú
                        katona. Ellenfele a diplomácia és türelem eszközeivel dolgozó, de la Rouban
                        altábornagynak. Hosszú, ősz haja, szúrós szeme, borotvált, erélyes arca
                        unalomig ismert Afrikában.</p>
					<p>A hatalmas, sasorrú tengernagy ott ült szemben a síró-nevető nővel.</p>
					<p>- Miután a múltkori szégyenletes csalást - mondta De Surenne - a Laméter-ügy
                        tárgyalása után sajnos későn leplezte le, ebben az ügyben sok
                        jóvátennivalója van. Megtalálta a cinkosok nyomát?</p>
					<p>- Az egyik éppen most készült vallani. Ez elég nagy fajankó. Beképzelt,
                        korlátolt alak, akivel könnyű dolgom lesz.</p>
					<p>...Elképzelhetik, hogy álltam ott! Milyen magasságokból zuhantam le? Én és a
                        fajankó! És beképzelt! A velemszületett férfias szerénységgel...</p>
					<p>Óh, hogy fájt a szívem...</p>
					<p>Tehát a csók, az ölelés, az illatos sóhaj, amivel az arcomhoz hajolt,
                        hazugság volt...</p>
					<p>- Csak vigyázzon - mondta a kormánybiztos. - Sokszor a legostobább emberről
                        is kiderül, hogy nem minden helyzetben az.</p>
					<p>- Ez megbízhatóan hülye.</p>
					<p>- Hát kérem, asszonyom, legyen őszinte. Tud valamit az ügyről?</p>
					<p>- Tudom, hogy az expedíciót a fongiak rabságban tartják. A főnök
                        gazember.</p>
					<p>- Mi a bizonyíték?</p>
					<p>- Mander útinaplója, amit nemrégen kapott meg Rouban altábornagy...</p>
					<p>- Igen... igen, de ez a holland bankár, Van der Ruffus, ez is
                        akadékoskodik...</p>
					<p>- Az öreg bankárnak lágy szíve van.</p>
					<p>- Elhiszem, ha mondja. Önnek tudni kell.</p>
					<p>- Van der Ruffus kisegített szorult helyzetemből, de különben inkább
                        ellenségem, mint barátom.</p>
					<p>- Kérem kérem... ehhez semmi közöm. Információkért jöttem.</p>
					<p>- Elfeledkezett excellenciád, hogy negyvenezer frankot ígért, ha...</p>
					<p>- Ha hasznos lesz, amit mond.</p>
					<p>- Rendben van. Bízom az ígéretében. Szóval Laméter váratlan segítőtársakra
                        bukkant.</p>
					<p>- Kik ezek? - kérdezte De Surenne.</p>
					<p>- Három kalandor. Elég veszélyes nemzetközi alakok, de nem lehetnek hasznára
                        ebben az ügyben.</p>
					<p>- Az embereket csak tetteik alapján szabad megítélni. Mit gondol, mi történt
                        Mander századossal, az igazival?</p>
					<p>- Agyonlőtték. Valószínűleg Laméter cinkosai végeztek vele. Ezt a Hopkins
                        nevű frátert is megsebesítette valaki, és ráadták a halott százados ruháját.
                        Így került az ügybe.</p>
					<p>- Nem sokat érnek az értesülései, de azt akarom, hogy lekötelezve érezze
                        magát... Tessék...</p>
					<p>Negyvenezer... Negy-ven-ezer frankot dobott oda.</p>
					<p>A nő csillogó szemmel kapta el. Hogy szeretheti a pénzt!</p>
					<p>- Meg lesz velem elégedve excellenciád - felelte. - Ha ez a katona jó nyomot
                        ad, akkor először a katonai rendőrséget értesítem, hogy késedelem nélkül
                        cselekedjenek.</p>
					<p>- Jól van... - A kormánybiztos felállt, biccentett a nő felé és ment...</p>
					<p>Én is mentem... Vissza a szobájába. Hohó... Majd meglátjuk, hogy fajankó
                        vagyok-e?!</p>
					<p>Rövidesen jött ő is.</p>
					<p>- John... - suttogta - ne haragudj, hogy megvárattalak.</p>
					<p>- Drága grófnő... - feleltem éppolyan szerelmes hangon, mintha mi sem történt
                        volna.</p>
					<p>- Most csak a tiéd vagyok... nem zavar senki.</p>
					<p>- És... és őszintén elmondok mindent... De szeretsz? - kérdeztem.</p>
					<p>- Nagyon...</p>
					<p>- Grófnő... Én olyan nagy titkot tudok... ami... ami több ember életébe
                        kerülhet, és amit ezren és ezren szeretnének tudni.</p>
					<p>- Nálam el lesz temetve...</p>
					<p>Úgy tettem, mintha tűnődnék.</p>
					<p>- Nos? - kérdezte izgatottan.</p>
					<p>- Grófnő... majd elmondom... ha már tudom biztosan, hogy szerelmünk igaz és
                        teljes...</p>
					<p>- Most nem érzed?...</p>
					<p>- Igen... De mégis... Várjunk, amíg semmi sem választ el bennünket attól,
                        hogy őszintén elmondjunk mindent.</p>
					<p>...Átkarolt, csókolt, ölelt... Óh, milyen kár, hogy ez a nő - amint a Török
                        Szultán helyesen jellemezte: egy bosszorgány.</p>
				</div>
				<div type="chapter">
					<head>4.</head>
					<p>...Hajnalban ott ült a lábam előtt és fejét mint valami hízelgő cica a
                        térdemre hajtotta.</p>
					<p>- Most mesélj nekem... lovagom.</p>
					<p>Felhajtottam egy pohárral.</p>
					<p>- Tudd meg, grófnő, hogy én ismerem Laméter kapitány rejtekhelyét...</p>
					<p>- Ó!</p>
					<p>Hogy csodálkozott. Hogy színlelte a meglepetést.</p>
					<p>- Igen. Két barátommal együtt mentettem meg.</p>
					<p>- Kik voltak?</p>
					<p>- Az egyik köpcös fiú, ez századosnak adta ki magát, és elmenekült egy hajón,
                        amelyik Oranból egy uszály szerecsendiót visz a Fekete-tengeren keresztül
                        Rusz-Csukba...</p>
					<p>- És a másik?</p>
					<p>- Egy Potrien nevű őrmester, a légióból... Valamikor iskolatársam volt, és a
                        háborúban, Laméter századánál szolgált...</p>
					<p>- Igen... - lihegte.</p>
					<p>- Ez volt az értelmi szerző. Jóba van a kantinosnővel, és ez egy pincében
                        rejtegeti Lamétert, mosott ruhák között, az Avenue Maréchal Joffre 9. szám
                        alatt...</p>
					<p>- Óh, esküszöm, hogy közöttünk marad... Most ég áldjon... Remélem, rövidesen
                        viszontlátlak.</p>
					<p>- Igen, igen... drágám...</p>
					<p>Csók. Azután távoztam.</p>
					<p>Szédülő fejjel mentem az utcára.</p>
					<p>Hogy a sok whiskytől bódult agyam kitisztuljon, betértem a legközelebbi
                        csapszékbe, és felhajtottam néhány pohár rumot. Azután pihentem kissé, és
                        átfutottam a lapokat.</p>
					<p>Ráérek. Most már vagy kivágom magam, vagy harminc nap sötétzárka kurtavassal.
                        De kivágom magam!</p>
					<p>A lapban igen érdekes hírek álltak.</p>
					<p>Rouban altábornagy fáradozása a Szenegál-vidék békéjéért nem bizonyult
                        eredményesnek. A fongi négerek továbbra is tagadják, hogy az expedíció
                        tagjairól vagy a gyémántbányáról tudnak valamit. Pedig sok bizonyíték van
                        ellenük. Különösen a fogságból visszatért Mander százados, akinek a nevével
                        legutóbb egy szélhámos visszaélt. Az igazi századosnak, mialatt útban volt
                        Szenegálból, nyoma veszett. De a napló és a térkép, amely az expedíció útját
                        jelöli, postán érkezett, és világosan bizonyít a fongi törzs bűnössége
                        mellett. De Surenne admirális ismert erejével lát hozzá, hogy a felderítő és
                        büntető expedíciót vezesse. Rouban altábornagy bizonyára az indokínai
                        hadseregnél kap vezető beosztást. A kormánybiztos keménykezű politikája
                        visszaállítja a gyarmati hadsereg tekintélyét, amely csorbát szenvedett a
                        szenegáli gyémántbánya körül.</p>
					<p>Hol a bánya?</p>
					<p>Hol az expedíció, amelynek nyoma veszett?</p>
					<p>„Minden tiszteletünk a jóhiszemű idealista Rouban altábornagyé, aki talán
                        rövidesen elhagyja afrikai állomáshelyét... És minden lelkesedésünk De
                        Surenne márkié, aki erélyesebb politikával helyreállítja a francia
                        gyarmatosítók régi, katonai tekintélyét...”</p>
					<p>Így az újság.</p>
					<p>Az egész dörgedelem Rouban altábornagy közeli bukásától szaglott. Ezenfelül
                        puskapor és vér szaga is előre vetette eljövendő bűzét, amiről az újságíró
                        úr nem tudott.</p>
					<p>Így én.</p>
					<p>Jól kitisztult a fejem a sok rumtól, és elindultam a katonai parancsnokság
                        felé. Hat óra, reggel volt.</p>
					<p>- Egy magas rangú tiszttel szeretnék beszélni - mondtam a posztnak.</p>
					<p>- Miért?</p>
					<p>- Ha minden bolondnak megmondhatnám, akkor nem akarnék a tiszttel
                        beszélni...</p>
					<p>A poszt még valamit morgott, azután felkeltette az ügyeletest.</p>
					<p>A tiszt álmos szemmel gombolta a zubbonyát, és úgy nézett rám, mint aki a
                        pokolba kíván.</p>
					<p>- Mit akarsz?</p>
					<p>- Jelentést tenni, mon adjutant.</p>
					<p>- Milyen ügyben?</p>
					<p>- Egy kém akart a hálójába keríteni.</p>
					<p>A gyarmati hadsereg kaszárnyaépületeiben mindenfelé táblák láthatók:</p>
					<p>KÉMGYANÚS EGYÉNEKRŐL</p>
					<p> TÉGY NYOMBAN JELENTÉST</p>
					<p> A KATONAI PARANCSNOKSÁGON!</p>
					<p>- Beszélj!</p>
					<p>- Egy nő meghívott magához, azt mondta, hogy La Rochelle grófnő, és ha
                        adatokat szolgáltatok neki egy katonai bűnügyről, akkor pénzt ad...</p>
					<p>- Várj! Ez a jelentés nem hozzám tartozik. Ülj le a másik szobában, amíg az
                        illetékes helyre telefonálok.</p>
					<p>Leültem a másik szobába.</p>
					<p>Rövidesen kijött a tiszt:</p>
					<p>- Előre!</p>
					<p>A kapuban autóba szálltunk. A tiszt nem szólt, és én nem kérdezhettem. Már
                        vagy negyedórája futott velünk a kocsi.</p>
					<p>Hová visz? Elhagytuk Oran külvárosát, a tengerparton siklottunk végig,
                        platánok és oleanderbokrok mentén. Végül egy magas ráccsal körülvett vörös,
                        várszerű épület előtt álltunk meg.</p>
					<p>Két szuronyos őr posztolt a kapuban.</p>
					<p>- Jouhac tisztet jelentsék a D osztályon.</p>
					<p>Annyit én is tudtam, hogy ez a kémelhárító.</p>
					<p>De nem olyan egyszerű ide bejutni. Még egy tisztnek sem. Ott áll és vár, amíg
                        az egyik poszt bejelenti.</p>
					<p>Egy őrnagy jön le. Sovány, sárga bőrű, fényes szemű keskeny szájú katona. Nem
                        tudom, hogy miért, de arra gondolok, hogy rossz lehet annak, akire
                        haragszik.</p>
					<p>- Köszönöm, hadnagy úr...</p>
					<p>A tiszt köszön és megy. Vegyes érzelmekkel lépek be a kapun.</p>
					<p>Amikor ott álltam a pinceszagú, ódon, félhomályos előcsarnokban, mögöttem a
                        hűvös, durva arcú őrnaggyal, kissé összeszorult a szívem.</p>
					<p>Szó nélkül mentünk, boltozatos folyosókon, elhagyott átjárókon...</p>
					<p>Minden fordulónál szuronyos őr, minden átjárónál rácsos vasajtó, kinyitják,
                        becsukják, ismét bezárják utánunk...</p>
					<p>Mindig lejjebb és lejjebb jutunk, újabb és újabb lépcsőfokok. Egyre sűrűbb
                        homály, egyre hűvösebb, dohos folyosók roppant vastag falak között.</p>
					<p>Hová vezet? Bezárnak talán?... Hivatalos helyiség nincs a pincében, az
                        bizonyos...</p>
					<p>Ez a „Vörös Citadella”. Már hallottam róla. Aki idekerül, annak a számára
                        megszűnt az idő fogalma. Kémek és lázadók, politikai kalandorok tűnnek el
                        itt. Állítólag nem sokat kérdezősködnek olyan egyének után, akit errefelé
                        láttak utoljára...</p>
					<p>De mit akarnak tőlem...</p>
					<p>Lent a pincefolyosón megyünk. Jobb és bal oldalon rácsos ajtó. Minden ráccsal
                        zárt odúban egy ember ül vagy áll. Arccal a fal felé fordulva... Minden
                        cellában egy.</p>
					<p>Kémek és hazaárulók!</p>
					<p>Salétrom és áporodott rongyok szaga nehezedik a folyosóra... Minden őr egy
                        bokacsattanással jelzi, hogy tiszteleg.</p>
					<p>Az őrnagy nem szólt semmit. A tépett, falas ruhákban álldogáló arc nélküli
                        rabok nagy része ijesztően sovány.</p>
					<p>A bokákon vastag gyűrű és néha csörrenés... Mind láncon van...</p>
					<p>Mintha kissé szűk lenne a torkom...</p>
					<p>Egy dupla vasajtót nyitnak, és ismét a lépcsőházban vagyunk. Most minden
                        elénk kerülő lépcsőn feljebb megyünk.</p>
					<p>Hová vezet az őrnagy?</p>
					<p>És ekkor átvillan valami az agyamon. Miért jöttünk ide le, ha ismét
                        felmegyünk? Csak a börtönön keresztül lehet az emeletre jutni?</p>
					<p>Hohó!</p>
					<p>Észnél légy, Csülök! Azért vándorolt veled az őrnagy a pincén át hogy
                        megrémülj! Aki erre keresztülhalad, az puhára főzve kerül a kérdezősködő
                        elé. Amit elhatározott, amit hazudni akar, az dadogássá válik a
                        pincebörtönön és a néma folyosókon keresztülhaladó úton, a sárga őrnagy
                        mögött...</p>
					<p>Vigyázat!</p>
					<p>Kihúztam magam, és igyekeztem közömbös lenni... belülről lecsillapodni...</p>
					<p>Nyers, nedves sziklaboltozatok között vezetett a folyosó...</p>
					<p>Egy ajtót ránt fel az őr. Kis szobába érünk. Néhány tiszt ugrik fel. Az
                        őrnagy int.</p>
					<p>Egy réveteg tekintetű, tépett ruhájú, rémült arcú férfi ül a szoba közepén.
                        Arca beesett, a kezei remegnek.</p>
					<p>Egy hatalmas tiszt áll előtte ingujjban. Az asztalnál egy másik ír, serceg a
                        toll. Borzasztó meleg van.</p>
					<p>Továbbmentünk.</p>
					<p>Olyan nyugodt voltam, mintha az utcán járnék. Már tudtam, miről van szó.
                        Érdeklődve néztem a falakat. Az őrnagy felém fordult. Az egyik szemöldöke
                        magasabbra húzódott, ahogy rám nézett.</p>
					<p>De nem szólt.</p>
					<p>Most már festett falú, nagy ablakos, emeleti folyosókra mentünk. Itt-ott egy
                        kép vagy táblázat.</p>
					<p>Egy ajtónál megáll az őrnagy, kopog, belép. Azután visszajön.</p>
					<p>- Menjen be.</p>
					<p>Kihúzom magamat és belépek. Szemben az ajtóval a falnál, fekete íróasztal
                        mögött, ott ül a kormánybiztos!</p>
					<p>Most csakugyan megijedtem.</p>
				</div>
			</div>
			<div type="group">
				<head>Kilencedik fejezet</head>
				<p>Minden összebogozódik</p>
				<div type="chapter">
					<head>1.</head>
					<p>- Jöjjön közelebb.</p>
					<p>Két nagy lépés... sapkát combhoz szorítom, boka csattan.</p>
					<p>- John Fowler?</p>
					<p>- Igen.</p>
					<p>- Csúfneve Csülök. Többszörösen büntetett, notórius csempész. Született
                        Birminghamben 1904‑ben, anyja Fidler Karolina, holland származású munkásnő,
                        apja Gustav Fowler kormányos. Így van?</p>
					<p>- I... igenis... excellenciás uram!</p>
					<p>Nem olvasta az adatokat. Fejből mondta! Istenem... hát ezek... ilyen magas
                        rangú urak... egy közlegényről még azt is tudják, hogy anyja volt, született
                        és... Fowler.</p>
					<p>- Négy év előtt törölték a hajóskönyvből. Miért?</p>
					<p>- A révkapitány kigyulladt a jelenlétemben...</p>
					<p>- Bántalmazta?</p>
					<p>- Mindössze egy égő lámpát dobtam rá.</p>
					<p>- Miért?</p>
					<p>- Egészség elleni kihágással vádolt. Azt állította, hogy ragályos beteget
                        hoztam a hajón.</p>
					<p>- És nem volt igaz?</p>
					<p>- Alázatosan jelentem, nem vagyok orvos.</p>
					<p>- De a révkapitány azt mondta, hogy beteg az illető.</p>
					<p>- A révkapitány sem orvos.</p>
					<p>Nézett, egyik szemét összehúzta. Hatalmas homloka támadó, okos nyugalommal
                        meredt felém. Most lemért. Keresztülnézett rajtam.</p>
					<p>Félelmetesen erős, tiszteletet parancsoló férfi volt De Surenne márki. Ahogy
                        felállt, kitüntetései megcsördültek, szálfa alakja kissé előrehajolt, és úgy
                        nézett az arcomba. Dús, gondozott, ősz, hosszú haja hátrafeküdt tarkójáig,
                        úgy, ahogy régi, nagy tudósokat ábrázolnak képeken.</p>
					<p>Karba fonta a kezét.</p>
					<p>- Most pedig beszélhetünk, barátom. Mit akar jelenteni?</p>
					<p>- Egy különös eseményről teszek jelentést excellenciádnak, amelyet nem bírok
                        megítélni egyszerű eszemmel.</p>
					<p>Test a testhez, elém állt.</p>
					<p>- Csakugyan olyan egyszerű az esze? - Megkopogtatta a homlokomat. - Akkor is
                        ilyen nyugodtan állna itt, ha tudná, hogy belelátok a koponyájába? Mi?
                        Akkor sem félne? Feleljen, barátocskám.</p>
					<p>- Akkor sem félnék, mon excellence.</p>
					<p>- Úgy. És mivel okolja ezt meg?</p>
					<p>- Azzal, excellenciás uram, hogy egy legionárius nem fél soha és
                        semmitől!</p>
					<p>- Hej! Barátom, ne kerteljen, hallja, és ne csavargassa itt a szót!</p>
					<p>- Kegyeskedjék a jelentésemet meghallgatni...</p>
					<p>- Megállapítom, hogy jól kezdte nálam. Nem hazudott. Most mielőtt jelent,
                        néhány kérdést: hogy került maga az őrségről egy szál gumikabátban a
                        kormányzóság estélyére.</p>
					<p>- A ruhámat kölcsönkérte valaki.</p>
					<p>- Kicsoda?</p>
					<p>- Laméter kapitány.</p>
					<p>Egy nagy lépéssel ismét előttem termett.</p>
					<p>- Tudja, mi jár ezért?</p>
					<p>- Kegyelem esetén életfogytiglani várfogság.</p>
					<p>- Itt lenn... a pincében... Nem rettent meg?</p>
					<p>- Én nem félek semmitől.</p>
					<p>- Mi történt azon az éjjelen?</p>
					<p>- Csak akkor tudtam meg, hogy kicsoda Laméter, amikor már rajta volt a ruhám.
                        Utánamentem az estélyre, hogy visszaszerezzem a holmimat!</p>
					<p>- Azután?</p>
					<p>- Nem láttam többé.</p>
					<p>- Katonai becsületére mondja?</p>
					<p>Hallgattam.</p>
					<p>- Figyelmeztetem, hogy hatékony eszközök állnak rendelkezésemre, ha valaki
                        konokul hallgat. Majd odalent a pincében gondolkozhat...</p>
					<p>- Excellenciás uram: ott lenn csupa áruló ül, legalább lesz valaki, aki azért
                        kerül oda, mert nem akart áruló lenni.</p>
					<p>Nézett. Hátratett kézzel járt fel és alá.</p>
					<p>- Maga hazárdjátékos, barátom, de nem buta. És férfi a talpán. Kár, hogy a
                        nyakát töri rövidesen. Laméter hazaáruló! Tudja?</p>
					<p>- Szerintem ártatlan.</p>
					<p>- Mi?!... Maga kétségbe vonja, amit én állítok?</p>
					<p>- Excellenciás uram, én a várbörtöntől nem félek... Annyi gonosztettért
                        vállaltam már megérdemelt büntetést, hogy egyszer jólesne valami igaz ember
                        ügyéért szenvedni. Tessék bilincsbe veretni, bezáratni, felnégyeltetni, és
                        akkor is azt mondom: Laméter ártatlan, ártatlan, ártatlan! Az egy igaz Isten
                        engem úgy segéljen.</p>
					<p>Állt előrehajolva, és mereven nézett.</p>
					<p>- Jó... Engem nem érdekel az, hogy elfogják-e Lamétert, vagy sem. Rendőri
                        ügy. Mit akarsz jelenteni?</p>
					<p>- Egy hölgy a kávéházban magához kéretett délután. Úgy tett, mintha tetszenék
                        neki. Nyomban láttam hogy csak tetteti magát.</p>
					<p>- Hm... igen?</p>
					<p>- Igen. Nem vagyok önhitt ember. A hölgy meghívott magához, és állandóan
                        durva dicséretekkel halmozott el. De én átláttam rajta...</p>
					<p>A kormánybiztos úgy nézett rám, bal szemét kissé összehúzva, mint aki érzi,
                        hogy valami ravaszság van a szavaim mögött, de nem tudja, hogy mi.</p>
					<p>- Folytasd!</p>
					<p>- Parancsára. Állandóan azt mondta, hogy nekem tudni kell Laméterről, és ő
                        sok-sok pénzt kapna ha én elárulnám...</p>
					<p>- Hm... Te fickó... Te nagyon agyafúrt szerzetnek látszol...</p>
					<p>- Alázatos tisztelettel: nem értem excellenciádat.</p>
					<p>- Te... most itt... kivágod magad a bajból. Nem tudom, miért, de biztosan
                        érzem, hogy így van...</p>
					<p>Ilyen orra volt. Megérezte a dolgokat.</p>
					<p>- Én őszintén beszélek.</p>
					<p>- Igen?... Folytasd.</p>
					<p>- Szerettem volna kitudni valamit. Gondoltam, majd hazudozok mindenfélét. Az
                        altiszt úr azt tanította, hogy a kémgyanúsokkal tegyünk úgy, mintha lépre
                        mennénk, mert ha elnyertük a bizalmukat, könnyű leleplezni őket.</p>
					<p>- Igen. És te ezt az utasítást követted?</p>
					<p>- Szó szerint.</p>
					<p>- Tovább!</p>
					<p>- Én hazudoztam mindenfélét, azután természetesen nyomban jelentettem a
                        parancsnokságon az ügyet.</p>
					<p>Most egészen furcsa dolog történt. A kormánybiztos elém állt, megfogta két
                        ujjal az orromat, és enyhe szorítással jobbra-balra mozgatta.</p>
					<p>- Te... Te szélhámos, gazember, csirkefogó... Te! Beképzelt, hiú fickó vagy
                        és lépre mentél a szép hölgynek. De valahogy észbe kaptál és kivágtad magad
                        a bajból. Legalábbis azt hiszed.</p>
					<p>Végignézett.</p>
					<p>- John Fowler, akarsz-e átlépni a kék huszárokhoz, az én századomba? Altiszti
                        iskolába kerülsz, gondom lesz rá, hogy elfelejtsék a múltadat. Kevés
                        embernek ajánlottam ezt még eddig. Egy sem bánta meg. Pénzed mindig lesz, és
                        a bátorságod meg az eszed szabja meg, hogy mennyire viszed!</p>
					<p>A kék huszárokhoz még közlegénynek sem vettek fel bárkit.</p>
					<p>- Te gondolkozol?</p>
					<p>- Excellenciás uram... boldog lennék az ön szolgálatában, de ha most
                        elfogadnám a nagylelkűségét, nem volnék becsületes.</p>
					<p>- És miért?! Konspirálsz ellenem?</p>
					<p>- Ha parancsolja, bármikor az életemet áldozom fel szolgálatára.</p>
					<p>- Ne fiskáliskodj, te... csavaros, skót koponya! Egyenesen beszélj! Benne
                        vagy egy maffiában, ellenem?</p>
					<p>- Esküszöm, hogy nem!</p>
					<p>- Ha nem vallasz be nyomban mindent, levitetlek a börtönbe, és ott maradsz!
                        Amíg csak élsz! Itt nem kell ítélet! Itt egy szavamra reggel a sáncon
                        lelőnek, és csak annyit írnak egy lapra: „A kormánybiztos rendeletére
                        kivégezték John Fowlert, a köztársaság egy ellenségét!”</p>
					<p>- Ezt jól tudom, excellenciás uram: De nem lettem volna érdemes az iménti
                        nagylelkűségére, ha most félelemből elárulnám a barátaimat.</p>
					<p>Így én.</p>
					<p>- Te mindenre tudsz felelni, barátom! Katonáéknál ez nem szokás... No
                        jó...</p>
					<p>Így ő.</p>
					<p>Bevallom, kissé melegem volt, mialatt hosszú, csontos ujjaival dobolt a
                        csengőtáblán.</p>
					<p>- Elmehetsz. De ha még egyszer a legcsekélyebb gyanúba keveredsz, akkor nincs
                        pardon. Hallhattál rólam, barátom. Szeretem a bátor embert, de az
                        ellenségeimmel szemben nem ismerek irgalmat. Mert azok a hazának is
                        ellenségei. Érted?</p>
					<p>- Igenis, excellenciás uram.</p>
					<p>- Hát csak menj ezen az úton, csak konspirálj ellenem... Későn fogsz észbe
                        kapni... Takarodj!</p>
					<p>Szép helyzetbe kerültem: Egy közlegény, akire De Surenne márki, a
                        kormánybiztos haragszik.</p>
					<p>- Mit állsz még itt?</p>
					<p>- Alázatosan jelentem, ha visszatérek, kihallgatásra kell jelentkeznem.
                        Elmondhatom mindazt, ami ma történt, az őrmesternek?</p>
					<p>- Nem!</p>
					<p>Gyorsan papírra vetett néhány sort, és lepecsételte.</p>
					<p>- Tessék!</p>
					<p>- Köszönöm, excellenciás uram.</p>
					<p>- Pusztulj!</p>
					<p>Mély lélegzetet vettem, amikor ismét megsimította arcomat a jóságos délelőtti
                        napfény...</p>
					<p>És szabad voltam! Istenem, csak azt add, hogy soha többé ne kerüljek ide
                        vissza. Halljak meg szabadon, a sivatagban, vagy a tengeren, hideg, sós
                        hullámokban, esetleg egy gyors sárgalázban (de ha szabad választanom, mégis
                        inkább szabad ég alatt, lehetőleg nem borús időben), csak ide ne kerüljek
                        vissza, ahol hűvös tekintetű emberek kérdeznek homályos szobákban, és azután
                        visszakísérnek a pincébe, arccal a fal felé...</p>
					<p>Milyen boldogító, gyönyörű hang: egy villamos csilingel valahol a
                        közelben!...</p>
				</div>
				<div type="chapter">
					<head>2.</head>
					<p>Az őrségen tartottak a kapu alatt, amíg Potrien jött. Ő mondta, hogy így kell
                        tenni.</p>
					<p>- Jól bemásztál a bajba - mondja részvéttel Juvel, az egyik őr.</p>
					<p>- Majd meglátjuk.</p>
					<p>- Potriennek amúgy is rossz napja van. Hajnalban autó érkezett tisztekkel, és
                        elvitték őt meg a kantinosnét. Tudod, akivel állítólag gyengéd kapcsolata
                        van.</p>
					<p>- Elvitték őket?</p>
					<p>Nagyon csodálkoztam ezen. Mit akarnak a jó öreg Potrientől? És a
                        kantinosnétól?</p>
					<p>- Egy órája sincs, hogy visszajött. A bajusza sem állt jól. Úgy látszik,
                        kellemetlensége volt.</p>
					<p>- Hm... Érdekes.</p>
					<p>Megjelent Potrien.</p>
					<p>Az arca dúlt volt, és bozontos szemöldökei rángatóztak. Fújt és lihegett,
                        mint egy ugrásra készülő tigris. Azután felsikoltott, hogy az erőd
                        beleremegett.</p>
					<p>- Hol volt, maga hadsereg szégyene?!</p>
					<p>- Alázatosan jelentem, fontos ügyben a városban jártam.</p>
					<p>- Úúgy... És ha a városparancsnok őexcellenciája egy napon inspiciálni jön,
                        és csak engem talál az erődben, azt mondja majd: „kedves Potrien, hol a mi
                        rokonszenves orani helyőrségünk?...” Feleljen, közlegény, mit fogok én
                        akkor mondani?</p>
					<p>- Alázatosan jelentem, mon sergent azt fogja mondani: „dolguk volt a
                        városban, de lehet, hogy később visszatérnek...”</p>
					<p>- Pimasz! - A kardjához kapott.</p>
					<p>Egy másodpercig úgy látszott, hogy hajszálon függ az életem.</p>
					<p>- Ezért haditörvényszék elé kerülsz! Igazolatlan elmaradás, szökés
                        kísérlete...</p>
					<p>- Igazolt elmaradás, mon sergent.</p>
					<p>Átadtam a cédulát.</p>
					<p>
                        „A 45-ös számú közlegény parancsomra, ma délelőttig
                            szolgálati ügyben a városban tartózkodott.
                    </p>
					<p>
                        Vezérkar D. osztály
                    </p>
					<p>
                        De Surenne márki,
                    </p>
					<p>
                        kormánybiztos.”
                    </p>
					<p>Egy percig ibolyaszínű lett az arca. Szerintem komoly életveszélyben
                        volt.</p>
					<p>- Rompez... gazember... Rompez, mert széthasítom...</p>
					<p>Ez a nap azt hiszem, Potrien életének legsötétebb időszaka volt. Egy
                        tisztiszolgát később 30 nap kaszárnyaáristomra ítélt, mert nem volt rajta
                        derékszíj, és egy lovászt huszonnégy órás szolgálatba rendelt, mert
                        olajfoltot fedezett fel valamelyik zablán. Ez Potriennél a mélységes
                        melankólia jele volt.</p>
					<p>- Hol voltál?</p>
					<p>Senki Alfonz állt mellettem.</p>
					<p>- A városban. Szolgálati ügyben. Itt nem beszélhetek róla.</p>
					<p>Álltunk. Az ördög vigye el, itt nem lehet beszélgetni, csak úgy nyüzsög
                        emberektől az óriási erőd.</p>
					<p>- Nem láttál egy kövér katonát valahol?</p>
					<p>Hopkinsra vonatkozott a kérdés, ezt tudta.</p>
					<p>Kiderült, hogy Tuskó az épület másik részén mint egészségügyi katona lappang.
                        Lamétert mint beteget vezeti naphosszat. Ha meglátja őket valaki, akkor
                        azonnal besiet a kapitánnyal valamelyik kórházba vagy laboratóriumba és
                        megvizsgáltatja. Szegénytől már vettek vért, röntgenezték, kvarcolták, és
                        kapott néhány védőoltást tífusz, kolera és sárgaláz ellen. Meg fognak
                        őrülni...</p>
					<p>A kantinba mentünk és ittunk, mit tehettünk mást? Iszonyú lármában,
                        valamennyi francia fegyvernem képviselete nyüzsgött köröttünk.</p>
					<p>- Hol voltál az éjjel? - kérdezi Senki Alfonz.</p>
					<p>- A Török Szultán nyomában voltam.</p>
					<p>...A „Ça ira” dalt énekelte egy csomó részeg katona, és az asztalt verték.
                        Füst, lárma, rekedt ordítozás, bor- és verejtékszag feküdt a kantinon.</p>
					<p>- Sok különös dolog történt az éjszaka. Asszonyhistória... Sürgősen beszélnem
                        kell veled...</p>
					<p>Senki Alfonz arca elborult egy pillanatra. Az egyik közeli asztal felé intett
                        a szemével.</p>
					<p>- Ott ül valaki. Asszonyhistória miatt vár rám.</p>
					<p>Odanéztem. Alacsony, sovány, kiugró pofacsontú, sápadt ember volt. Izzó barna
                        szeme a barátomra tapadt.</p>
					<p>- Rád vár?</p>
					<p>- Igen. Meg akar ölni.</p>
					<p>Felhajtott egy pohár bort.</p>
					<p>- Asszonyhistória - mondta furcsa arccal. - Nem hoz szerencsét... És... Eh,
                        mindegy! Várj itt meg... Utánanézek a tömzsinek meg a norvégnek.</p>
					<p>Elment.</p>
					<p>Az izzószemű most engem nézett.</p>
					<p>Megvetem a kötekedő embert. Ezen a világon mindig bajkeverők, erejükben
                        elbizakodott alakok csinálnak minden rosszat. De végre is annyira
                        érthetetlennek találtam ezt a folytonos szemezést, hogy udvariasan
                        átszóltam:</p>
					<p>- Mit bámul?</p>
					<p>A sárga ember felállt, és az asztalomhoz jött. Igazi verekedő tempó, csúf
                        vonás.</p>
					<p>- Hozzám beszélt?</p>
					<p>- Süket talán? - kérdeztem részvéttel.</p>
					<p>- Tisztességes hangon beszéljen!</p>
					<p>- Menjen a fenébe - feleltem kitérően.</p>
					<p>Erre pofon ütött, hogy asztalt, széket, poharat magammal rántva a földre
                        zuhantam, és percekre elsötétedett előttem minden.</p>
					<p>Akárkit megkérdezhetnek: értek valamit a pofonhoz. De ilyen pofonról eddig
                        álmodni sem mertem. Mintha a mennyezet szakadt volna rám.</p>
					<p>Általános tetszést váltott ki a produkció, a sárga embert többen
                        megtapsolták, és egy rovott múltú világbajnok, aki a negyedik évét
                        szolgálta, szavára állította, hogy ilyen pofont csak a stockholmi olimpián
                        látott, a bajnoki bokszmérkőzés alatt. Egy kalapos kapta a tribünön az
                        ügyeletes rendőrtiszttől.</p>
					<p>Ahogy felálltam, nyomban ismét ütött, de félreugrottam, és bemutattam
                        bajtársaimnak egy balkezes egyenest. Szerénytelenség nélkül mondhatom, hogy
                        a balkezeseimet tisztelik, a Jeges-tengertől az Indiai-óceánig és
                        Melbourne-ben még ma is mindenki ismeri Takamakut, aki a „Pampák vad bikája”
                        néven mint hivatásos ökölvívó járta a világot, de mióta egy balkezes
                        egyenesemmel szembekerült, díszműáruk és képes levelezőlapok terjesztésével
                        foglalkozik.</p>
					<p>A sárgaarcúról levették a söntéspolcot, ecettel szüntették a vérzést, és
                        mesterséges légzést alkalmaztak.</p>
					<p>Közben úgy-ahogy rendbe hozták a helyiséget.</p>
					<p>Már esteledett, amikor az illető kinyitotta a szemét. Tudtam, mivel tartozom
                        a társaságbeli formaságoknak, tehát odaléptem hozzá.</p>
					<p>- Azt hiszem legfőbb ideje, hogy bemutatkozzunk. Nevem Csülök...</p>
					<p>- Ör... vendek - mondta, amennyire bedagadt szájától tellett. - Sandro
                        Mazzea...</p>
					<p>- Portugál?</p>
					<p>- Spanyol...</p>
					<p>Kimentünk a kantinból. Pokoli zsivaj volt. Szekerészek érkeztek.</p>
					<p>- Gratulálok a pofonhoz. A bal fülemre most is alig hallok -
                        udvariaskodtam.</p>
					<p>- Csekélység. Kissé legyengültem, tíz hónap Szahara, nagy szó. Valamikor
                        egész rendes pofonokat adtam... De a maga balkezese pompás.</p>
					<p>- Kár, hogy elcsúszott - feleltem szerényen -, különben jobban sikerült
                        volna.</p>
					<p>Rágyújtottunk. Tomboló altisztek harsány kiáltásaitól rezgett a levegő.
                        Kifogták a lovakat, és leszerelték a gépfegyveres öszvéreket.</p>
					<p>- Mi a baja a barátommal? - kérdeztem.</p>
					<p>- Meg fogom ölni...</p>
					<p>- Félek, hogy nem megy majd simán. Senki Alfonz a világ legveszélyesebb
                        embere.</p>
					<p>- Lehet, hogy hátulról szúrom le, vagy álmában de az bizonyos, hogy
                        megölöm.</p>
					<p>Nyugodtan fújta a füstöt, mintegy magában fontolgatva, hogy melyiket
                        tegye.</p>
					<p>- És mi az oka erre?</p>
					<p>- Megölte a fivéremet.</p>
					<p>- Hm... ilyesmi megesik... Alfonz nagyon szeszélyes ember...</p>
					<p>Valaki megszólalt mellettünk a sötétben, akit nem hallottunk közeledni. Csak
                        Alfonz jár ilyen nesztelenül.</p>
					<p>- Az urak megismerkedtek egymással? Felesleges volt.</p>
					<p>A sárga arcú ember elment. Alfonz utánanézett. Nem szerettem volna, ha valaha
                        énutánam néz így.</p>
					<p>- Csakugyan megölted a fivérét?</p>
					<p>- Nem... Gyere, beszélni fogunk velük.</p>
					<p>- Itt... az erődben?</p>
					<p>- Igen. Van már megfelelő hely.</p>
					<p>Elindult és én követtem.</p>
					<p>- Azt mondta, ez a sárga ember, hogy megöl.</p>
					<p>- Nehéz ügy. A fivére, aki meghalt, a legjobb barátom volt.</p>
					<p>- Ő azt hiszi, hogy te ölted meg.</p>
					<p>- Joggal. Az én revolveremmel történt.</p>
					<p>Hm... Ez nekem is gyanús lenne.</p>
					<p>- Még senkinek sem beszéltem a múltamról, Csülök. De nem akarom, hogy ha
                        esetleg ez a bolond végez velem, akkor azt mondják, hogy Senki Alfonz orvul
                        lelőtte egy barátját... Hallgatni fogsz arról, amit most elmondok?</p>
					<p>- Bízhatsz bennem.</p>
					<p>- Lisszabonban... laktam és egy szép katalán parasztleány takarított a
                        klinikán...</p>
					<p>- Beteg voltál?</p>
					<p>- Tessék?... Igen... Katharinának hívták ezt a kislányt, mindössze
                        tizenötéves volt. De csodálatosan szép. Takarítás közben énekelt, gyönyörű
                        hangja volt... Mazzea és én foglalkozni kezdtünk vele. Rendes ruhát kapott
                        tőlünk, és nem törődtünk azzal, hogy Katharina csak parasztszülők gyereke,
                        szolgálóleány. Andrea Mazzea, ennek a sárga arcú Mazzeának a bátyja,
                        feleségül vette. Azt hittem, megbolondulok. De csodálatosképpen az asszony
                        úgy tett, mintha engem szeretne. Egyszer azt mondta, hogy azért ment
                        Mazzeához, mert Andrea megesküdött, lelő engem, ha Katharina nem megy hozzá.
                        Végül elhatároztuk, hogy megszökünk együtt Dél-Amerikába. Barcelonában
                        vártam rá, a hajó indulása napján. Miután megérkezett, a lapokból olvastam,
                        hogy Andrea Mazzeát holtan találták, átlőtt fejjel. Az én revolverem feküdt
                        mellette.</p>
					<p>Közben átmentünk a hatalmas, elhagyott gyakorlótéren. Csak itt-ott ődöngött
                        egy-egy katona:</p>
					<p>- De hát ki ölte meg... Mazzeát?</p>
					<p>- Katharina.</p>
					<p>Hallottak még ilyent? Egy tizenhat éves leány. Mert akkor már annyi volt. „Íme - mondaná valamelyik kedvelt remekíróm -,hová juttat egy nőt a kacérság!”
                    </p>
					<p>- Miért nem mondod meg ennek a kis veszett fickónak az igazat?</p>
					<p>- Nem hinné el, és... nem akarom, hogy Katharinát üldözze. Bolond voltam. Azt
                        mondta, azért kevert gyilkosság gyanújába, hogy örökre hozzákössön ez a
                        titok. Mert ha elhagyom valaha, akkor kötélre juttat... Szédülten
                        hallgattam, hogy ennyire szeret... Csak miután elhagyott, kutattam egy kissé
                        a múltja után. Mert múltja is volt ennek a tizenhat esztendős nőnek... Ha
                        valaha kioltják a gyertyámat, akkor te tudod az igazat, Csülök, és majd
                        elmeséled a kikötőkben...</p>
					<p>- Nagyon csúf bűnügyi történet, de az olvasmányaim között szerepelt egy
                        Lohengrin nevű úr, aki később minden átmenet nélkül hattyú lett, és jól
                        levontam a csalódás tanulságait: a nőkkel szemben legyünk óvatosak.</p>
					<p>A temető fala mellett jártunk. Ez is az erődön belül volt. A Fort St. Thérèse
                        külön kis város. Utcák, épületek, gyakorlótér, mozi, temető, kiskereskedés,
                        kórház: minden van benne.</p>
					<p>A temetőőrhöz mentünk. Alfonz egy cédulát mutatott.</p>
					<p>- Mi volt ez? - mondtam, amikor kijöttünk.</p>
					<p>- Hopkins délután átvedlett irodaszolgává. Ceruzával a füle mellett, aktákkal
                        vágtatott, nyomában Laméter egy bőrtáskával. Lopott néhány megfelelő
                        blankettát, és ráütötte a pecsétet. Mi most a temető kertészetének az
                        emberei vagyunk...</p>
					<p>A temető végében Senki Alfonz, mintha csak hazamenne, benyitott az egyik
                        kriptába. A vasajtó kitárult.</p>
					<p>A kripta belsejében, egy örökmécs világánál, Birerre ezredes katafalkján
                        üldögélt Hopkins, egy gyanútlan szpáhi ruhájában. A kapitány komótosan,
                        nyitva hagyott kényszerzubbonyban járkált fel és alá. Délután a dühöngők
                        között húzta meg magát, míg végül Tuskó egy megfelelő blanketta segítségével
                        elhozta Lamétert a dühöngők közül „agyvizet” venni.</p>
					<p>Amit ez az ember merészelt, az bizonyára példátlan a világtörténelemben. Mint
                        civilista szaladgált ide-oda, minden keze ügyébe kerülő egyenruhát magára
                        öltve, és mielőtt egy csoportnál megismerték, más egyenruhában újabb
                        csoportba vegyült, közben menedzselte - ebben a lehetetlen helyzetben - az
                        alakoskodásra képtelen kapitányt is...</p>
					<p>- Halló fiúk - kiáltotta kedvesen, mintha nem is kriptában lennénk. - Minden
                        jól megy! Fel a fejjel!</p>
					<p>- Kuss - jegyeztem meg. - Tizenhat ember dolgozik éjjel a temetőben.</p>
					<p>A kapitány megállt, és egy másodpercig úgy csavarta össze a kényszerzubbony
                        két lebernyegét, mint görög drámákban a vörös tógát bizonyos
                        színművészek.</p>
					<p>- Előbb-utóbb elcsípnek bennünket - mondta.</p>
					<p>- Leghelyesebb, ha Csülök elmondja, mi történt az éjjel - ajánlotta
                        Senki.</p>
					<p>- Halljuk, halljuk! - kiáltotta élénken Hopkins, mintha egy társasvacsora
                        szónokát biztatná.</p>
					<p>Néhány apró részlet mellőzésével elbeszéltem a kalandomat.</p>
					<p>- Írja le jobban az illető nő külsejét.</p>
					<p>Mindent elmondtam, ami az állítólagos grófnő megjelenésére jellemző.</p>
					<p>- És... honnan veszi, hogy... Rouban altábornagy bukott ember? - kérdezte
                        sápadtan a kapitány.</p>
					<p>- Azt az újságokon is érezni... Már búcsúztatják.</p>
					<p>- Ez azt jelenti, hogy sok ember fog meghalni... feleslegesen... De Surenne
                        márki derék katona... De csak katona... Az eltűnt expedíció és a
                        gyémántbánya ügyét most jól kihasználták Rouban altábornagy ellenségei -
                        magyarázta Laméter.</p>
					<p>- Órákon belül megkezdődik a hadjárat. Ez látni az előkészületeken - mondta
                        Alfonz.</p>
					<p>- Az ártatlan fongi nép ellen.</p>
					<p>- És ha az igazság kiderülne, mielőtt az első lövés eldördül? -
                        kérdeztem.</p>
					<p>- Akkor nagy szerencsétlenség múlna el egy világrész feje fölül.</p>
					<p>Rövid csend támadt. A néhai marsall szarkofágján keskeny árnyékkal táncolt a
                        sápadt örökmécs fénye... A homályban egy hatalmas feszület körvonalai
                        félelmessé tették a kripta hátterét, ahol minden szó zengett-bongott, mintha
                        egyszerre többen mondanák hangról hangra ugyanazt.</p>
					<p>- Gondolkozzék, kapitány úr, és intézkedjen velünk - mondta Alfonz.</p>
					<p>- Mi hűséget fogadtunk magának - tettem hozzá.</p>
					<p>- Éljen! - csatlakozott Hopkins.</p>
					<p>Laméter meghatottan jártatta a tekintetét egyikünkről a másikunkra.</p>
					<p>- Köszönöm, fiúk... Az Isten adja, hogy ne hiába álljanak ilyen nagyszerűen
                        egy igaz ügy szolgálatában.</p>
					<p>Sorra kezet szorított velünk.</p>
					<p>- Most elsősorban tudni kellene, hogy ki az a nő - mondtam -, aki a
                        legveszélyesebb ellenfelünk.</p>
					<p>- Az nem titok - jegyezte meg Laméter.</p>
					<p>- Kicsoda az illető?</p>
					<p>- A feleségem - felelte a kapitány.</p>
					<p>Hosszú ideig hallgattunk, döbbenten, mozdulatlanul.</p>
				</div>
				<div type="chapter">
					<head>3.</head>
					<p>- Az a hölgy, akivel ön az éjjel együtt volt - fordult felém -, valóban La
                        Rochelle grófnő. Ez az első férje neve. Később elvált ettől a bizonyos La
                        Rochelle gróftól, és Mander százados felesége lett. Amikor egyszer
                        Madagaszkárban vesztegeltem hosszabb ideig, a hajómmal elszökött velem.
                        Párizsban feleségül vettem. De néhány hónap múltán egy névtelen levelet
                        kaptam olyan adatokkal... amelyek... szóval a névtelenség dacára, a levél
                        minden állítása bizonyítható volt... És... elhagytam a nőt... Akkor újra
                        Mander százados nevét viselte, mert kiderült, hogy nem volt érvényes a
                        válópere. Ezt ő rendezte így... Később még láttam olykor... Van der Ruffus
                        társaságában járt állandóan. Ez egy gazdag, jólelkű hollandus bankár, sokat
                        áldoz jótékony célra... Az egyetlen hajdani ismerősöm, aki meglátogatott a
                        börtönben, és kérdezte, hogy nincs-e szükségem valamire... Ez is levette
                        róla a kezét... Azt mondják, szintén névtelen levél...</p>
					<p>Az előzmények dacára nagyon meglepett mindaz, amit hallottam.</p>
					<p>- És nem akadt még senki - ámuldozott Hopkins -, aki ezt a hölgyet alkalmilag
                        jól felpofozza?!</p>
					<p>- Ideje, hogy a tárgyra térjünk - vágta el Senki Alfonz a további regényes
                        társalgást. - Szerintem meg kell kísérelni, hogy előbb odaérjünk Szenegálba,
                        mint a hadsereg. Az út nagy részét a katonákkal együtt tesszük meg, azután
                        szökünk...</p>
					<p>- Gyerekjáték! - legyintett Tuskó Hopkins.</p>
					<p>- De kellene az a napló, az expedíció útjáról, amit Mander százados küldött a
                        katonai parancsnokságra - tűnődött a kapitány.</p>
					<p>- Meg kell szerezni azt a naplót - jelentette ki Senki Alfonz.</p>
					<p>Tuskó Hopkins az állát simogatta.</p>
					<p>A kapitány szomorúan legyintett.</p>
					<p>- Az Rouban altábornagy páncélszekrényében van.</p>
					<p>- Az igaz ügy érdekében kasszafúrással is foglalkozhatunk.</p>
					<p>- Be fognak törni... a katonai irattárba?</p>
					<p>- Tisztelt kapitány úr! - mondta Senki. - Ön vezeti az ügy szenegáli részét,
                        itt eddig is mi cselekedtünk, és ezután is mi irányítjuk az
                        előkészületeket.</p>
					<p>Laméter sóhajtott.</p>
					<p>- Néhány esetben meggyőződtem utólag, hogy igazuk van. Most már nem merek
                        ellenkezni...</p>
					<p>Ezután visszatértünk a kaszárnyába.</p>
				</div>
			</div>
			<div type="group">
				<head>Tizedik fejezet</head>
				<p>A Szuronyhenger elindul</p>
				<div type="chapter">
					<head>1.</head>
					<p>Másnap reggel egy nap szabadságot kaptunk. Ez annyit jelentett, hogy hadba
                        indul a csapat. Dupla cigaretta- és rumadag. Fele szolgálat.</p>
					<p>És szörnyű felfordulás!</p>
					<p>Szóval a levegőben lóg a kivonulás.</p>
					<p>Egy nap szabadság szép dolog. Még nálam is, aki Potrien szerint kissé
                        családiasan fogom fel a katonáskodást.</p>
					<p>Amikor elhaladok az őrség előtt, ahol személyesen az őrmester vizsgálja meg a
                        katonák külsején, hogy előírásos-e, Potrien végignéz.</p>
					<p>- Ááá... dr!!!</p>
					<p>Ez annyit jelentett, hogy „à droite”.</p>
					<p>Jobbra Fordulok.</p>
					<p>- Aáá...s! - rikkantja (à gauche!).</p>
					<p>Ha csak egyetlen ráncot találna a köpenyemen, visszaküldene.</p>
					<p>De nincs módja erre, hát csak végigmér:</p>
					<p>- Lesz szerencsénk közlegény úrhoz a hadba vonulás alkalmával? Súlyt helyezek
                        rá, hogy valaki elrontsa a menetoszlopot, és ha esetleg az ezredes itt van,
                        amikor elindulunk, mit gondol, mit mond majd nekem, ha magát menetelni
                        látja?</p>
					<p>- Azt mondaná: „Kedves Potrien...”</p>
					<p>- Ne mondja el! Mars! Mars!... Takarodjon! Disznó! - üvöltötte - takarodjon,
                        mert levágom!...</p>
					<p>Kedvenc kocsmámba mentem, a kikötőbe, a „Négy Vidám
                            Hullarabló”-hoz.</p>
					<p>Alig ittam azonban a tizedik konyakot, amikor egy sofőr megérinti a
                        vállamat.</p>
					<p>- Valaki várja kint uram. Szeretne beszélni önnel.</p>
					<p>Kimentem a vendéglő elé.</p>
					<p>Egy autóból La Rochelle grófnő hajolt ki, és kedvesen mosolygott!</p>
					<p>- Haragszik? - kérdezte.</p>
					<p>- Gró... grófnő... hebegtem...</p>
					<p>- Fél beülni a kocsiba...</p>
					<p>Természetesen nyomban beszálltam. Az autó belsejében mint súlyos köd ült a
                        jázmin átható illata.</p>
					<p>- Palais de dance!... - mondta a sofőrnek.</p>
					<p>- De... grófnő... az egy előkelő hely, és én...</p>
					<p>- Kérem... Engedje meg, hogy mint hadba vonuló légionistát vendégül
                        lássam...</p>
					<p>A hadba vonulók megvendégelése a város polgársága között ősrégi divat. Néhány
                        perc múlva a mulató előtt kiszálltunk, és beléptem a grófnővel a kapun.</p>
					<p>Nem vagyok hiú ember, ezt láthatták abból, amit eddig írtam, de bevallom:
                        jólesett, hogy egy ilyen előkelő, szép hölggyel fogok az előkelő mulatóban
                        megjelenni.</p>
					<p>Csak ne csúszna úgy a szöges cipő a parketten. Egy vigyázatlan pincérben
                        megkapaszkodtam esés közben és néhány csésze kávé egy kis társaság ölébe
                        esett...</p>
					<p>A selyemruhás hölgyek sikoltozva ugrottak fel, és én a jó modor
                        követelményének megfelelően mentegetőztem:</p>
					<p>- Bocsánat... de ez a marha pincér... - és tenyeremmel szárítgatni kezdtem az
                        egyik hölgy ruháját, de ettől még jobban sikoltozott. Egy kedves arcú ősz
                        ember szabadított ki a helyzetemből.</p>
					<p>- Mes dames et messieurs! Egy hadba vonuló legionárius jött közénk. Fogadjuk
                        szeretettel! Éljen a légió!</p>
					<p>Tust játszottak, és megéljeneztek.</p>
					<p>Az ősz úr bemutatkozott.</p>
					<p>- Van der Ruffus vagyok.</p>
					<p>- Örvendek. Részemről: John Fowler.</p>
					<p>Most meglátta a grófnőt. A nyájas hollandus arca hűvös lett. Mélyen
                        meghajolt.</p>
					<p>- A katona az én vendégem, Mynher.</p>
					<p>- Akkor... nem zavarom... grófnő...</p>
					<p>Ismét meghajolt, És elment.</p>
					<p>- Jöjjön, üljünk le.</p>
					<p>Whiskyt rendeltem. A grófnő szőlőt kért, és teasüteményt.</p>
					<p>- Nos, kedves John... miért mereszti úgy reám a szemét?</p>
					<p>- Azt hittem, hogy haragudni fog.</p>
					<p>- Miért haragudnék?... úgy láttam, hogy maga egy ostoba fajankó. Azután
                        rájöttem, hogy okos, bátor. Nem hallott még olyant, hogy egy nő utólag
                        megszeret valakit éppen azért, mert saját kárán tapasztalja, hogy okos
                        férfival van dolga?</p>
					<p>Csakugyan ilyet már hallottam.</p>
					<p>- Először meg akartam ölni magát. Azután napokig sírtam, végül már csak látni
                        akartam... Kérem, ne féljen. Nem kérdezem a titkait. Igaza van, ha nem bízik
                        bennem... Majd megvárom, amíg lassanként elnyerem a bizalmát. A
                        kormánybiztossal összevesztem, nem törődöm ezentúl senkivel... Szeretlek,
                        John... - suttogta, és megragadta a kezemet -, nem érdekelnek a titkaid...
                        csak szeress, és ölelj át néha azzal az erős férfikaroddal.</p>
					<p>Csakugyan erős férfikarom van. Ezért ismét hinni kezdtem ebben a nőben. Ha
                        nem akarja a titkaimat tudni, akkor végre is igazán nincs miért
                        gyanakodni.</p>
					<p>- Grófnő... szeretem önt, és fájt, amikor rendkívüli éleslátásommal
                        felfedeztem, mennyire visszaélt rajongásommal.</p>
					<p>- Örülök, hogy így volt. Mert megtudtam, hogy nemcsak bátor és erős vagy,
                        hanem okos is.</p>
					<p>Ezt igazán el kellett hinnem.</p>
					<p>- Jöjjön... jöjjön hozzám, ahol csak ketten vagyunk, és nem bámul ránk
                        mindenki.</p>
					<p>Csakugyan mindenki bámult. Pedig előkelő kéztartással ittam, kisujjamat külön
                        tartva a pohártól, mint az urak.</p>
					<p>Azonban a szőlőmosó pohárból ittam. De hát ki gondol arra, hogy egy fél
                        literes kristályedény errefelé nem tömény alkohol ivására szolgál, hanem
                        gyümölcsöblögetésre?</p>
					<p>Minden gyanakvásom eloszlott. De ez igazán érthető volt. A grófnő kedves
                        volt, alázatos, síró‑nevető arca csak úgy sugárzott, ölelt, csókolt, és
                        kért, hogy vigyázzak magamra a tűzben, mert nem élné túl, ha elesnék.</p>
					<p>Ez elég valószínűen hangzott.</p>
					<p>- Ott leszek, John... ha akárhogy is... Eljövök, és a közeledben imádkozom
                        érted.</p>
					<p>- Igazán megtisztel... - feleltem boldogan. Reggel sietve indultam a
                        kaszárnya felé. Szeret! Alig tettem néhány lépést, egy kisgyerek jött
                        hozzám.</p>
					<p>- Tessék a levél. Egy úr küldi.</p>
					<p>A levélben ez állt:</p>
					<p>
                        „Te egy. Nagy sokk pupu teve vaggy! Irrtam már Nekked.
                            Hogy te kerüüld el. A bosszorgánt! Esz Tegedett be akar fonni mindd. Egy
                            tszopfott. És majdd a véggül. jóll adjon lövnek. Fogod llátni. Te
                            lló.
                    </p>
					<p>
                        Ne dudgi!”
                    </p>
					<p>Írhatsz már nekem, Török Szultán, te bujkáló csirkefogó.</p>
					<p>Szeret! Szeret! Szeret!</p>
				</div>
				<div type="chapter">
					<head>2.</head>
					<p>Amikor visszatértem, már készen álltunk az indulásra.</p>
					<p>- Délben kivonulás.</p>
					<p>- Délben indulunk.</p>
					<p>Senki Alfonz állt mellettem, akiről sohasem tudtam, hogy mikor jön oda. Nem
                        hallotta az ember a lépteit.</p>
					<p>Ijedten a homlokomra csaptam.</p>
					<p>- Te...</p>
					<p>- Mi az?</p>
					<p>- Meg akartuk szerezni... Rouban páncélszekrényéből...</p>
					<p>- A naplót?</p>
					<p>- Igen.</p>
					<p>- Nálam van - mondta nyugodtan. - Voltam a városban.</p>
					<p>- Megfúrtad a „medvét”? - Így hívták a pénzszekrényt.</p>
					<p>- Másképp történt. Lucy de la Rouban lemásolta. Megszerezte apjától a
                        kulcsot, és titokban kivette félórára a naplót a páncélszekrényből. Szörnyű
                        dolog. Ha ez valaha kiderül... Erre még gondolni is rossz.</p>
					<p>- Nem láttál „ismerőst” kérdeztem.</p>
					<p>- Nem. Aggódom „ismerőseinkért”. Indulás előtt, minden
                        századnál névsorolvasás lesz.</p>
					<p>Délben felharsant a kürt.</p>
					<p>Készen állt a zászlóalj. Az erőd minden épületénél szabályos sorok. Pöfögő
                        gépkocsik, rohanó altisztek.</p>
					<p>Most megpillantom szemben, a szudáni vadászoknál Tuskót.</p>
					<p>Névsort olvas!</p>
					<p>Az egyetlen mód, hogy ne hiányozzon a névsorból: ő olvassa!</p>
					<p>De hol a kapitány?...</p>
					<p>A szenegáliak sötét egyenruhájában ott megy Tuskó. Néha ráordít a lemaradozó
                        hátulsó párokra.</p>
					<p>Azután ő maga is lemaradozik. Hm... Most eltűnt. Hol lehet?... Ni, itt jön
                        futva egy altiszt, csatolja a derékszíját, liheg és fut... eléri a
                        szenegáliakat...</p>
					<p>A hadnagy odaér lovon.</p>
					<p>- Ki maga?</p>
					<p>- Az új szenegáli osztaghoz vezényeltek... De valaki... bezárt a
                        mosókonyhába... és...</p>
					<p>- Jó, jó! Szerencséje, hogy hadba vonulunk... itt egy altiszttársa, az majd
                        útbaigazítja. - És elrúgtat.</p>
					<p>De az altiszttárs eltűnt.</p>
					<p>A káplár nem sokat érdeklődik. Örül, hogy megúszta. A legénység meg igazán
                        nem törődik azzal, hogy ki szidja a hátulsó párokat.</p>
					<p>De hol a kapitány?</p>
					<p>A kikötőbe megyünk. Öt hajó áll egymás mellett és valamivel távolabb a szép
                        cirkáló, amelynek ez áll az oldalán:</p>
					<p>GÉNÉRAL DU NÉGRIER</p>
					<p>Azon teszi meg az utat De Surenne márki, a kormánybiztos...</p>
					<p>- Fixez...</p>
					<p>Megállunk.</p>
					<p>- Sác à terre!... Formez le faisceau!</p>
					<p>A kikötőben letáborozunk, és várjuk a beszállást.</p>
				</div>
				<div type="chapter">
					<head>3.</head>
					<p>Ez aránylag kellemes. Hajón vagyunk.</p>
					<p>Bármilyen zsúfolt, piszkos a gőzös, azért mégis jobb, mintha gyalogolni kéne
                        a Szaharában.</p>
					<p>Este vagy nyolcan felmentünk a fedélzetet sikálni. Én természetesen nem
                        maradhattam ki ebből.</p>
					<p>- Maga a kedvencem - mondta mély utálattal Potrien és köpött. - Nem fog
                        unatkozni, ne féljen. A fedélzetet úgy sikálják fel, hogy csúszós legyen,
                        mert különben...</p>
					<p>A fedélzethez ujjnyi vastag piszok tapadt. Azért elég csúszós lett.
                        Legalábbis az őrmester úgy esett hanyatt délután, hogy a hajó
                        beleremegett.</p>
					<p>Valami csirkefogó rákent egy egész darab szappant a küszöbére. Igazán rossz
                        vicc...</p>
					<p>Estig sikáltam. Nem nehéz munka, de nekem nem volt már meg a szappanom, és
                        így keményebben kellett dörzsölni a padlót.</p>
					<p>Végül Mazzeával szembekerültünk térden.</p>
					<p>- Pihenjünk - ajánlottam a sárga embernek.</p>
					<p>Kissé hűvös este volt. Európa téli éghajlata sokszor átcsap ide az afrikai
                        partra.</p>
					<p>Leültünk egymás mellé a fedélközlépcsőre.</p>
					<p>- Ide hallgass, te citrom - mondtam rövid hallgatás után. - Azért nevezlek
                        így, mert kicsi vagy, sárga és igen savanyú.</p>
					<p>- Verekedni akarsz? - kérdezte szomorúan, és levette a kabátját.</p>
					<p>- Nem. Szívesen megvernélek, de nagy fülzúgással jár.</p>
					<p>Visszaült.</p>
					<p>- Azt mondom neked, Mazzea, hogy hagyd békén Senki Alfonzot.</p>
					<p>- Azt... Senki Alfonznak hívják?</p>
					<p>- Igen.</p>
					<p>Nem szólt semmit. Mélyet szippantott a cigarettájából.</p>
					<p>- Nem ölte meg a fivéredet.</p>
					<p>- Hazugság.</p>
					<p>- Jó. Hát hallgass ide. Engem megkért Senki Alfonz, hogy ne mondjam el, amit
                        rám bízott. De elmondom. Butaság lenne, hogy két jó pofa hiába ölje
                        egymást.</p>
					<p>Elmondtam neki az egész történetet. Mindent, amit Katharináról, a klinikáról
                        és bátyjáról, a meggyilkolt Andreas Mazzeáról tudtam.</p>
					<p>Csendesen ült, sokáig. A ködben valahol hajósziréna búgott, nyirkosak
                        voltunk, és fázott a kezünk.</p>
					<p>- Buta vagy. Ez a Senki Alfonz nem olyan fiú, aki barátokat meggyilkol, még
                        nőkért sem, pedig ez elég sűrűn előfordul. Ha olyan lenne, akkor már téged
                        is megölt volna. Mert ennek az semmi. Nincs olyasmi, amire ne lenne képes.
                        Erősebb, mint én, ami férfiben ritka, azonfelül gyorsabb, ügyesebb nálam, és
                        ha nem is olvasott annyit, mint én, de igen sok esze van.</p>
					<p>- Te nem bosszulnád meg, ha a bátyádat megölte volna valaki?</p>
					<p>- Ami a bátyámat illeti, én mindig örültem, ha ő nem ölt meg senkit. De ha
                        megölték volna, akkor is előbb biztosan kellett volna tudnom, hogy ki a
                        tettes, mielőtt bosszút állok...</p>
					<p>- Majd... megtudom...</p>
					<p>Egy fehér ruhás alak közeledett. A szakács volt, köténnyel, kanállal.</p>
					<p>- Halló! Vacsora nem kell nektek!? - kiáltotta.</p>
					<p>Szent Isten. Tuskó Hopkins!</p>
				</div>
				<div type="chapter">
					<head>4.</head>
					<p>Mentünk vacsorázni. Mazzea előresietett. Én elkaptam Hopkinst:</p>
					<p>- Nincs baj?</p>
					<p>- Hát eleinte, amíg ecet helyett rumot öntöttem a levesbe. De most már jó
                        volt. Ellensúlyoztam fokhagymával, az elveszi a szagát...</p>
					<p>Szép reményekkel néztem a vacsora elé...</p>
					<p>- Különben fel a fejjel - folytatta vidáman. - ügyesen kell vegyülni, akkor
                        nincs baj. Minden századnál annyi az új ember, hogy könnyű ide-oda járni...
                        Ne félj míg az öreg Tuskót látod, öregem...</p>
					<p>- És a kapitány?</p>
					<p>- Semmi baj! A másik hajón jön! Mint katonai kovácsmester.</p>
					<p>- És... ért ehhez?</p>
					<p>- Mit kell itt érteni? Kóstold meg a vacsorádat, és mindennel tisztában
                        leszel... Au revoire! Nincs baj, fel a fejjel... - És fütyörészve lefutott a
                        konyhalépcsőn.</p>
					<p>A fedélközben, komor, zendülésre hajló hangulatban, ellenségesen nézett a
                        legénység a vacsorára. Leves volt. Sok fokhagymával. A rum ellen!...</p>
					<p>Képzelhetik!</p>
					<p>Az őrvezető kötelességének tartotta, hogy egyen, mintha mi sem történt volna.
                        Miután megkóstoltam a vacsorámat, úgy éreztem, hogy az őrvezető rászolgált a
                        legmagasabb kitüntetésre, amikor kötelességteljesítésből megette a
                        levest.</p>
					<p>Azt már csak én tudtam, hogy az őrvezető egy tányér leves után miért énekel
                        érzelmes, régi népdalokat.</p>
				</div>
			</div>
			<div type="group">
				<head>Tizenegyedik fejezet</head>
				<p>A döntő küzdelem előtt</p>
				<div type="chapter">
					<head>1.</head>
					<p>Dakarnál csakugyan kikötöttünk.</p>
					<p>A legénység, a kapitány szerint, a hajó tonnatartalmát véve alapul,
                        élősúlyából mintegy 22 százalékot veszített.</p>
					<p>Pedig az utolsó napokban kissé javult a koszt, mert Tuskó Hopkins egy
                        szakácskönyvet szerzett valahol.</p>
					<p>Ezt tanulmányozta, amikor felkerestem a konyhában. Rajtam kívül már senki sem
                        beszélt vele.</p>
					<p>- Nézd, Tuskó - mondtam. - Ez nem mehet így tovább. Hogy odaégeted a levest,
                        rendben van. De hogy kerül a feketekávéba só?...</p>
					<p>- Jól adod. Éppen tésztának való retket sóztam, amikor a néger beejtette a
                        pipáját a kávéba. Azt kellett kihalászni, hát belenyúltam sós kézzel... Mi
                        jobb a kávéba, só vagy pipa?</p>
					<p>Mit felelhettem erre? Igaza volt.</p>
					<p>- Ez a hála a munkámért. Még zsoldot sem kapok, tiszteletbeli katona létemre
                        főzök, és itt pofázik mindenki. Most hagyj engem is vacsorázni - mondta
                        dühösen. A kályhán ott állt a leves. De Hopkins hurkát vett elő a zsebéből,
                        és azt ette.</p>
					<p>Közben befejezett tény volt, hogy a szakácsot Dakarban leváltják. Egy napig
                        vesztegeltünk a kikötő előtt, míg előkészítettek mindent a kiszálláshoz.</p>
					<p>- Megyek a kapitányért - súgta Tuskó. - Most már sor kerül a kovácsra, és baj
                        lesz...</p>
					<p>A „Général du Négrier” messze előttünk haladt. Csillogott a bordája az erős,
                        bántóan nagy fényű napsütésben.</p>
					<p>Ez már az Egyenlítő vidéke volt. Száraz, fullasztó hőség.</p>
					<p>Közelről látszott a város, vastag porfátyol mélyéről szüremlett ide a lárma,
                        a lehalkult robaj és kikötői fények homályos világa...</p>
					<p>Kezdődött a kiszállás. Igazán sietős lehetett az ügy, mert nyomban sorakozóra
                        fújtak, amint kiszálltunk.</p>
					<p>A műszakiak máris ócsárolták a szerelvényeket. Egy ideges káplár rohant
                        mindenfelé, a négyhajónyi katonaság között. A kovácsot kereste... Hol a
                        csodába lehet?</p>
					<p>- Gyerünk, gyerünk! - rikoltja Potrien - mit mászkálnak, mint a nyugdíjas
                        öregurak?... hej, maga városi csirkefogó, ne piszmogjon az iratokkal...
                        mondják neki, hogy ne piszmogjon, könyörgöm, mert én belemegyek...</p>
					<p>Végig az éjszakai városon! Zörgés, csörömpölés, bakancsok zaja... lovak
                        horkannak...</p>
					<p>A jó széles úton, aránylag hűs éjszakában, erőltetett menetben, de vidáman
                        haladtunk.</p>
					<p>A cirkáló bordája olykor megcsillan, kinn a nyílt tengeren holdfény éri.</p>
					<p>Most egy autó halad el lassan az oszlop mellett. Messze útról jött, porral
                        lepett, hatalmas zöld túrakocsi és a vezetője...</p>
					<p>Ördög és pokol!</p>
					<p>A mélyen lehúzott sapka és a nagy sofőrszemüveg között csak az orra hegye
                        látszott. De ennek az orrnak a hegye azután elég volt.</p>
					<p>- Hej, Török! - kiáltom, és feléje lépek.</p>
					<p>Ijedten rákapcsol, hogy az autó szinte nekiugrik. Egy szélesebb részen
                        egérutat kap, és elzúg a menet mellett.</p>
					<p>Sok van már a füle mögött ennek a ravasz fráternek. Mindig együtt jár vele a
                        baj... Most hová megy? Mit akar?</p>
					<p>„Vite... vite...”</p>
					<p>Az altisztek sürgetve sietnek végig a soron...</p>
				</div>
				<div type="chapter">
					<head>2.</head>
					<p>Gambiába értünk. Repülőtér. Semmi más. Egy hangár, néhány gép, balra a
                        tenger, jobbra a vadon.</p>
					<p>- À terre!...</p>
					<p>Afrika magas, egyhangú nyugati partja a világ legsivárabb, legunalmasabb
                        tája. Sehol egy kis öböl vagy kikötő, mangrovefák, amelyek meztelen
                        gyökérzettel kapaszkodnak az alámosott part víz alá merült földjébe.</p>
					<p>Ezen a vidéken nem öröm a táborozás. A hangyák mindenhová befészkelik
                        magukat, mindent összerágnak. Csak a szétlocsolt petróleum teszi lehetővé,
                        hogy megmaradhassunk tőlük. Kenyér, cigaretta, pálinka; lassanként minden
                        petróleumszagú lesz, és ez még undorítóbbá teszi a levegőt.</p>
					<p>Mindannyian félsüketen kóválygunk, mert agyunkban a kettős kininadagoktól
                        szakadatlan harangzúgás zeng-bong... A sok kinin dacára már jó néhány
                        hidegrázás fordult elő. Tele a vöröskeresztes osztag valamennyi kocsija új
                        és visszaeső maláriással.</p>
					<p>Meleg, 48° árnyékban.</p>
					<p>És kissé fájnak az izmok, nehéz a szemhéj, hasogat az ízület...</p>
					<p>Együtt ülünk Senki Alfonzzal a repülőtér kőkorlátján. Itt legalább nem
                        nyüzsögnek a kukacok, giliszták, piócák. A tér cementlapján áll a kantinos
                        sátra. Ezen a cementlapon ül, jár vagy fekszik aki csak helyet talál.</p>
					<p>Egy kövér bennszülött, fekete bőrű káplár ordít a műszaki csoporttal, mert
                        már félórája piszmognak a rádióleadóval. Azután egy bakára üvölt, hogy
                        vigyen forró vizet a kapitánynak. Most felénk jön:</p>
					<p>- Hé?! Maguk mit pihennek, a mindenségit!</p>
					<p>Kis híján lefordulok a korlátról. Senki Alfonz is erősen fogódzik.</p>
					<p>Tuskó Hopkins a néger káplár!</p>
					<p>Valamivel bekente magát...! Esküszöm!</p>
					<p>- Na, mit bámulnak?! Megsüketültek? Jöjjenek a partra, egy cölöpöt kell
                        leverni, hogy csónakot köthessünk ki... En avant, ha mondom, nom du nom!</p>
					<p>Elindultunk mögötte. Alig jártunk a sűrűbe vezető ösvény elején, amikor a
                        „néger” káplár így szólt vigyorogva:</p>
					<p>- Fel a fejjel, fiúk! Minden jól megy!</p>
					<p>- Hogy a csodába lettél ilyen pojáca?</p>
					<p>- Dugóval barátom. Ha nyolc-tíz parafa dugót lassú tűzön elégetsz, és a
                        hamujával részint csuklóig, részint homloktól vállig bekened magadat, akkor
                        ilyen sima bagariaszínt kapsz... Várjatok.</p>
					<p>Egy fa gyökerei közül vízhatlan vászonba burkolt csomagot húzott elő.</p>
					<p>- Sűrűn kell változni - dünnyögte közben. - Ez a fő: vegyülni... Ha keresik a
                        néger káplárt, már régen szanitéc...</p>
					<p>A csomagból egy legionárius közlegény zubbonya került elő. A mi századunkból,
                        a 77-es jelzésű.</p>
					<p>- De ha felismernek... hiszen szakács voltál?!</p>
					<p>- Ugyan! Emlékszik valaki arra, hogy ki főzött a hajón?</p>
					<p>- Hát... aki evett, az nem felejtette el - dünnyögtem.</p>
					<p>Elővett valami zsírt a zsebéből, bekente vele az arcát, és ismét fehér ember
                        lett. Egy kulacsból vizet töltött a csajkájába, és megmosdott. Tisztelettel
                        néztük. Szép teljesítmény volt:</p>
					<p>- Hol a kapitány? - kérdezte Senki Alfonz.</p>
					<p>- Már hozzák - felelte egykedvűen Tuskó.</p>
					<p>- Mi?</p>
					<p>- Mondom, már hozzák.</p>
					<p>Közben kiértünk a partra... és megálltunk egy ponyvás kocsi mellett. Széles
                        lombok alatt, magában állt ez a kocsi.</p>
					<p>- Mi az, hogy a kapitányt hozzák? - förmedtem rá türelmetlenül.</p>
					<p>- Ott ni... - és balra mutatott.</p>
					<p>Két szanitéc közeledett egy hordággyal. Tuskó, az ördög tudja, honnan, egy
                        vöröskeresztes karszalagot vett elő, és villámgyorsan felhúzta.</p>
					<p>Az egészségügyi katonák odaértek, és letették a hordágyat.</p>
					<p>Egy ember feküdt rajta, de a két szeme alig látszott ki a sok pólyából.</p>
					<p>- Kérem - mondta az egyik szanitéc -, a szenegáliak néger káplárja mondta,
                        hogy hozzuk ide. Leesett a szekérről, és ráment a kerék. Haldoklik már
                        szegény... nincs eszméleténél.</p>
					<p>- Jól van. Elmehettek!</p>
					<p>Alighogy eltűntek a katonák, a haldokló felült.</p>
					<p>- Hallja barátom, amit maga csinál velem, az példátlan!</p>
					<p>- Fel a fejjel kapitány úr. Semmi hiba. Feltesszük a vöröskeresztes kocsira,
                        ti is felültök, és megyünk...</p>
					<p>- Megőrültél?</p>
					<p>- Csak ne sok kérdést. Előre! Gyorsan kell tanácskozni és ha a kocsi közelébe
                        érünk, ne fecsegjetek, mert van még utas.</p>
					<p>A kapitány sóhajtva tette fel a gipszpólyát, ami voltaképpen csak
                        végtagtöréshez kell, megragadtuk a hordágyat, a kocsihoz vittük, és
                        betoltuk.</p>
					<p>Legnagyobb csodálkozásomra még két beteg volt a ponyva alatt. Az egyik
                        maláriában vacogott, a másikat valami pók csíphette meg, mert kékre dagadt
                        arccal feküdt, és olykor felnyögött.</p>
					<p>- Semmi baj, fiúk - bíztatta őket nyájasan Hopkins. - Katonadolog.</p>
					<p>Az egyiket megitatta, a lázasnak kinint adott be, és megtapogatta a bal
                        oldalát, mint valami orvos. Azután benyúlt a zubbonya alá, kihúzott egy
                        szivart, leharapta a végét, rágyújtott, és intett nekem.</p>
					<p>- Te gyere a bakra. Senki maradjon itt a kapitány úrral...</p>
					<p>Leültem melléje, a lovak közé csapott, szája sarkába vágta a szivart, és
                        dúdolva hajszolta az állatokat a kis, gödrös ösvényen...</p>
					<p>- Most egy csendes helyre megyünk. A kapitány a kocsiban marad, már elmondta,
                        amit közölnöm kell veletek...</p>
					<p>- De ha vizit lesz... keresni fogják a kocsit?</p>
					<p>- Ezt? Miért gondolod, hogy egy dakari pék kenyereskocsiját keressék az
                        orvosi viziten?</p>
					<p>- Ember... hát ez a kocsi...?</p>
					<p>Kedélyes mosollyal bólintott.</p>
					<p>- Loptam...</p>
					<p>Hallottak még ilyent?... Most már egy tiszteletbeli kocsija is volt a
                        hadseregnek.</p>
					<p>- Tudod - mesélte -, Dakarban kissé „meleg” volt a helyzet. A kapitányt is
                        keresték. A kovács hiányzott. Ekkor egy magányos kocsit láttam a Főtér
                        sarkában, felültem, a lovak közé vágtam, és előrehajtottam. A kocsiban
                        meghúzta magát a kapitány.</p>
					<p>- De a sebesültek?...</p>
					<p>- Azokat is loptam... Gyűű... hé... A mindenségteket!... Van itt elég, csak
                        fel kell szedni őket a hordággyal...</p>
					<p>Szavamra csodáltam. Ez aztán a legény!... Rázódva rohant a kocsi. A sima
                        tengeren, a közelben vesztegelt a cirkáló.</p>
					<p>Közben egy dombon tisztást láttam meg. A domb alatt Hopkins becsavarta a
                        féket. Megálltunk.</p>
					<p>- Itt nyugodtan beszélhetünk. Ha őrjárat jön, semmi baj. Sebesültszállító
                        szekér nem érdekli őket.</p>
					<p>Vagy ötven lépésre a kocsitól leheveredtünk egy sátorlapra. Senki is odajött.
                        A kapitány a kocsiban maradt.</p>
					<p>- Hát a következőket beszéltük meg a kapitánnyal - kezdte Hopkins. - Ma éjjel
                        ő elszökik.</p>
					<p>- Egyedül?</p>
					<p>- Igen. Így akarja. Nem tágított. Azt mondja, hogy ha ővele fognak el
                        bennünket, akkor biztos az agyonlövés...</p>
					<p>- Na és?! - kérdezte Senki Alfonz. - Azt hiszi a kapitány, hogy mi csak
                        babszemre szeretünk játszani?</p>
					<p>- Én is ezt mondtam neki de hát ő kemény fejű. Azt mondja, hogy mi
                        regénylovagok vagyunk. Ez valami mániája, a lovagokkal.</p>
					<p>- Nem értesz hozzá - intettem le igen okosan. - Olvasott emberek tudják az
                        ilyent. Volt néhány lovag, akik közül az egyik hattyú lett, mert egy
                        hölgyismerőse lépten-nyomon énekelt.</p>
					<p>- Ahelyett, hogy szájon vágta volna? - csodálkozott Hopkins. - Különös. No
                        mindegy. Szóval ezen nem tudunk változtatni.</p>
					<p>- Hát mit akar a kapitány? - kérdezte Senki Alfonz.</p>
					<p>- Megmondta. Lemásoljuk háromszor a naplót és a térképet, ami a Mander nevű
                        századostól van. Így ha elszakadunk egymástól, akkor is mindegyik tudja,
                        hogy merre kell menni.</p>
					<p>- Ez okos - bólintott Senki Alfonz.</p>
					<p>- Add ide ezeket. A kapitány lemásolja, és én elhozom mindegyikteknek a
                        magáét.</p>
					<p>- Tessék.</p>
					<p>Átadta. Tuskó maga elé tette, és nézegette.</p>
					<p>- Ez a térkép a Szenegál folyótól jelzi az utat, vörös vonallal.</p>
					<p>- És a folyóig?</p>
					<p>- Innen könnyű eljutni. De a kapitány jól ismeri az utat, és pontos
                        irányítást ad. Még ma lopok iránytűt meg mindenféle ilyesmit.</p>
					<p>Néztem a térképet, amelyen vörös vonal jelölte az expedíció útját a fongi nép
                        „fővárosáig”. Tamaragda volt ez a hely.</p>
					<p>- Nem értem - mondtam elgondolkozva. - Így csakugyan tudni kellene rólunk a
                        fongiaknak.</p>
					<p>- Én is... azt hiszem - motyogta Hopkins.</p>
					<p>- Mi lesz ha a kapitány téved, és a négerek csakugyan valami disznóságot
                        csináltak?</p>
					<p>Lódobogás hallatszott.</p>
					<p>Mielőtt még elgondolhattuk volna, hogy mi is történik, alig ötven lépésre
                        tőlünk, feltűnt lovon a kormánybiztos!</p>
				</div>
				<div type="chapter">
					<head>3.</head>
					<p>Senki Alfonz gyorsan zsebre vágta az írásokat.</p>
					<p>De elkésett! A kormánybiztos meglátta! Leugrott a lováról és egyenesen felénk
                        tartott. Mire odaért, már merev vigyázzban álltunk mind a hárman.</p>
					<p>Szorosan összefogta magán a lebernyegét. Csak itt-ott csillant ki a fényes
                        tengernagyi ruha egy-egy aranyzsinórja vagy kitüntetése, a szövet ráncai
                        mögül.</p>
					<p>- Jó napot, légionista urak - mondta jeges gúnnyal. - Miféle államellenes
                        tervezgetést zavartam meg? Nem tudnak felelni? Ismerem magukat jól! Tudom,
                        hogy milyen három ember áll itt...</p>
					<p>Hatáspauzát tartott, azután a lovaglóostorával egyenként a mellünkre
                        bökött.</p>
					<p>- Tuskó Hopkins, Senki Alfonz és a Csülök... Azért szálltam partra, hogy
                        kissé megnézzem magukat... De nem voltak a táborban... - Ránk rivallt. - Mit
                        keresnek itt?! Mi?!!</p>
					<p>Senki Alfonz felelt:</p>
					<p>- Néhány beteget szedtünk össze, excellenciás uram, akik a tábor környékén
                        estek össze.</p>
					<p>- Úgy... és miért nem tértek nyomban vissza a táborba?... Miért dugták a
                        fejüket össze?</p>
					<p>- Megpihentünk kissé!</p>
					<p>- Konspiráltak?! Ostoba gazfickók, azt hiszik, hogy szembehelyezkedhetnek a
                        parancsnokaikkal?! A törvénnyel!? Maguk Laméterrel cimborálnak, aki a fongi
                        törzshöz akar jutni, hogy a franciák ellen vezesse őket.</p>
					<p>Hallgattunk.</p>
					<p>- Nézzék - folytatta szelídebben. - Jól tudom, hogy bátor, mindenre elszánt
                        emberek. Tudom, hogy amit eddig tettek, arra ezer közül egy ember ha képes.
                        Kár magukért. Sokra vihetik, ha hűségesek hozzám... Csak maguktól
                        függ...</p>
					<p>Várt.</p>
					<p>- Nos? Egy hazaáruló rászedte magukat. Még nem késő. Bizonyosan valami
                        eszeveszettségen törik a fejüket, ami a halálukat jelenti. - Alfonzhoz
                        fordult. - Beszéljen. Úgy látom, hogy maga a legokosabb köztük.</p>
					<p>Ebben véletlenül tévedett. Pedig már beszélgetett egyszer velem.</p>
					<p>- Excellenciás uram, mi boldogan állunk szolgálatára. Ez nem is jelent
                        változást számunkra.</p>
					<p>- Hogy érti ezt?</p>
					<p>- Most is készen állunk, hogy bármikor az életünket áldozzuk
                        Franciaországért.</p>
					<p>- Eh!... Önök itt írásokat nézegettek?</p>
					<p>- A szeretőm levelét olvastam.</p>
					<p>- És ha azt mondanám, hogy mutassa?...</p>
					<p>- Azt kívánná excellenciád, hogy egy hölgy bizalmas közlését megmutassam? -
                        kérdezte finom, udvarias mosollyal.</p>
					<p>- Maga nem regényhős, hanem légionárius.</p>
					<p>- És mint ilyen, természetesen gentleman.</p>
					<p>- Szóval, ha megparancsolnám, hogy mutassa azokat az írásokat?!</p>
					<p>- Parancsolja excellenciád? - kérdezte félig lehunyt szemmel, halkan,
                        alázatos mosollyal, és...</p>
					<p>És nekem hideg karcolta végig a gerincemet.</p>
					<p>A kormánybiztos kitűnő emberismerő volt. Egy pillantást hátravetett, mint aki
                        sajnálja, hogy kíséret nélkül jött.</p>
					<p>Mi lesz, ha megparancsolja, hogy adja át Senki az írást?... Jól tudtam, hogy
                        nem fogja átadni, és mi sem tennénk.</p>
					<p>Három szempárba nézett bele kutatóan a kormánybiztos.</p>
					<p>Mit olvashatott ki, nem tudom.</p>
					<p>- Tehát nem parancsolom meg, hogy átadja az írásokat. Tartsák meg az ostoba
                        titkaikat. De mától kezdve vigyázzanak magukra!... Ezt jegyezzék meg,
                        különösen maga! - Alfonzra mutatott. - Maga... maga gentleman...</p>
					<p>Ezután lóra kapott, és elnyargalt.</p>
				</div>
				<div type="chapter">
					<head>3.</head>
					<p>Rossz érzéssel maradtunk ott.</p>
					<p>- Elsősorban rejtsük el a térképet és a naplót.</p>
					<p>- Azután siessünk vissza - mondta Hopkins.</p>
					<p>De felesleges volt az aggodalma. A kormánybiztos nem bíbelődött
                        ellenfeleivel, kicsinyes módon, altisztek útján.</p>
					<p>Távoli berregést hallottunk, és láttuk, amint a parttól egy motorcsónak
                        kikanyarodik a vízre, és még ilyen messziről is felismerhettük a hatalmas,
                        köpenyes alakban a kormánybiztost... Visszament a cirkálóra.</p>
					<p>A kapitány nem hallott a jelenetből semmit, a kocsiban volt, távol tőlünk. De
                        amúgy sem kockáztathatta meg, hogy a betegek előtt mondjon valamit.</p>
					<p>Visszafelé az ösvényen már kissé barátságtalan volt az út. Este lett, és itt
                        is, ott is zöldessárgás szemek villantak fel a sűrűben.</p>
					<p>- Mi? - kérdezte Hopkins. - Ez a Senki Alfonz ritka fiú...</p>
					<p>- És én?</p>
					<p>- Te egy marha vagy, hóóó!...</p>
					<p>Mit feleljek az ilyen műveletlen alaknak? Hány iskolája lehetett ennek?</p>
					<p>Egy árnyas helyen leállította a dakari kenyereskocsit, és ment, hogy betegei
                        számára diétás vacsorát lopjon valahol.</p>
					<p>Senki Alfonz meg én elváltunk. Ne lássanak együtt bennünket.</p>
					<p>A hangár körül ődöngtem...</p>
					<p>Egyszer csak parasztruhás nő jön mellém. Valamelyik kantinosné lehet. Öt
                        kantin is jött velünk. Ezek mind asszonnyal utaznak...</p>
					<p>- John - súgta.</p>
					<p>La Rochelle grófnő állt mellettem!</p>
					<p>- Drága - hebegtem meghatva, amikor végre szavakat találtam.</p>
					<p>A kezét szorongattam meghatva.</p>
					<p>- Csitt... veszélyes játékba kezdtem magáért - suttogta. - Ez a kémkedés, ha
                        kiderül...</p>
					<p>- Hogy tehette?</p>
					<p>- Szeretlek.</p>
					<p>Át akartam karolni szokott férfias, de gyengéd módomon...</p>
					<p>- Vigyázzon - mondta, és kisiklott a karjaimból - itt óvatosnak kell
                        lennünk... Legyen egy óra múlva a tűzérségi kantinnál... ahol a tankok
                        állnak...</p>
					<p>- Ott leszek!</p>
					<p>Egy másodperc és eltűnt! Körülnéztem. Senki sem figyelte meg a kis
                        jelenetet.</p>
					<p>Istenem! Micsoda nő! És szeret, szeret! Valaki megbökött.</p>
					<p>- Ez a levél... maga ejtette le?...</p>
					<p>A lábamnál egy boríték feküdt.</p>
					<p>
                        „A 45-ttöss! köszlegény? El 1-ső 100-adnáll:”
                    </p>
					<p>- Igen... Ez nekem szól.</p>
					<p>Tudtam, hogy ki írta. De hol van és hogy került ide a levél? Talán
                        hallgatózott?</p>
					<p>Körülnéztem, de semmi gyanús, sehol a Török Szultán.</p>
					<p>Ez állt a levélben:</p>
					<p>
                        „Tsülögg Te? bággyatt, gérőtző. Lo aki vadj hát Nem irtamm
                            nekked. - Hogy esz a nnő 1-gy nagggy! bosszorgány és? Veszed téged aaz
                            óróddnáll foggva. Naadjon. Vigyázz!!?: Esz ety nemszetgőzi gémmhölggy!
                            Te peddik eggy. nemmzzettgőzi sszom Oru ló, marrha éss tsuppa ijjen.
                            Lyól viggyász!!? ++ x. mégy. s ha Te megy ne. neg...
                    </p>
					<p>
                        Nedudddgi!!”
                    </p>
					<p>Hol bujkál ez a fráter?! Mit tudja egy ilyen, hogy aki túljár a nő eszén,
                        annak behódol, és a titkát sem kérdezi, nehogy hattyúvá váljék a szeretett
                        illető.</p>
					<p>De mit tud egy ilyen Török Szultán a nőkről? Mit olvasott ez? Ha elkapom
                        valahol, hát megfojtom, az biztos!</p>
					<p>- Mit bámészkodsz?</p>
					<p>Senki Alfonz szólított meg. Mögötte ott állt a citromképű Mazzea. Ezzel kissé
                        összebarátkoztak. Már tegnap láttam, hogy együtt esznek. Úgy látszik,
                        kimagyarázkodtak, az én szószegésem következtében. Mégiscsak elhitte, hogy
                        nem Senki Alfonz ölte meg a bátyját.</p>
					<p>És ezért szakállt növesztett. Mert volt neki! Két napja a sárga arcú nem
                        borotválta a szakállát. Csak a bajuszát.</p>
					<p>Hogy mi köze a szőrzetnek a vérbosszúhoz?</p>
					<p>Kézfogással búcsúzik Mazzeától, azután int, hogy menjek vele.</p>
					<p>- Jóban vagytok a citromképűvel? - kérdezem.</p>
					<p>- Igen. Egész jó volt, hogy eljárt a szád. De most van fontosabb: beszélni
                        kéne Tuskóval vagy a kapitánnyal, hogy a másolatokat szétosszuk.</p>
					<p>- De hol vannak?</p>
					<p>- Azt én is szeretném tudni.</p>
					<p>A pékkocsinál minden csendes. Megyünk a gépfegyveresekhez, a szudániakhoz,
                        négy-ötféle kantinba! Sehol sincs.</p>
					<p>- Menjünk a harckocsikhoz - mondtam. Már ideje lenne a találkán megjelenni,
                        de ezt titkolni kell a barátom előtt.</p>
					<p>- Ott nem lehet. Négy-öt műszaki katona van egy kocsinál, és jól ismerik
                        egymást... Azért megnézhetjük.</p>
					<p>Távol a tábortól, a terméketlen parti sávon vesztegeltek a harci kocsik. Az
                        overallos katonák vacsoráztak.</p>
					<p>- Hát itt nincs - állapítjuk meg nyomban.</p>
					<p>- Halló!</p>
					<p>Felnéztünk. A mellettünk vesztegelő tank ágyútornyából egy olajos, köpcös fej
                        bukkant elő a nyíló fedél alatt.</p>
					<p>- Mit mászkálnak itt, mi? - rivallt ránk az overallos káplár.</p>
					<p>Tuskó Hopkins! Hát ez az emberi hidegvérű pimaszság ólomsúlyú
                        világrekordere.</p>
					<p>- Itt állok egyedül egy órája, várom a leváltást, erre maguk korzóznak? Mi
                        ez, üdülőtelep, vagy promenád a mindenségit!</p>
					<p>Úgy káromkodott, hogy rossz volt hallgatni!</p>
					<p>De közben megtudtuk, hogy leváltásra jelentkező műszaki katonák vagyunk.</p>
					<p>Az emberek a tábortűznél daloltak és nem törődtek velünk.</p>
					<p>- Alázatosan jelentem, két ember a harci kocsihoz jelentkezik - felelte Senki
                        Alfonz.</p>
					<p>Elindultunk a kis vaslétrán, lemásztunk a tank belsejébe, és magunkra húztuk
                        a tetőt.</p>
					<p>Egy kettyenés. Égett a villany.</p>
					<p>Szép modern tank volt, 75 milliméteres gyorstüzelő ágyúval. Kényelmesen
                        elfért négy ember a belsejében. Mert a kapitány természetesen itt
                        tartózkodott.</p>
					<p>- Hű, ez szép munka volt! - mondta Hopkins. - A négy műszaki katonát a
                        káplári ruhám segítségével egyszerűen előreküldtem, hogy húsz
                        kilométernyire innen állítsanak fel megfigyelőt, és reflektorozzák az
                        őserdőt. Vittek ennivalót is. Ezek három napig nem jönnek vissza.</p>
					<p>- És ha jön a vezénylő tiszt?</p>
					<p>- Az nem jön. Kórházban van.</p>
					<p>- Hát ki vezényel most itt?</p>
					<p>- Én - felelte Hopkins, némi csodálattal, mint aki nem érti a kérdést.</p>
					<p>Barátom! Ez aztán karrier.</p>
					<p>- Fiúk! - mondta a kapitány. - Éjfél után indulok.</p>
					<p>- Tessék!</p>
					<p>Senki Alfonz átadta a lemásolt naplót és térképet.</p>
					<p>- Maga lemásolta?</p>
					<p>- Igen. Kár minden percért.</p>
					<p>A kapitány hosszan nézte az írást, a térképet, azután Senki Alfonzot.</p>
					<p>- Ön tanult ember?</p>
					<p>- Néhány iskolát jártam... Azt hiszem, jó lesz, ha rövidre szabjuk a
                        megbeszélést. Lehet, hogy keresnek bennünket. Tehát mi követjük önt holnap.
                        Hol találkozunk?</p>
					<p>- Sehol. Jöjjenek a térkép alapján a fongi fővárosba, Tamaragdába. Addig vagy
                        tudom a rejtély megoldását, és nyugodtan visszatérhetünk együtt, vagy nem
                        találkoznak velem... Jelentkezem a hadbíróságon. Ezzel talán enyhítem
                        Kvasztics sorsát is, akit közben tíz évre elítéltek. Ha önöket nélkülem
                        fogják el, akkor csak szökevények, ha velem, akkor hazaárulók. Ezzel
                        fejezzük be a tanácskozást.</p>
					<p>A kapitány ismét sorban kezet fogott velünk.</p>
					<p>- Tudom - mondta -, hogy nemcsak a gyémántbánya miatt teszik ezt, hanem egy
                        kicsit értem is, és az igaz ügyért... köszönöm...</p>
					<p>Meghatottan indultunk el, de Tuskó utánunk üvöltött.</p>
					<p>- Ne fogdossátok a korlátot!... Marhák!... Most fényesítettem egy óráig!</p>
				</div>
			</div>
			<div type="group">
				<head>Tizenkettedik fejezet</head>
				<p>A térkép megszólal</p>
				<div type="chapter">
					<head>1.</head>
					<p>... A kantin mögött, egy dzsungeli értelemben vett, fényűző szobában fogadott
                        a grófnő. Átölelte a nyakamat, és magához szorított.</p>
					<p>- Ó, John... hol voltál ilyen sokáig? Úgy vártalak!</p>
					<p>- Elhiszem... De hát, a barátaimnál voltam...</p>
					<p>Szomorúan lehajtotta a fejét.</p>
					<p>- Bocsáss meg... hogy kérdeztelek... Nem akarom a titkaidat tudni, csak ha
                        majd méltónak találsz, arra, hogy segítőtársad... legyek... Ha majd hiszel
                        bennem...</p>
					<p>Könnyek csillogtak a szemében. A lelkem mélyéig meghatott. Egy skandináv
                        fegyház lelkésze szerint a szem a lélek tükre.</p>
					<p>Ez a szem tiszta szeretetet tükrözött.</p>
					<p>- Látod, John - mondta később -, most úgy érzem, hogy eddig mit sem ért az
                        életem, mert nem ismertelek téged...</p>
					<p>Ezt hinnem kellett.</p>
					<p>- Ide hallgass grófnőm. Hogy eddig nem bíztam benned és tartózkodó voltam,
                        annak ismered az okát. Ma már tudom, hogy szeretsz, hogy nem tudsz élni
                        nélkülem...</p>
					<p>- Óh, hogy belém látsz... - suttogta. - Hagyd, hogy segítsek neked!</p>
					<p>- Sajnos, nem sokat segíthetsz. Én a közeljövőben megszököm...</p>
					<p>- Vigy magaddal!</p>
					<p>- Nem lehet. Nagyon veszélyes útra indulok... De ha visszatérek, soha többé
                        nem válunk el!</p>
					<p>- A...a volt férjemmel... a kapitánnyal szöksz? Mert tudd meg: Laméter a
                        férjem volt!</p>
					<p>Már a legnagyobb titkait is rám bízta. Mi ez, ha nem szerelem?</p>
					<p>- Tudtam, édes. A kapitány jó barátom lett.</p>
					<p>- Igen?</p>
					<p>- Igen. Felismerte bennem az urat, és ő beszélt rólad.</p>
					<p>Megrándult az arca.</p>
					<p>- Mit?</p>
					<p>- Nem sok jót... - zavarban voltam. - Azt állította, hogy... nem vagy házias
                        meg ilyesmiket.</p>
					<p>- Gyűlölt mert nem szerettem... Óh, John! Vele szöksz?</p>
					<p>- Nem. Ő már elszökött. Én a fiúkkal követem.</p>
					<p>Elmondtam neki őszintén mindent. Most már ne álljon közöttünk válaszfal.</p>
					<p>- Igazi hős vagy, John.</p>
					<p>A sorakozó trombitaszavára hirtelen ért véget a gyönyörű találkozás. Néhány
                        vad csók, és rohantam.</p>
					<p>Felálltunk a repülőtéren. A kapitány mellett egy tengerésztiszt és
                        Potrien.</p>
					<p>A tengerésztiszt egy papírról olvasott:</p>
					<p>- A 9-es, a 45-ös és 77-es közlegényt, az első századból, a kormánybiztos úr,
                        személyes szolgálatára, a cirkálóra rendeli.</p>
					<p>Puff!</p>
					<p>Most azután vége a szökésnek. Csatahajóról nem lehet kereket oldani. A 45-ös
                        én voltam, a 9-es Alfonz és a 77-es Tuskó zubbonyán volt, amikor a
                        kormánybiztos meglepett bennünket.</p>
					<p>Potrien vezényel:</p>
					<p>- 9-es, 45-ös, 77-es... À moi!</p>
					<p>Kilépünk Potrien elé. Senki Alfonz és én.</p>
					<p>- Hol a 77-es? - kérdezi a kapitány.</p>
					<p>Csend. Egy altiszt kiáll.</p>
					<p>- Nos?</p>
					<p>- 77-es közlegény nincs a pelotonban. Még 70-es sem.</p>
					<p>- Mi?!... - A kapitány csodálkozva néz a tengerésztisztre. Ez felvonja a
                        vállát.</p>
					<p>- Értesítjük az admirális úr őexcellenciáját - határozott végre a kapitány. -
                        Rompez.</p>
					<p>Feloszlik a sor. A tisztek a rádiós sátrába mennek. A tengerésztiszt nem tart
                        velük... Sétál.</p>
					<p>Ebben a pillanatban egy néger lép hozzám.</p>
					<p>- Az egyik kantinos küldi...</p>
					<p>Levél. Már megint ez a bolond Török Szultán.</p>
					<p>
                        „Nadj gár hoogg. Irok neggedd. Merr issméttlem: 1-gy ló
                            vaggy. Irrássogat? loppod dőlet a bosszorgánny. És elárulja minddet,
                            amitt dőlet dud. Buccolljattok djorsan de isss!?: mek. A Senki Allvonsz
                            iss. a tzr. s!2 la...
                    </p>
					<p>
                        Tuddd gi: A Dörrög Zuldán, te hűjje!”
                    </p>
					<p>Megdermedtem. A zsebemhez nyúlok... Hiányzik a térkép... a napló!... Az én
                        másolatom.</p>
					<p>Senki Alfonz a vállam felett olvasta a levelet. Azután rám nézett.</p>
					<p>Én a cipőmre.</p>
					<p>- Most menj, és szerezd vissza az írásokat... Megérdemelnéd, hogy
                        keresztüllőjelek, mint egy kutyát...</p>
					<p>Szó nélkül elindultam.</p>
					<p>Hideg érzéketlen nyugalom fogott el. Azt hiszem, úgy mehettem a deszkaépület
                        felé, mint valami gépember.</p>
					<p>Biztos voltam abban, amit tennem kellett. Ott álltam a kantin mögött
                        összeácsolt kis bódé előtt. Már éppen beléptem volna, amikor beszélgetést
                        hallottam...</p>
					<p>A ládákból összevert deszkadarabok ujjnyi közein át beláthattam a
                        szobába.</p>
					<p>A tengerésztiszt volt benn a grófnőnél. Egészen közel álltak egymáshoz és
                        halkan beszéltek. De azért jól hallottam minden szót.</p>
					<p>- Nem hihetem... - mondta a tiszt.</p>
					<p>- Így van, tudja, Higgins, hogy magát nem tévesztem meg. Bizonyítani tudom,
                        hogy de La Rouban altábornagy katonai titkokat szolgáltatott Laméternek,
                        illetve cinkosainak.</p>
					<p>- Jól tudja, hogy őexcellenciája elvben ellenfele az altábornagynak, de nagy
                        tisztelője, és ha ilyen gyanúsítással eléje áll...</p>
					<p>- Nem gyanúsítás. Bizonyíték van a kezemben Mander százados naplóját és
                        térképét az altábornagy őrizte: így van?!</p>
					<p>- Így.</p>
					<p>- Nos a katonai jelzésekkel, vezérkari megjegyzésekkel ellátott térkép a
                        birtokomban van. Attól a katonától szereztem, akiről őexcellenciája is
                        tudja, hogy Laméter cinkosa.</p>
					<p>- Ez... nem lehet... Rouban altábornagy olyan katona...</p>
					<p>- Itt van nálam. És miután a lopásról az altábornagy nem tett jelentést,
                        kétségtelen, hogy fedezi az ügyet.</p>
					<p>- Adja ide... én azonnal...</p>
					<p>- Nem adom. Csak személyesen az altábornagynak. Azt is tudom, hogy Laméter ma
                        este szökött el, már útban van Fongi felé.</p>
					<p>- Hát... itt... volt?</p>
					<p>- Itt volt! A Fort St. Thérèse-ben bujkált, és onnan idáig jött. Az a
                        félhülye majom mindent elfecsegett.</p>
					<p>...Kedvenc klasszikusaim soraival élve: egy világ omlott össze bennem.</p>
					<p>- Miért nem akarja, hogy én tegyek jelentést?</p>
					<p>- Mert kérni akarok valamit. Írást a kormánybiztostól, hogy bárhol lelőhetem
                        a négy ember közül azt, amelyik elébem kerül.</p>
					<p>Megborzadtam... Milyen angyali külsőbe rejti a természet olykor legcsúfabb
                        alkotását.</p>
					<p>A tiszt átkarolta a gyűlölettől lihegő nőt.</p>
					<p>- Milyen bosszúálló... kegyetlen teremtés... Azért mégis... Szeretem...</p>
					<p>- Türelem, Higgins! - mondta és kibontakozott. - A mi időnk is eljön
                        rövidesen. Ha a kormánybiztos győz és Rouban bukik, akkor... mindent
                        elérhetünk... Maga... kerül Laméter helyére... kapitány lesz... és sok...
                        sok pénzt kapunk...</p>
					<p>- És addig minden fajankóval kacérkodni kell... - kiáltotta a tengerésztiszt
                        elkeseredetten.</p>
					<p>- Ugyan... hogy rámosolygok néha valakire ravaszságból?... Hát a „Szolgálat”
                        tisztjei nem tettetik magukat, nem öltöznek álruhába!?</p>
					<p>Micsoda színésznő. Mosolyok! Forró csókok voltak azok, kérem! De
                        milyenek.</p>
					<p>- Ha meghallja a kormánybiztos, hogy nincs 77-es közlegény, akkor bizonyára ő
                        maga indít vizsgálatot, és a partra jön. Akkor jelentem az ügyet. Csak
                        vigyázzon...</p>
					<p>- Nincs ok az aggodalomra, Higgins. Potemkint sohasem fogják el, mert nem
                        él...</p>
					<p>- Potemkin... igen - felelte nevetve a tiszt. Őt kellene megbüntetni
                        elsősorban. Útközben hol látom?</p>
					<p>- Santa Izabella szigetével szemben, a missziósházban. Két hét múlva...
                        találkozom valakivel... Ha lehet, legyen ott maga is...</p>
					<p>Még egy csók. A tiszt ment.</p>
					<p>Csak annyi időm volt, hogy a nyíló ajtó mögé húzódjam. Ki ez a Potemkin? A
                        bűnös?...</p>
					<p>Higgins gyorsan eltűnt. Benéztem a résen. A nő mozdulatlanul állt, és maga
                        elé meredt, két öklét a szívére szorítva.</p>
					<p>Az arca iszonyatos volt. Szépségnek nyoma sem látszott rajta. A gyűlölet, a
                        bosszú, a rontás ördögi kifejezése torzította el...</p>
					<p>Gyorsan benyitottam...</p>
					<p>- Jó estét, drága grófnő - súgtam és nem tudom, milyen lehetett az arcom,
                        mert a boszorkány rémülettől tágult szemmel hátralépett.</p>
					<p>Egyetlen kézmozdulattal elkaptam a nyakát, azt a szép vonalú, sima, hófehér
                        nyakat.</p>
					<p>- Nem fog kiáltani, mert akkor megszorítom.</p>
					<p>Mukkanni sem mert.</p>
					<p>Előhúztam a revolveremet, és a csövét a homlokára szorítottam.</p>
					<p>- Most hármat számolok - mondtam igen nyugodtan. - Ha addig nincs a kezemben
                        a térkép és a napló, akkor szétloccsantom a koponyáját. Isten engem úgy
                        segéljen. Egy...</p>
					<p>Nem volt a hangomban fenyegetés. Csendesen, szótagolva beszéltem, szinte
                        súgva, és mégis, ahogy rám nézett a pisztoly csöve mögül, hamuszürke lett
                        rémületében.</p>
					<p>- Kettő...</p>
					<p>Nyugodtan és gondolkozás nélkül meghúzom a ravaszt „háromra”, ezt tudtam.</p>
					<p>De ő is...</p>
					<p>- Odaadom... - súgta. - Ott... a fiókba...</p>
					<p>- Az igazat mondja, mert sem több kérdés, sem további számolás nincs, ha a
                        fiók üres...</p>
					<p>- Hát itt van... maga ördög... - sziszegte, és a két írást előhúzta a
                        ruhájából.</p>
					<p>- Most forduljon arccal a falnak... Számoljon ötvenig... Ha előbb
                        mozdul...</p>
					<p>Megfordult. Gyorsan, szinte örömmel. Már tervezett valamit.</p>
					<p>De abban a pillanatban, ahogy hátat fordított, úgy csaptam fejbe a revolver
                        agyával, hogy ájultan zuhant a földre.</p>
					<p>Tessék?</p>
					<p>Igen. Egy nőt fejbeütöttem. Először életemben. De ez a nő nem tartozott a
                        gyengébb nemhez. Erősebb, veszélyesebb volt száz férfinél és a legkisebb
                        kímélet sok ember életébe és egy tiszteletre méltó, kitűnő altábornagy
                        becsületébe kerülhetett volna.</p>
					<p>Gyorsan kisurrantam...</p>
					<p>- Pszt...</p>
					<p>Alfonz állt mellettem.</p>
					<p>- Siessünk - mondtam -, a nő mindent elárult a tisztnek... Rövidesen átjön a
                        kormánybiztos a hajóról... és akkor végünk!</p>
					<p>- Az írások?</p>
					<p>- Nálam...</p>
					<p>Most egy köpcös árny lépett oda.</p>
					<p>- Fel a fejjel, nincs semmi baj - súgta, és lihegett, mint aki messziről jön.
                        - Gyertek velem mind a ketten.</p>
					<p>- Hárman jövünk veled...</p>
					<p>- Ki a harmadik?</p>
					<p>- Mazzea - suttogta mellettünk valaki.</p>
					<p>- Hm... No mindegy... semmi baj, gyertek utánam - lihegte Hopkins. - Csak itt
                        is hagyjunk valamit a katonákból.</p>
					<p>Követtük. Néhány fa mögül kibukkantunk a tengerpartra.</p>
					<p>- Vigyázat...</p>
					<p>Tiszta holdfény tűzött le. Árnyékba húzódtunk. A hófehéren csillogó tengeren
                        éppen akkor ért part közelébe egy motoros, tajtékcsíkja jelezte a megtett
                        utat a csatahajóról.</p>
					<p>A kormánybiztos alakja kimagaslott a többi benn ülő felett. Két tiszt volt
                        vele. Még meg sem kötötték a motorost, amikor már partra ugrott. Igen komor
                        volt. Elsietett a tábor felé, nyomában a tisztek, és leghátul a
                        mechanikus.</p>
					<p>- Előre!</p>
					<p>Tuskó a következő másodpercben a csónakban volt. Egy nyisszantás... Mire
                        leültünk, a motorcsónak már szabadon himbálózott, begyúlt a motor, és egy
                        kurta berregés után elindultunk...</p>
					<p>Teljes sebességgel siklottunk a part menti árnyékban...</p>
					<p>- Most először vizsgálat indul, hogy ki volt a 77-es... - mondta Hopkins. -
                        Körülbelül félóra múlva kezdenek üldözni a parton és az őserdő felé, ahol el
                        is fognának, ha nem erre jöttünk volna. Így csak akkor akadnak a nyomunkra,
                        amikor a kormánybiztos visszatérőben a csónakot keresi. Az pedig éjfél felé
                        lesz...</p>
					<p>- És benzin? - kérdezte Senki Alfonz.</p>
					<p>- Lesz. Ha elérjük a kenyérfacsoportot, a parthajlásnál, akkor tankolunk...
                        Nincs semmi baj, fiúk, minden rendben van, és csuda ivást rendezünk a
                        végén... - Ezek után énekelt.</p>
					<p>- Ha a cirkáló üldözőbe vesz, akkor nem menekülhetünk - mondta a citromfejű
                        ember.</p>
					<p>- Reméljük, hogy éjfélig nem keresik a motorost.</p>
					<p>Mazzea igen különösen festett. Körszakálla szépen kinőtt, és az álla körül
                        két jellegzetes árkot borotvált. Egészen egyéni szőrzet volt és az apró,
                        zord arcot szinte ijesztően szomorúvá és furcsává tette.</p>
					<p>Sokáig nem történt semmi. Pedig már jó másfél órája siklottunk. Azután egy
                        röppentyű szállt fel, a távolabb alig látszó cirkálóról.</p>
					<p>- Hoppla! - kiáltotta Hopkins - végre rájöttek a rengeteg eszükkel, hogy mi
                        történt.</p>
					<p>Még fokozta a sebességet, amennyire lehetett.</p>
					<p>A hold lenyugodott, sötét éjszaka borult a tengerre és a parton sűrű árnyakká
                        süppedtek a pálmák.</p>
					<p>A büdös, sós gőzölgés, nyúló pára lerakódással húzódott a bőrünkre.
                        Nyomasztó, afrikai éjszaka volt. Bágyadtan ültünk a kis motorosban, és
                        nagyon távolról az üldözésre induló cirkáló fényszórópásztái látszottak,
                        amint végigseperték kutatva a tengert.</p>
					<p>Feltűnik a parthajlat, a villaszerűen szétágazó kenyérfakoronák. A motor már
                        csúnyán zörgött... Alig van benzin...</p>
					<p>- Vigyázat! - mondta Tuskó. - Tankolunk!...</p>
					<p>- Hol a fenébe akarsz itt tankolni?!</p>
					<p>A motor leállt, a csónak lassúbbodó iramban siklott a parthoz, és
                        odakoccintotta az orrát.</p>
					<p>Elsőnek Senki Alfonz futott ki a fák közül, az ösvényre. Nagyot kiáltott.
                        Nekem is tátva maradt a szám, amikor melléje értem.</p>
					<p>Egy tank állt az ösvényen!</p>
					<p>- Mondtam, hogy ha elfogy a benzin, akkor tankolni fogunk.</p>
					<p>- De hogy kerül ide... ez a tank?...</p>
					<p>- Loptam. Na szálljunk be...</p>
					<p>Mélységes elismeréssel követtük végig a vaslétrán a harckocsiba Tuskó
                        Hopkinst.</p>
					<p>A keskeny erdei úton kitűnően haladt a kistípusú tank.</p>
					<p>- Most mondd el, mi volt - fordult hozzám Senki Alfonz.</p>
					<p>Elmeséltem, hogy mit hallottam, amikor a grófnő a hajóstiszttel beszélt.</p>
					<p>- Az a Higgins nevű hajóstiszt is bele van keverve az ügybe - mondtam. -
                        Valami van a füle mögött. És említettek egy másikat is, aki szintén bűnös,
                        de már nem él...</p>
					<p>- Hogy hívják?</p>
					<p>- Pomedlin... nem... Rodevrin... - sehogy sem jutott az eszembe az a név. -
                        Azt mondták, ő a bűnös, de nem lehet elfogni, mert régen halott.</p>
					<p>- Az ördög vigye a tökfejedet! - káromkodott Senki. Pedig igazán nem lehetett
                        rám azt mondani, hogy tökfejem van.</p>
					<p>Azután izgalom, üldözés, veszély dacára elaludtam, és mint utóbb kiderült, a
                        többiek is. Hajnalfelé egy iszonyú lökés amitől egymásra borultunk,
                        recsegés, csikorgás és csörömpölés; ez tudatta, hogy Tuskó Hopkins is
                        elaludt.</p>
					<p>De sajnos a kormánynál.</p>
				</div>
			</div>
			<div type="group">
				<head>Tizenharmadik fejezet</head>
				<p>Egy elfelejtett szó következménye</p>
				<div type="chapter">
					<head>1.</head>
					<p>Ahol elhagytuk a tankot, a Szenegál folyó iszaposodó környékén, már nem
                        kellett üldözőktől tartani.</p>
					<p>Felszerelésünk, élelem ital és egyéb volt bőven. Hopkins csodálatos depót
                        lopott számunkra, és már egy nappal előbb a tankba rejtette.</p>
					<p>Csak a vidék volt igen vad és barátságtalan. Erre aztán ritkán jár ember.</p>
					<p>És még előttünk a sűrű, mocsaras rész, amerre be kellett vágnunk délkelet
                        felé, a Szenegálhoz!</p>
					<p>Utolsót táboroztunk a víz partján.</p>
					<p>Tuskó a szeméhez illesztette egy utászkapitány távcsövét, és a távolba
                        nézett.</p>
					<p>- Ott valami épületféle van.</p>
					<p>- Ez lesz az elhagyott missziósház, amiről a grófnő beszélt.</p>
					<p>- Valószínű. Ott szemben, az a sziget Santa Izabella.</p>
					<p>Kissé szótlanul mentünk tovább, hogy ne is lássuk a kopár szigetet. Jó lett
                        volna egy málhahordó öszvér a poggyásznak, de ilyent Hopkins nem bírt
                        lopni. Nekivágtunk a dzsungelnek. A nedves talajból csak úgy dőlt a
                        giliszta, kukac, pióca. És fojtó, nedves meleg volt. Folyton nyeltük a
                        kinint, de még így is hasogatott minden csontom, szurkált a szemem, és a
                        szív inkább csak rángatózott mint dolgozott.</p>
					<p>Éjszakánként furcsa távolodó és közeledő dobszót hallottunk...</p>
					<p>- Ez mi? - kérdezte az első napon Hopkins.</p>
					<p>- Felvonulnak, éppúgy, mint az európai hadseregek. Összecsődítik mindenfelől
                        a fongi népet és a rokon négereket, hogy felkészülten találja őket a
                        háború.</p>
					<p>- A háború... - dünnyögtem. - Ha elkésett az egész, és kitör a háború,
                        miközben útban vagyunk, akkor már hiába lesz meg a bánya... hiába derül ki a
                        titok.</p>
					<p>- Marha vagy, fel a fejjel! - harsogta Tuskó egy tüzér főhadnagy szivarját
                        rágva. - Nem lesz háború, minden kiderül, mienk a bánya, és a kapitány
                        megnősül. Aludjunk.</p>
					<p>Ilyen ember volt ez!</p>
				</div>
				<div type="chapter">
					<head>2.</head>
					<p>Másnap reggel néger faluhoz értünk.</p>
					<p>Kifestett, tetovált harcosok nyüzsögtek a kerek rafiakunyhók körül, amelyek a
                        süppedő talaj felett cölöpre épültek.</p>
					<p>A főnökük, akinek ijesztően hosszú feje volt, elénk jött. Azon a keverék
                        francia-bennszülött, zagyva nyelven beszélt, amit mindenki ismer Afrikában,
                        ha hosszabb ideig ott él.</p>
					<p>- Vártam titeket hozzám.</p>
					<p>- Tudtam, hogy jövünk faludba neked? - kérdezte Senki Alfonz.</p>
					<p>- Fehér úr erre át nekem, kunyhómba bele. Mondta, jöttök.</p>
					<p>Tehát Laméter előttünk járt.</p>
					<p>- Mikor ment el tőled neked, fehér úr?</p>
					<p>- Kétszer lement a nap attól. Vezetővel ment Tamaragdába, fongi főnöknek
                        hozzá, követségből neki, háború miatt.</p>
					<p>- Adj vezetőt mellénk, nekünk, hogy mi is odajussunk neki Tamaragdába, bele
                        hozzá, fehérhez.</p>
					<p>A főnök szolgálatkészen beleegyezett minden kérésünkbe. A harcosok
                        ellenségesen, mereven álltak körülöttünk., de nem szóval, sem tettel nem
                        bántottak.</p>
					<p>A legszebb kunyhót talán éppen a főnökét, kiürítették számunkra, hogy
                        pihenjünk éjszakára. Másnap vezetőt és teherhordó állatot is ígért.</p>
					<p>- Vigyen el az ördög - mondta Tuskó Hopkins, mialatt Potrien őrmester
                        acetilénlámpáját meggyújtotta -, ha nem Isten ellen való vétek, ilyen
                        jámbor niggereket halomra lőni.</p>
					<p>Most végre kitettük magunk elé a térképet és a naplót, hogy utánanézzünk a
                        feladatnak.</p>
					<p>A napló rövid volt, hiszen alig néhány napig tartott az út, amíg az expedíció
                        Peevbrock Lorddal és Mander századossal Tamaragdába ért. Nagyrészt ilyen
                        szöveg volt:</p>
					<p>
                        „Ma kb. tizenhat mérföldnyi utat tettünk meg, sima, jó
                            terepen. Egy öszvérünk kígyómarás következtében kimúlt, a terhet ismét
                            elosztottuk...” - „Délelőtt áttettük a filmfelszerelést az öszvérek bal
                            oldalára, nehogy áttüzesedjen a kanna, mert szokatlanul erős a nap.
                            Délután ismét az állatok jobb oldalára raktuk a szerelvényt, hogy ne
                            érje a nap. Ezért ma rövidebb utat lettünk meg... A folyó már nem
                            látszik mögöttünk...”
                    </p>
					<p>Végül:</p>
					<p>
                        „Elértük Tamaragdát, a fővárost. Sok kunyhó. Peevbrock
                            fényképeiről jól ismerjük ezt a helyet...”
                    </p>
					<p>Azután megszakadnak a feljegyzések.</p>
					<p>- Nem értem, hogy mit remél a kapitány - mondtam. - A százados világosan
                        leírja, hogy Tamaragdában volt, és a fongi főnök azt állítja, hogy színét
                        sem látta.</p>
					<p>- Átkozott egy história - jegyezte meg a citromképű, dúsan növő,
                        ébenfaárnyalatú szakállával -, még fénykép után is felismerték, hogy az
                        expedíció Tamaragdában volt.</p>
					<p>- Majd meglátjuk - sóhajtott Senki Alfonz. - Most elsősorban aludjunk.</p>
					<p>- És fel a fejjel - tette hozzá Tuskó, miközben szavait megcáfolva,
                        lehajtotta fejét a gyalogsági kantinos gumipárnájára, és nyomban horkolni
                        kezdett.</p>
				</div>
				<div type="chapter">
					<head>3.</head>
					<p>Fene egy vidéken jártunk. Olyan sűrű nedvesség párolgott a tőzeges talajból,
                        olyan undok, ájult forróság feszült a vadonra, hogy fuldokolva vettünk
                        lélegzetet. Millió moszkitó utazott velünk, ránk telepedve.</p>
					<p>De végre elértük kelet felé a Szenegál hajlatát, innen a víz folyását
                        követve, északnak tartottunk. Volt öszvérünk és egy vezetőnk.</p>
					<p>- Most hátat fordítunk, nekünk a folyónak, és arra megyünk, bele magunkat -
                        mutatta az új irányt a bennszülött.</p>
					<p>- Ugyan... - felelte idegesen Senki Alfonz - hiszen Tamaragda a túlsó parton
                        van.</p>
					<p>- Hogy mondhatsz ilyet, jó uram nekem tőled... A túlsó parton csak a gonosz
                        lelkek laknak. Azt úgy hívják: „Az elátkozott part”.
                        Erdő és mocsár, kígyó, krokodil és ördögök... Törpe busmanok... ezek majmok
                        és nem ember lenni, magukat...</p>
					<p>- Azt mondod, hogy a túlsó part... lakatlan? - kérdezte Senki Alfonz, és még
                        sohasem láttam ilyen izgatottnak.</p>
					<p>- Végig az... Két folyó között mindig áradás, nedvesség...</p>
					<p>Gondolkozott.</p>
					<p>- Jó. Ide hallgass, Mazzea. Te elmész ezzel a harcossal Tamaragdába. Levelet
                        viszel Laméternek!</p>
					<p>- Mi történt?</p>
					<p>- Azt hiszem, megtaláltam az eltűnt expedíció nyomát.</p>
				</div>
				<div type="chapter">
					<head>4.</head>
					<p>- Megoldottad a rejtélyt?</p>
					<p>- Nem. De bizonyos, hogy ezek az emberek nem Tamaragda felé mentek, hanem a
                        Szenegál túlsó partján haladtak. - És ismét a bennszülötthöz fordult. -
                        Bizonyos vagy abban, hogy ott túl nincs néger falu?</p>
					<p>- Uram, itt élte magát minden ősöm... Két folyó között van a másik part, az
                            elátkozott...</p>
					<p>- A Szenegál és a Gambia ez a két folyó?</p>
					<p>- Ti így mondjátok. Mi tudjuk, hogy a gonosz szellemet zárták magának a két
                        folyó közé bele neki őket.</p>
					<p>Senki Alfonz gyorsan írt.</p>
					<p>Azután átadta a levelet Mazzeának.</p>
					<p>- Siessetek. - A négerhez fordult: - Ebben a papírvarázslatban sok-sok néger
                        élete van megírva benne. Ha nem késitek el magatokat vele Tamaragdához,
                        akkor a halál felhője elvonul az égről nektek. Tudod, hogy sok katona
                        érkezik.</p>
					<p>- Tudom uram, és sietni fogunk.</p>
					<p>- Hol tudom átgázolni magamat a Szenegálhoz vízbe bele?</p>
					<p>- Arra feljebb, alkonyig sem kell menni magadat, és találsz egy keskeny
                        kanyart, azon fatörzsek dőlik át magukat...</p>
					<p>Mazzea eltette a levelet, és szokott egykedvű, hallgatag módján követte a
                        négert. Nem kérdezett többet.</p>
					<p>Senki Alfonz is elindult, de Hopkins megragadta.</p>
					<p>- Hé te! Talán megmondanád, hogy mi történt szerinted az expedícióval.</p>
					<p>- Az történt velük, mintha te követted volna el a bűnt.</p>
					<p>- Ellopták őket?! - hüledezett Tuskó.</p>
					<p>- És mi okozta ezt a hirtelen változást? Miből gondolod, hogy a túlsó parton
                        vannak? - kérdeztem.</p>
					<p>- Olyan egyszerű, hogy nem értem a katonai szakértőket... Nézzétek. -
                        Elővette Mander naplóját, és olvasott... „Délelőtt
                            áttettük a filmfelszerelést az öszvérek bal oldalára... mert szokatlanul
                            erős a nap... Délután ismét az állatok jobb oldalára”... Értitek?
                            „A folyó már nem látszik mögöttünk”...
                    </p>
					<p>- Nem! - feleltük egyszerre.</p>
					<p>- Pedig milyen egyszerű. Nem mehettek Tamaragda felé, mert a folyó mögöttük volt a napló szerint. Ha helyes irányba
                        mennek, akkor a nap nem jobbról süt délelőtt. Őrájuk
                        viszont jobbról sütött a nap délelőtt, hiszen áttették a forróságra érzékeny holmit az állatok bal oldalára! Délután
                            balról sütött a nap, akkor az állatok jobb oldalára rakodtak. Ha a folyó mögöttük volt, és a nap
                            délelőtt jobbról, délután balról érte őket, akkor csak a túlsó
                        parton lehettek.</p>
					<p>Leesett az állunk!</p>
					<p>- Most délelőtt van. Ha hátat fordítasz a folyónak, akkor balról ér a nap. Tehát erre nem mehettek, hanem ellenkező irányba,
                        a túlsó parton, ahol most jobbról tűz a nap, ahogy
                        Mander naplójában áll.</p>
					<p>- Micsoda fej! - kiáltott Tuskó.</p>
					<p>- De valakinek hamis irányba kellett vezetni őket - mondtam én, szintén igen
                        zseniálisan.</p>
					<p>- Úgy van - bólintott Senki Alfonz. - Mander ártatlan, ezt a napló
                        bizonyítja. Az a Lord Peevbrock azonban... aki az egészet kezdte...</p>
					<p>- Aki eltűnt a vadászaton! A holland Van der Ruffus derék és jóságos ember,
                        de a barátja talán nem az?</p>
					<p>- De hogy történhetett? - töprengett Hopkins.</p>
					<p>- Annyi bizonyos, ezt Lamétertől tudjuk, hogy az esős évszak kezdetén
                        szálltak a partra, nagy ködben.</p>
					<p>- Akárhogy is van: gyerünk!</p>
					<p>- És most azután igazán fel a fejjel! - kiáltotta Hopkins.</p>
				</div>
				<div type="chapter">
					<head>5.</head>
					<p>Átjöttünk a hídon... Micsoda paradicsom a túlsó part ahhoz képest. Csúszós,
                        nyúlós föld, közeli mocsarak bűze, krokodilok, siklók, békák...</p>
					<p>Igazán Elátkozott Part, ahogy a néger mondta.</p>
					<p>Néztük a térképet.</p>
					<p>- Itt egy tisztás van jelölve három platánnal, ahol az első depót
                        felállították. Ez szemben van a kanyarral, csak éppen a két partot kell a
                        térképen felcserélni... - mondta Senki Alfonz.</p>
					<p>Izgatottan mentünk a kanyarig, egyenesen dél felé, ott ahol
                            a térképen észak állt.</p>
					<p>Tuskó, aki előresietett, felkiáltott. Azután ott álltunk... Semmi
                        kétség...</p>
					<p>Előttünk a tisztás... három platán... és... és... egy rozsdával borított
                        filmkanna!</p>
					<p>Most már bizonyos volt, hogy közel vagyunk a rejtély megfejtéséhez. Az
                        expedíció erre járt! Itt a platán, itt volt a depó, és nem a túlsó parton,
                        mint ahogy ők hitték. Három napon belül elérjük azt a helyet, amelyet itt
                        egy vörös pont jelez, és az áll mellette, hogy „Tamaragda
                            ”.</p>
					<p>Hogyan lehet ez? Tamaragda messze, a túlsó parton, sok mérföldnyire
                        fekszik.</p>
					<p>Szinte pihenés nélkül siettünk a csúszós, nehéz terepen. Most már naphosszat
                        zuhogott a sűrű, vastag szemű, harsogó, trópusi zápor. A földön kis tavakban
                        állt a víz, és a kígyók pokolbeli káprázatra emlékeztető tömege fetrengett
                        csomókban mindenfelé. A térképen jelzett elefántcsapást alig követhettük,
                        mert a víz teljesen belepte.</p>
					<p>- Egy gyémántbányáért sem jönnék ide még egyszer - káromkodott Hopkins.</p>
					<p>- Fel a fejjel! - felelte kacagva Senki Alfonz. Mert ennek nem ártott eső,
                        sár, forróság ez nem is volt ember, hanem két lábon járó, fehér leopárd.</p>
					<p>Hajnalban elértük az elefántcsapás végén az utolsó emelkedést.</p>
					<p>- Az most már bizonyos, hogy a fongiaknál csakugyan nem járt az expedíció...
                        - elmélkedett Alfonz.</p>
					<p>- Ez esetben a kormánybiztos tévedett.</p>
					<p>- Igen. Kíváncsi vagyok, hogy ha mindezt elmondjuk, akkor mit szól ez a
                        potentát...</p>
					<p>Valami felrémlett előttem...</p>
					<p>- Mit mondtál most? Ismételd... Az utolsó szót...</p>
					<p>- Potentát... Hatalmasság!</p>
					<p>- Megvan! Potemkin!</p>
					<p>- Mi?</p>
					<p>- Ő a bűnös! Ezt felejtettem el. A grófnő mondta a Higgins nevű
                        tengerésztisztnek: „A bűnös Potemkin, de ő már régen
                            meghalt.”
                    </p>
					<p>Senki Alfonz egy másodpercig elámult, azután igen különösen viselkedett.</p>
					<p>Megragadta a kabátomat, és elkezdett rázni, közben ilyeneket mondott:</p>
					<p>- Ostoba, marha, idióta, ökör... Te! Te vadállat... Istenem, miért él az
                        ilyen barom...</p>
					<p>És ellökött.</p>
					<p>- Nem értem, kérlek - lihegtem -, ezt jobban meg kell magyaráznod.</p>
					<p>És előhúztam egy nagy kést...</p>
					<p>- Tedd el azt a kést, te ló, te bárgyú teve! Ha előbb mondod ezt, akkor már
                        régen célnál vagyunk!</p>
					<p>- De... hát... Ki volt az a... Nézd, hát nem elfelejtettem?!</p>
					<p>- Potemkin! Nem tudod, ki volt?!</p>
					<p>- Ezért ne ordíts így - szólt közbe Hopkins -, én sem ismerem az illetőt.</p>
					<p>- Orosz miniszter volt.</p>
					<p>- Akkor igazán nem tudom, honnan ismerhetném. Az orani kocsmákban nem sok
                        orosz miniszter fordult meg az idén.</p>
					<p>- De ez híres egy történetről. Falukat varázsolt elő a semmiből, egy cárnő
                        kedvéért, nem létező virágzó helységeket, ahogy színházban szokták. Minden
                        csak festék és látszat. Világhírű szélhámosság volt.</p>
					<p>- Erről nem tudtam - mondtam szomorúan. - De napok óta nem volt újság a
                        kezemben.</p>
					<p>- Gyerünk! - kiáltotta izgatottan.</p>
					<p>Felsietett az emelkedésre. Ahogy ott álltunk a hajnalban, azt hiszem, mind a
                        hárman nagy diadalérzéssel néztünk le...</p>
					<p>Ott volt előttünk a százados fényképeiről jól ismert bennszülött falu.
                        Középen a hatalmas cölöpépítmény pagodaszerű csúcsos kupolával.</p>
					<p>Tamaragda!</p>
					<p>Úgy éreztem, megőrülök...</p>
					<p>Senki Alfonz egy cigarettát sodort és rágyújtott.</p>
					<p>- Most már érted? Potemkin volt a bűnös, mert tőle ered az ötlet: felépíteni
                        hajszálig megtévesztően egy nem létező falut...</p>
					<p>- Szóval ez?</p>
					<p>- Ez Tamaragda pontos mása, amit ide felépítettek! Egy Potemkin-falu.</p>
				</div>
				<div type="chapter">
					<head>6.</head>
					<p>Nem volt világos előttem az ügy. Ha az az orosz miniszter régen meghalt,
                        akkor hogyan építhetett ide egy falut?</p>
					<p>És egyáltalán.</p>
					<p>Miféle érdeke fűződhet ilyesmihez Oroszországnak?</p>
					<p>Láttam, hogy Hopkins szintén ezen töpreng. Közben titokban összenézett velem,
                        és felvonta vállát. De kérdezni már nem mertünk többet, mert félő volt, hogy
                        Senki Alfonz ismét ordítozni fog velünk, és ezt kerülni akartuk.</p>
					<p>- Most mi lesz? - kérdezte Tuskó.</p>
					<p>- Egyenesen bemegyünk a faluba. Szökött légionistáknak mondjuk magunkat, és
                        látszólag nem érdeklődünk semmi iránt - mondta Senki Alfonz.</p>
					<p>Ez jó terv volt. Sietve mentünk a tábor felé. Egy kövér, félmeztelen néger
                        megpillantott bennünket, és verni kezdte a gongot, mire még néhány
                        bennszülött összefutott, és bámultak ránk. A kövér elénk jött
                        méltóságteljesen.</p>
					<p>- Mit kerestek erre, fehér katonák? - kérdezte.</p>
					<p>- Te vagy a főnöke ennek a falunak?</p>
					<p>- Nem... Én csak a cégvezető vagyok, a főnök ott ül abban a nagy
                        kunyhóban.</p>
					<p>Mi?... Hallottak már ilyent? Egy néger törzsnek meztelen „cégvezetője” van?</p>
					<p>- Mi vagy te, ó kövér, fekete ember?</p>
					<p>- Cégvezető uram. Ez itt nem törzs, hanem „vad cég”.
                        Új feltalálás. Én vagyok a cégvezető.</p>
					<p>- És kik ezek, akik félmeztelenül ugrálnak ott a faluban.</p>
					<p>- A részvényesek uram.</p>
					<p>Kissé szédültünk a közlésektől. Senki Alfonz sűrűn pislogott.</p>
					<p>- Mondd nekem, te cégvezető - kérdezte -, milyen részvénytársaság ez?</p>
					<p>- Alkotmányos, királyi részvénytársaság, uram... Olyan, mint egy ország, de
                        osztalékot is fizet és senki sem dolgozik...</p>
					<p>Néhány „részvényes” is közel merészkedett.</p>
					<p>- Szeretnénk pihenni nálatok.</p>
					<p>- Pihenni lehet uram, csak dolgozni nem. Ez tilos.</p>
					<p>- Miért?</p>
					<p>- Az Alapszabály miatt. Nálunk az Alapszabály parancsol.</p>
					<p>- Ki írta meg az Alapszabályt?</p>
					<p>- Az Alapszabály nem írás. Személyes Alapszabályunk van, egy Nagy Főnök és vele kell beszélnetek.</p>
					<p>- Vezess hozzá bennünket, cégvezető úr. Reméljük, hogy szívesen lát.</p>
					<p>- Kérdés, hogy hoztatok-e festett varázslatot, aminek römikártya a neve.</p>
					<p>- Mi??!</p>
					<p>- Mert az Alapszabály nevű Nagy Főnök ilyent szeretne, és mindig káromkodik
                        meg rugdossa a felügyelőbizottságot...</p>
					<p>Néhány szánalmas négerre mutatott, akik szomorúan bólogattak.</p>
					<p>- Hát kérlek, vezess minket a Nagy Főnök elé bár römikártya- varázslatot nem
                        hoztunk.</p>
					<p>- Hát ilyent még az öregapám sem hallott - hüledezett Tuskó Hopkins útközben.
                        - Egy talpig meztelen részvénytársaság...</p>
					<p>Közben felrúgta a végrehajtó bizottság néhány tagját, mert a csomagjainkkal
                        barátkoztak.</p>
					<p>A nagy kunyhó elé értünk. A cégvezető előresietett és most éppen kijött.</p>
					<p>- A Nagy Főnök vár benneteket.</p>
					<p>Beléptünk.</p>
					<p>Egy európai ember állt velünk szemben. Rongyos ingben, piszkos fehér
                        bricseszben, a fején trópusi sisak.</p>
					<p>- Bocsánat, király úr... - mondta Senki Alfonz. - Védelmét kérjük, és pihenni
                        szeretnénk.</p>
					<p>- Pihenni fogtok. Sokáig. Cégvezető úr! Ez a három ember ellenségünk. Tegyék
                        valamennyit ad acta...!</p>
					<p>Amikor fegyvereinkhez akartunk kapni már késő volt. A „végrehajtó bizottság”
                        minden tagja a cégvezető és maga az elmebeteg Alapszabály
                        is pisztolyt szegezett ránk.</p>
					<p>- Lefegyverezni, megkötözni... Már vártuk magukat. Tudtunk a jövetelükről és
                        reggel, amikor megérkezik a részvénytársaság ügyésze, valamennyiüket
                        elkönyveljük a veszteség számlán... Hozzatok italt.</p>
					<p>Nagyot sóhajtott, kivette a monoklit mély, sötét szemgödréből és
                        megigazította... Sárgás fényes arcából élettelen szürke tekintet nézett
                        bárgyún a semmibe.</p>
					<p>Reménytelen próbálkozás lett volna ellenállni. Lefegyvereztek, megkötöztek és
                        elindultak velünk.</p>
					<p>- Ti gyilkosok vagytok?</p>
					<p>- Nem, uram - fecsegett vidáman a cégvezető -, csak hivatalosak, végtelenül
                        hivatalosak. Ez a fő! Felkarcoljuk a bevételt az áruoszlopra, és reggel, ha
                        megölnek titeket, akkor ellenszámlára kerültök egy pénztári oszlopra. Ez a
                        kettős könyvvitel nagy varázslata. Mert mindig van rovancsolás, és ha nincs
                        egyenleg akkor a Nagy Főnök rugdossa a végrehajtó bizottságot...</p>
					<p>- Igen? És miért vártok reggelig a kivégzéssel?</p>
					<p>- Mert az ügyész akkor jön a bányából. Ő nagyon kegyetlen ember, és
                        kínoztatni fog titeket, hogy mindenfélét mondjatok neki. Azután agyonlövünk
                        titeket, és kirabolunk - mesélte vigyorogva, büszkén.</p>
					<p>Kellemes emberek. De azért nem adtuk fel a reményt. Laméter kapitány talán
                        ideér a fongi törzzsel reggelig, ha Mazzea és a vezető siettek.</p>
					<p>Egy deszkából ácsolt kunyhóhoz értünk, ahol négy fegyveres őr állt.</p>
					<p>A cégvezető kinyitotta az ajtót, azután beléptünk a kunyhóba.</p>
					<p>Az asztalon faggyúba gyömöszölt kanóc égett.</p>
					<p>- Üdvözlöm önöket, barátaim...</p>
					<p>Döbbenten álltunk meg.</p>
					<p>Laméter kapitány ült az asztal mellett megkötözve!</p>
				</div>
				<div type="chapter">
					<head>7.</head>
					<p>Az ajtó becsukódott.</p>
					<p>- Csak üljenek le, barátaim - mondta Laméter. - Azt hiszem, kár volt a
                        fáradságért.</p>
					<p>- Hogy... hogy került ide?... - kérdezte Senki.</p>
					<p>- Azt hiszem úgy ahogy maguk. Útközben megrohantak, összekötöztek és elhoztak
                        ide...</p>
					<p>Szomorúan ültünk... Ez volt az utolsó remény.</p>
					<p>- Téved kapitány úr - mondta Senki Alfonz. - Mi térkép alapján jöttünk
                        ide.</p>
					<p>És elmondta.</p>
					<p>- Milyen egyszerű, és senki sem jött rá. Erre igazán büszkék lehetnek -
                        jegyezte meg Laméter.</p>
					<p>- Ez a Peevbrock Lord úgy látszik, megőrült és az ő nagyzási hóbortját
                        használták ki a bűnösök... ‑ mondta Senki.</p>
					<p>- De miért? - kérdezte Tuskó. - Miért tették ezt?</p>
					<p>- Világos, hogy a gyémántmező valahol itt a közelben van, és ezért történik
                        mindez.</p>
					<p>Hallgattunk. A forró, nedves kis kunyhó fala egyre gőzölögte a folytonosan
                        zörgő, kopogó eső páráját. Nyüzsgött rajtunk a féreg.</p>
					<p>- Elsősorban égessük el a térképet és mindazt, ami Roubant
                        kompromittálhatná.</p>
					<p>Az összes másolatot elégettük a sercegő kanóc felett. Fojtó füsttel telt meg
                        a kis kunyhó, és a mozdulatlan forróságban csak nehezen oszlott.
                        Valamennyien fuldokolva köhögtünk.</p>
					<p>De Rouban altábornagy becsületét megmentettük.</p>
				</div>
			</div>
			<div type="group">
				<head>Tizennegyedik fejezet</head>
				<p>Még egy őrült is tévedhet</p>
				<div type="chapter">
					<head>1.</head>
					<p>Amennyire a férgektől lehetett, aludtunk. Amikor a végrehajtó bizottság egy
                        holtrészeg, meztelen tagja bejött értünk, első pillanatban azt sem tudtuk,
                        hol vagyunk:</p>
					<p>- Tessék jönni - újságolta örömmel -, most majd megöljük magukat...
                        Jaj...!</p>
					<p>Ezt már kint mondta, mert a morózusan ébredő Tuskó úgy rúgta hasba, hogy
                        messzire repült.</p>
					<p>- Ne! Hogy megemlegesd a holtomat, amíg élsz.</p>
					<p>Ismét a nagy házba vezettek. Peevbrock lord lehunyt szemmel ült, mint valami
                        bálvány. Beteges arcán halálos fényfoltokban ütött ki az örökös verejték. A
                        végrehajtó bizottság tagjai fegyverrel a kezükben körénk álltak. A lord
                        hangja, mintha a hosszú, furcsa orr mögül jönne, vontatott és nyafogó
                        volt.</p>
					<p>- Mi hozta önöket a „Peevbrock Gyémánt Alkotmányos Királyi
                            Részvénytársaság” fővárosába?</p>
					<p>- Szökött katonák vagyunk uram...</p>
					<p>- Megálljon! Én Lord Peevbrock vagyok, címem király úr, miután az Alapszabály megtestesítője vagyok.</p>
					<p>A kunyhó sötét mélyéről most váratlanul egy szép szál európai lépett előre,
                        ősz hajjal, kifogástalan trópusi öltözékben.</p>
					<p>- Van... der... Ruffus... - kiáltotta álmélkodva Laméter.</p>
					<p>Csakugyan! A hollandus, akivel a Palais de Dance-ban találkoztam, amikor
                        hanyatt estem a fényes padlón.</p>
					<p>- Csend! - kiáltotta a lehunyt szemű Peevbrock. - Az Alapszabály jelenlétében
                        engedély nélkül senki sem beszélhet. A közgyűlést megnyitom - Ivott. - Az
                        ügyész úr indítványával folytatjuk a tárgysorozatot.</p>
					<p>- Van der Ruffus! - mondta keményen Laméter. - Ön valóban gazember?</p>
					<p>- Csend! - kiáltotta Peevbrock. - Teljesítsék az igazgatóság jogos
                        követelését. - Ismét lehunyta a szemét és a feje bágyadtan oldalt
                        billent.</p>
					<p>Nagyon is hihetetlen volt... Van der Ruffus! A jóságos, dúsgazdag
                        hollandus... A kormányzó barátja, a bőkezű pártfogó...</p>
					<p>- Nem vagyok gazember, Laméter - mondta keményen. - Helytelenül teszi, ha
                        sérteget. Szeretném megmenteni az életét, de ez csak akkor áll módomban, ha
                        okosan viselkedik.</p>
					<p>- Először tudnom kell, hogy mit csinál itt. Még az életemet sem fogadom el
                        akárkitől.</p>
					<p>- Helyes. Tudja meg tehát az igazat. Lord Peevbrockkal itt vadásztam egy év
                        előtt, és gyémántra bukkantam Szenegál és Gambia között. Ha bejelentem a
                        leletet, szép jutalom jár érte, de ez nem érdekelt bennünket. Mi ki akartuk
                        aknázni a gyémántmezőt. A francia törvények szerint ezt magánszemélyek nem
                        tehetik. Nekünk viszont szakemberek, gépek és munkások kellettek. Mindezt
                        titokban ideszállítani a gyarmaton keresztül képtelenség. Elsősorban tehát a
                        Kongó vidékéről, félcivilizált niggereket hoztunk. Ez a partja Szenegálnak
                        lakatlan. Azonfelül átkozott hírben álló vidék. Itt a négerekkel
                        felépítettük Tamaragda pontos mását.</p>
					<p>- Ez Potemkin bűne - szólt közbe Senki Alfonz.</p>
					<p>- Hol hallotta ezt a mondatot? - kérdezte összehúzott szemmel a
                        hollandus.</p>
					<p>Peevbrock hanyatt dőlt, és nyitott szájjal hortyogott.</p>
					<p>- Folytassa inkább, Mynher - szólt közbe hidegen Laméter.</p>
					<p>- Kérem. Tehát felépítettük a fongi törzs fővárosának a mását, ezen a
                        vidéken. Én elutaztam. Peevbrockon már akkor látszottak a nagyzási hóbort
                        tünetei. A tőzsde császárjának, a Világ‑részvénytársaság fejének képzelte
                        magát. Ilyen módon vettem rá, hogy segítségemre legyen. Még nem tört ennyire
                        ki a baja, úgyhogy csak hóbortosnak látszott. Meghívta a Kamerunban
                        vadászgató, embergyűlölő Mander századost, hogy cserkésszenek együtt a
                        fongiak földjén. Az én bennszülött vezetőm és Peevbrock a gyanútlan Mandert
                        ide hozták. A hamis fővárosba, ahol egy néger eljátszotta a fongi törzsfőnök
                        szerepét, a többiek a fongi harcosokét. Aztán feljebb haladtak a vadászok,
                        és mintha most fedezné fel, Peevbrock megtalálta a gyémántmezőt. Azonnal
                        visszatértek Gambiába. Betegen. De Mander nyomban jelentette, hogy gyémántra
                        bukkantak Peevbrockkal. És jóhiszeműen írta a jelentésében, hogy Tamaragdában, a Fongi-föld fővárosában. Mert fogalma sem
                            volt, hogy nem Fongi-földön járt vadászni, hanem az „Elátkozott
                            Parton”.</p>
					<p>- Értem - mondta keményen Laméter. - A partraszálló expedíciót, a
                        felszereléssel együtt, a Fongi föld helyett idehozták. Ezek most a
                        gyémántbányában a munkálatokat vezetik mint foglyok.</p>
					<p>- Nem. Ők ma sem tudják hogy ez nem a Fongi-föld és hogy nem az állam
                        szolgálatában állnak. Ők semmit sem tudnak arról, ami közben Oranban
                        történt. Rólam azt hiszik, hogy a bányavállalat vezetője vagyok. Két hónapon
                        belül kitermeltük a gyémántmezőt - kissé kipirult az arca ‑, csodálatos
                        kincs. A gyémántot Gambiába, tehát angol területre szállítjuk, és mindenki,
                        aki részt vett a munkában, fejedelmi jutalmat kap. Mert én magam aknázom ki,
                        amit találok. Nem részesedést kérek: Az egész az enyém! Sajnálom, Laméter,
                        hogy ezt a célt csak az ön katonai becsületén keresztül értem el. De miután
                        biztonságba helyeztem a gyémántot, gondom lesz rá, hogy kárpótoljam...</p>
					<p>- Nem fontos. Csak egyet mondjon. Hogy történt az a bizonyos rádióüzenet,
                        amellyel lerázták a cirkálót?...</p>
					<p>- Erről nem beszélhetek... Olyan személyről van szó...</p>
					<p>- A grófnő? - kérdezte Senki Alfonz.</p>
					<p>- Ön már másodszor szól közbe, bizonyos éllel - fordult feléje a hollandus. -
                        Nem hiszem, hogy ezzel jó szolgálatot tesz...</p>
					<p>- Elég! - kiáltotta Laméter. - Ön holmi zseniális pénzembernek képzeli magát,
                        nagystílű fezőrnek, pedig...</p>
					<p>- Várjon! - vágott a szavába Van der Ruffus. - Mielőtt megsért hallgassa meg
                        az ajánlatomat. Önök segítenek a munkában a hátralevő néhány hét alatt. Ez
                        esetben felajánlok önnek egymillió frankot és ezeknek fejenként százezret.
                        De ide kell adniok a térkép és a napló...</p>
					<p>- Ne folytassa. Nem tudunk semmiféle térképről és naplóról...</p>
					<p>- Minden árat megadok ezekért. Rouban politikája nem felel meg az én
                        céljaimnak, és...</p>
					<p>- Ne fáradjon. Ha lett volna nálunk ilyen írás úgy azt bizonyára
                        megsemmisítettük volna, amikor fogságba jutottunk. Ami az ajánlatot illeti:
                        gazemberekkel nem kötök semmiféle megállapodást, de örülnék, ha ez a három
                        derék ember ép bőrrel szabadulna.</p>
					<p>A „gazember” szóra megrándult a hollandus arca.</p>
					<p>- Részemről - mondta Senki Alfonz - gazemberekkel is kötök üzletet, de ilyen
                        lelketlen, vérivó, pénzéhes kutyákkal nem.</p>
					<p>Egészen elénk állt. Az arca hamuszürke volt.</p>
					<p>- Szóval... ez a véleményük? - felénk fordult. - Maguknak is?</p>
					<p>Tuskó Hopkins leköpte.</p>
					<p>Van der Ruffus felordított, és villogó szemmel ugrott hátra. Az őrült
                        felébredt.</p>
					<p>- A... kérdést... szavazásra... közgyűlés...</p>
					<p>- A részvényesek úgy határoztak - kiáltotta Van der Ruffus -, hogy ezt a négy
                        embert átadják a végrehajtó bizottságnak.</p>
					<p>Ránk sem nézve kiment a sátorból.</p>
					<p>- A végrehajtó bizottság felteszi a kérdést szavazásra...</p>
					<p>A végrehajtó bizottság boldog közfelkiáltással szavazott:</p>
					<p>- Elégetni... elégetni...</p>
					<p>- Több tárgy... nincs... A közgyűlést befejezem.</p>
					<p>Imbolygó felsőtesttel ivott, azután hanyatt dőlt.</p>
					<p>Valamennyiünket kivezettek.</p>
					<p>- Nagyszerű játék - mesélte örömmel a cégvezető. - Odakötünk titeket az
                        oszlophoz, azután meggyújtunk sok fát, amin petróleum van, és nézzük, ahogy
                        égtek.</p>
					<p>A többi néger izgatott várakozással vihogott és hordták a fát.</p>
					<p>- Sajnálom, fiúk... - mondta Laméter sápadtan. - Nem így gondolták,
                        bizonyára...</p>
					<p>- Hát... - dünnyögte Hopkins, és a serényen dolgozó négerek felé
                        pillantott... - Nem valami... szép halál...</p>
					<p>- Fel a fejjel, Hopkins - mondta Senki Alfonz.</p>
					<p>- Az ilyen szemtelenkedést kikérem magamnak - üvöltötte Tuskó.</p>
					<p>- Fiúk - mondtam -, fogjunk kezet, mert azért jól csináltuk azt, ami eddig
                        történt...</p>
					<p>Azt hiszem, ez egy igen kitűnő mondás volt. Megkötözött kezeinket, amennyire
                        lehetett, egymás felé nyújtottuk.</p>
					<p>A cégvezető egy csomó rőzsét cipelve, bocsánatkérően és biztatóan
                        odaszólt:</p>
					<p>- Mindjárt, mindjárt, urak...</p>
					<p>...Valami átzúgott a levegőn, és a következő pillanatban egy dárda vége állt
                        ki rezegve a csodálkozó néger melléből.</p>
					<p>Hang nélkül a földre zuhant.</p>
					<p>Fülrepesztő harci ordítással, mintha a bokrok és fák megelevenednének,
                        négerek rohantak elő mindenfelől, kék és vörös csíkokkal bekenve.</p>
					<p>- A fongiak! - kiáltotta Laméter.</p>
					<p>Harcra nem került sor. Pofonok és rúgások megszámlálhatatlan zápora zuhogott
                        a részvénytársaság T. közgyűlésére.</p>
					<p>A cégvezető volt az egyetlen halott. Két perc alatt, megszállták a tábort,
                        mindenkit összekötöztek.</p>
					<p>Velünk Mazzea foglalkozott, a támadás pillanatától kezdve. Mert ő hozta a
                        fongi törzset.</p>
					<p>- Citromember! - ordítottam boldogan, és terebélyessé nőtt dióbarna szakálla
                        dacára, öleltük, csókoltuk, ahol értük.</p>
					<p>Egy szép szál néger lépett Laméter elé.</p>
					<p>- Uram! Régi barátod még erre az Elátkozott Partra is
                        elhozta a harcosait utánad.</p>
					<p>- Köszönöm, Mimbini - mondta Laméter, és megölelte a főnököt.</p>
					<p>- Ez igazán nagy kitüntetés volt uram.</p>
				</div>
				<div type="chapter">
					<head>2.</head>
					<p>Amikor Mazzea megérkezett Tamaragdába, és nem találta ott a kapitányt,
                        elmondta az előzményeket a fongiak főnökének és átadta a levelet.</p>
					<p>A levélből a fongi főnök is megtudta, hogy a titok nyitja a folyó „Elátkozott Partján” van, és amilyen gyorsan csak
                        tehette, nyomunkba eredt a harcosaival.</p>
					<p>Idejében érkezett.</p>
					<p>Szegény Peevbrock Lord dühöngött, úgyhogy meg kellett kötözni.</p>
					<p>- Most pedig megyünk a bányához - rendelkezett Laméter a főnökkel.</p>
					<p>Egy kis patak körüli sziklás vidéken, néhány órányira a Potemkin fővárostól,
                        elénk tűnt a bánya. Sok-sok néger csákányozott, kocsit tolt, egy körbeforgó
                        gép zörgött.</p>
					<p>Három oldalról egyszerre rohantuk meg őket, és a rajtaütés olyan hirtelen
                        történt, hogy ellenállásra nem is gondolhattak.</p>
					<p>Van der Ruffust ki tudja, honnan, Tuskó Hopkins hozta a hóna alatt.</p>
					<p>Odadobta elénk a földre. Már nem nagyon mozgott. Hopkins kissé megverte.
                        Ezalatt a fongiak elfoglalták a terepet. A lakóházak felé nem mentek, csak
                        körülfogták a bányát, hogy senki se szökhessen.</p>
					<p>- Uram - mondta a fongi főnök -, mi történjen a nigger kutyákkal?</p>
					<p>A Kongó mellől importált, majomszerű négerek ott álltak összeterelve egy
                        csoportba, és ijedten fecsegtek furcsa nyelvükön.</p>
					<p>- Megkötözni őket, és őrizni, amíg eljönnek értük a katonák.</p>
					<p>- Nem lenne jó, ha megölném őket, uram?</p>
					<p>- Ezt ne tedd. A fongi nép érdeke, hogy rendes vizsgálat tisztázzon itt
                        mindent.</p>
					<p>- Ebben igazad van.</p>
					<p>Az egyik kisebb barakk ajtajában néhány fegyveres európai jelent meg
                        óvatosan. Csodálkoztak, hogy légionáriusok beszélgetnek a támadó
                        bennszülöttekkel.</p>
					<p>- Kérem, jöjjenek ide nyugodtan, nem lesz bántódásuk - biztatta a kapitány az
                        eltűnt expedíció tagjait.</p>
					<p>- Laméter! - kiáltotta Muszovszkij, egy orosz bányamérnök, amikor közel
                        jöttek.</p>
					<p>- Uraim - mondta Laméter. - Önök jóhiszeműen bár, de egy világraszóló
                        gazságban vettek részt.</p>
					<p>Csodálkozva nézték a kapitányt, és még jobban csodálkoztak, amikor egy
                        rekedt, köpcös ember lépett eléjük.</p>
					<p>- Nevem Tuskó Hopkins, és igazán örülök, hogy láthatom önöket, sőt hogy
                        egyáltalán láthatok valamit. Reggel még nem hittem volna. - És kezet
                        nyújtott a megrökönyödött tudósoknak: - Fel a fejjel, uraim.</p>
				</div>
				<div type="chapter">
					<head>3.</head>
					<p>A szörnyű éghajlat eddig nyolc áldozatot szedett az expedíció tagjai közül. A
                        többiek is igen rossz állapotban voltak, ezért leírhatatlan elkeseredéssel
                        vették tudomásul, hogy nem is kötelességet teljesítettek itt, hanem csak a
                        bolondját járatták velük. Mert ezek itt abban a hiszemben dolgoztak, hogy
                        állami alkalmazottak, és Tamaragdának, Fongi fővárosának közelében
                        vannak.</p>
					<p>A rostálógép körül halomban feküdt a nyersgyémánt. Mesebeli kincs!</p>
					<p>- Önöknek nincs jogukban engem fogva tartani - próbált erélyeskedni Van der
                        Ruffus.</p>
					<p>- Felkötni is jogunkban állna! - felelte Senki Alfonz. - Ön utolsóbb a
                        kikötői rablónál, mert az nyomorúságban él és műveletlen!</p>
					<p>- No... nem mindegyik - jegyeztem meg túlzott szerénységemmel.</p>
					<p>Az expedíció tagjai nem tettek szemrehányást. Komoran ültek. Soványak és
                        betegek voltak valamennyien. Szörnyűséges volt itt dolgozni.</p>
					<p>- Felajánlok önöknek - mondta rekedten a hollandus - egymillió frankot
                        fejenként, ha...</p>
					<p>- Nem segít a pénz - felelte Laméter. - Ön a jóságos, bőkezű urat játszotta,
                        egyik kezével nyájasan adott, váltókat írt alá szívességből, és közbe a
                        másikkal vállrózsákat tépett le orvul, embereket a halálba csalt, ártatlan
                        bennszülötteket százezerszámra a romlásba döntött volna. Mondja, Van der
                        Ruffus, mit csináljak én magával, azért, amit velem tett?!!</p>
					<p>Nagy, nagy csend következett.</p>
					<p>- Azt hiszem - szólt közben halkan Senki Alfonz -, fontos lenne, hogy
                        idejében értesüljön a francia hadvezetőség a történtekről.</p>
					<p>- Igaz. Az expedíció tagjai itt maradnak, csak egy úr jön velünk -
                        intézkedett Laméter. - A többiek a bennszülöttekkel együtt vigyáznak itt a
                        gyémántra és a foglyokra.</p>
					<p>Mielőtt útnak indultunk, még kérdőre vontuk a „végrehajtó bizottságot”.
                        Könnyen vallottak be mindent, amit tudtak. A fehér úr, aki reggel kiabált,
                        csak rövid ideig szokott itt lenni (Van der Ruffus), váratlanul érkezett a
                        levegőből a folyó nagy holtágára, ami olyan, mint egy kis tó.</p>
					<p>- Hidroplán! - kiáltotta Senki Alfonz.</p>
					<p>- Itt van még az a csoda? - kérdezte Laméter.</p>
					<p>- Nincs, uram. Egy szép nő is érkezett vele. Azonnal megparancsolta, hogy
                        menjünk a túlsó partra, lessünk meg négy fehér embert, és hozzuk ide. De
                        csak egyet sikerült elfogni, téged, uram. A másik három magától jött.</p>
					<p>- Hol a gép? Ez a fontos...</p>
					<p>- Micsoda, uram?</p>
					<p>- Az a nagy, berregő szellem.</p>
					<p>- Visszavitte a nőt egy helyre, ahol két napig várják majd a fehér urat.</p>
					<p>- És hol várják a fehér urat? - kérdezte Senki fojtott, izgatott hangon.</p>
					<p>- Egy házban, a tengerparton.</p>
					<p>- Gyerünk... A missziósházban van!</p>
					<p>Tíz fongi harcos kíséretében elindultunk. Velünk jött Fraser is, a
                        geológus.</p>
					<p>Három nap volt még hátra a hétből. Istenem, ha elérnénk a házat, benne La
                        Rochelle grófnővel.</p>
					<p>De erre kevés remény volt.</p>
				</div>
				<div type="chapter">
					<head>4.</head>
					<p>Négy napba is beletellett, amíg elértük az erdei törzset, ahol útban
                        Tamaragda felé megpihentünk, és vezetőt kaptunk. Búsan ültünk az egyik
                        kunyhóban.</p>
					<p>- Ne legyünk telhetetlenek - mondtam nagyon bölcsen. - Az utolsó pillanatban,
                        mint a kártyánál, mellénk szegődött a szerencse. Mindenben nem szolgálhat
                        minket.</p>
					<p>- Ez igaz - felelte Tuskó Hopkins -, de mégis tüdőcsúcshurutot kapok, ha nem
                        verhetem agyon a Török Szultánt.</p>
					<p>És szórakozottan tisztogatni kezdte Lord Peevbrock monokliját, Van der Ruffus
                        selyemzsebkendőjével.</p>
					<p>- Miért? Talán azt hiszed, hogy fél valaki tőled? - kérdezte a Török Szultán
                        az ajtónak dőlve.</p>
					<p>Úgy ugrottunk fel, mint akik darázsfészekre ültek!</p>
					<p>- Megvagy!</p>
					<p>- Na és? Talán előletek bujkáltam? Azt hiszitek? - kérdezte kihívóan, és
                        elővett a belső zsebéből egy konyhakést.</p>
					<p>Nyomban összecsapásra került volna a sor, de a kapitány és Senki Alfonz
                        közénk álltak.</p>
					<p>- Fiúk - mondta a kapitány -, mindenkit meg kell hallgatni.</p>
					<p>- Kivéve ezt az alakot! - üvöltötte Hopkins, és előrántotta zsebéből a fongi
                        főnök hosszú, görbe kését.</p>
					<p>De a kapitány lefogta.</p>
					<p>- Audiatur et altera pars! - mondta békítően, és úgy látszik, hogy ez a
                        néhány szó nagy hatással volt Tuskó Hopkinsra.</p>
					<p>- Ebben csakugyan lehet valami - felelte elgondolkozva. - Ámbár nekem
                        fejlövésem van - tette hozzá bizonytalanul, és megtapogatta a tarkóját.</p>
					<p>- Beszélj, Török - szólt közbe Senki Alfonz. - Mindenki nyugodtan fog
                        hallgatni, legfeljebb, ha nem fogadjuk el a magyarázatot akkor
                        felkötünk.</p>
					<p>A Török nyomban mellbe lökte Senkit, és ismét elővette a konyhakést.</p>
					<p>- Miért? Talán tőled félek? Már te is erős vagy?! Itt mindenki díjbirkózó!?
                        Nézd csak!... Majd a Senki Alfonz fog itt dirigálni!...</p>
					<p>A kapitány alig tudta elráncigálni. Mindenáron meg akart verni mind a
                        hármunkat.</p>
					<p>- Most már hagyjuk ezt - csillapította Mazzea.</p>
					<p>- Talán maga is erős akar lenni? Mi? Azt hiszik szívbajos vagyok? - Hárman
                        fogtuk, de még mindég fenyegetődzött. - Dirigálni nem kunszt! Ahhoz nem kell
                        ész... Gyerünk, ki a bicskákkal.</p>
					<p>Már azon a ponton voltunk, hogy valamennyien ünnepélyesen bocsánatot kérünk
                        tőle, amikor végre leült és cigarettára gyújtott, de még mindég
                        lihegett.</p>
					<p>- Eleget bujkáltam előletek, még futottam is, de nem azért, mert ilyenektől
                        megijedek, hanem mert álnéven inkognitóztam.</p>
					<p>- Ugass már a tárgyról - biztattam békítőleg.</p>
					<p>- Akkor adjatok sok cigarettát - mondta agresszíven -, az utolsót szívtam az
                        imént.</p>
					<p>Hopkins megvetően odadobott néhány hosszú szopókás orosz cigarettát,
                        Muszovszkij orosz származású bányamérnök tulajdonából.</p>
					<p>- Ott kezdem - fordult felém -, amikor te meg Hopkins a hajóra jöttetek, és
                        én egy asztalkendőben ültem.</p>
					<p>- Igen, itt kezdődött - bólintott Hopkins, és idegesen rágta szája sarkában a
                        szivarvéget.</p>
					<p>- Csak várj türelemmel, Hopkins. - És vérlázító szemtelenséggel hozzátette. -
                        Fel a fejjel...</p>
					<p>Hopkins bágyadtan lehunyta a szemét, de nem szólt semmit.</p>
					<p>- Amikor a hajómon üldögéltem - kezdte a Török, miután rágyújtott -,
                        váratlanul megjelent egy fiatalember. Kérdezte, hol az uszály gazdája.
                        Mondtam: elutazott Gibraltárba, és én őrzöm a rakományt. Azt mondja,
                        szeretne egy koffert elhelyezni néhány napra. Mondom: az költséges dolog,
                        mert nekem fizetni kell érte. Első szóra ötszáz frankot ígért. Beleegyeztem.
                        Egy óra múlva hozták a ládát, és a fenékbe helyezték el. Megkaptam az
                        előleget: kétszázötven frankot. Este eljött hozzám egy cimborám, és elnyerte
                        kártyán az egészet. Azután leittuk magunkat. Másnap, mire felébredtem,
                        valaki a ruhámat is ellopta. Akkor behurcolkodtam az abroszba. Vártam a láda
                        tulajdonosát a pénzzel. Nem jött. Erre lementem a fenékbe, és felfeszítettem
                        a ládát. Mindössze egy hulla volt benne.</p>
					<p>- Hogy nézett ki? - kérdezte a kapitány.</p>
					<p>- Kövér, alacsony ember volt, kopaszodó, kissé vastag, pisze orral.</p>
					<p>- Mander százados - dünnyögte a kapitány.</p>
					<p>- Igen. Ő volt. A homloka közepén egy lövés. Tudtam, hogyha megtalálnak a
                        hulla társaságában, abból baj lesz. De nem mehettem el ruha nélkül. Ott
                        ültem kétségbeesett helyzetemben, és vártam, hogy jön valami hülye, akitől
                        kicsalom kölcsönbe a ruháját. És csakugyan így lett. Jött Hopkins meg
                        Csülök. Nem is egy, hanem kettő jött. Azután Hopkins ruhájában elmentem.
                        Alig tettem néhány lépést, amikor megpillantottam az én emberemet, aki
                        tartozik. Egy vendéglő teraszán ült a nővel. A grófnővel!</p>
					<p>- Ki volt ez az ember?</p>
					<p>- Egy Higgins nevű tengerésztiszt.</p>
					<p>- Higgins - suttogta döbbenten a kapitány.</p>
					<p>- Igen... De akkor civilben járt. Odaléptem hozzá és kérdőre vontam. Nagyon
                        kedves volt hozzám. A grófnő figyelmesen nézett, és végül mondta, hogy
                        szüksége lenne egy bátor emberre, jól megfizetne, jöjjek vele. Így kerültem
                        egy hátsó kapun át az úri villába. Nagyszerűen ettem-ittam, és a grófnő azt
                        mondta, hogy havi kétezer frankot ad, amíg a szolgálatában állok, és
                        elköszönt, mert a másik szobából a telefonhoz hívták. De én nem mentem el.
                        Visszaosontam és hallgatóztam. A tiszttel tárgyalt, Higginsszel. Többek
                        között azt mondta: „Menjen az uszályra, éjszaka, a külső kikötőnél eltünteti
                        a láda tartalmát... Eh! Azt az embert intézze el, hogy ne fecsegjen.”
                        Tudtam, hogy ez Tuskó! Azonnal elsiettem. Rohantam az uszályhoz. A
                        fedélzeten senki. A pincében egy századosi uniformis feküdt a földön, és a
                        ládában Hopkins, látszólag holtan. Erre jött Csülök Senki Alfonzzal. Először
                        meg akartatok ölni, azután elindultunk együtt Kvaszticsért. De nekem
                        borzasztóan fájt, hogy miattam Hopkins felfordul esetleg. Lemaradtam
                        útközben, visszamentem az uszályra, a sarokba dobott századosi ruhát Tuskóra
                        adtam, és kicipeltem egy távoli sikátorba. Innen telefonáltam a katonai
                        kórházba, hogy egy lelőtt százados fekszik itt és itt. Ez volt az egyetlen
                        mód, hogy Tuskó Hopkins gyorsan orvosi kezelést kapjon, éspedig
                        elsőrangút.</p>
					<p>- Ez nagyon okos cselekedet volt - szólt Mazzea, és a kapitány is
                        bólintott.</p>
					<p>Hopkins a körmét rágta.</p>
					<p>- Azután visszasiettem a grófnőhöz. Hiába: állás az állás. Csakugyan jó
                        dolgom lett. Tudok autót vezetni, revolverrel bánni és pofozkodni. Állandóan
                        követtem egy nagy csukott kocsival a grófnőt, hogy bármikor beszállhasson.
                        Ilyenkor őrületes tempóban, cikcakkban vittem, hogy elveszítsék a nyomát. Én
                        voltam a testőre. Sok pénzem volt, jól éltem, jó társaságba jártam,
                        mindezért féltem tőletek. A nő azt hitte, hogy cserbenhagytalak és
                        elárultalak benneteket. Ezt megerősítette, hogy Csülök üldözött. De azt már
                        nem tudta, hogy valahányszor baj van, én értesítelek levélben. Ez a marha az életét köszönheti nekem. Én
                        felvilágosítottam arról, hogy a nő visszaél a hülyeségével...</p>
					<p>- Ez igaz? - kérdezte Alfonz.</p>
					<p>- Elfelejtettem... akkoriban mesélni... - kissé zavarban voltam. - De
                        csakugyan történt ilyesmi...</p>
					<p>Kínos csend.</p>
					<p>- Részemről a Török Szultánt derék fickónak tartom - mondta Laméter, és kezet
                        nyújtott üldözött barátunknak.</p>
					<p>- Én is - nyújtotta a kezét Mazzea.</p>
					<p>- Hogy derék fickó, az túlzás, de azt hiszem, ebben az esetben nem is olyan
                        nagy disznó, mint amilyen egyáltalában - zárta le az ügyet Tuskó Hopkins, és
                        ő is kezet nyújtott.</p>
					<p>5.</p>
					<p>Már hajnalodott, amikor útra keltünk. Mazzea különlegesen nyírt dióbarna
                        szakálla kísértetiesen csillogott a holdfényben. Rejtély ez, hogy valaki a
                        légióban ilyen szorgalmasan növessze a szakállát.</p>
					<p>- Azt hiszed, ott találjuk még? - kérdezte Tuskó Hopkins a Szultánt.</p>
					<p>- Lehet. Várja a hollandust. De azért a repülőgép ott áll a tengerparton, és
                        a grófnő egész jó pilóta. Minden pillanatban elrepülhet.</p>
					<p>- Te miért jöttél el tőle? - kérdeztem.</p>
					<p>- Egy kihallgatott beszélgetésből megtudtam, hogy valóban elfogtak
                        benneteket. Oda akartam jutni a négerekhez.</p>
					<p>Igazán rendes fiú.</p>
					<p>Fraser, a geológus, aki velünk volt, az egészből egy szót sem értett. Ezzel
                        szemben kidőlt a szörnyű iramban. Mert úgy erőltettük a menetelést, ahogyan
                        csak tellett tőlünk.</p>
					<p>Három fongi harcossal hátrahagytuk. Majd bevárjuk a régi missziósházban, mert
                        addig nem pihenünk!</p>
					<p>Estére feltűnt az utolsó fák mögött az épület... Kétszáz lépésnyire lehettünk
                        a missziósháztól, amikor Senki Alfonz felkiáltott.</p>
					<p>- Ott!</p>
					<p>A ház egyik ablakából lámpafény látszott.</p>
					<p>Most már óvatosabban folytattuk az utat...</p>
					<p>- Legokosabb lesz - mondta Senki Alfonz -, ha a kapitány úr Csülökkel
                        előremegy, két ember könnyebben megközelíti a házat észrevétlenül. Mi
                        körülfogjuk a bennszülöttekkel.</p>
					<p>- Rendben van.</p>
					<p>Előrementünk Laméterrel. Lábujjhegyen osontunk az ablakhoz.</p>
					<p>Ott volt! A grófnő! Megvan!</p>
					<p>Egy szamovárt kavargatott. Milyen gyönyörű! Síró-nevető angyalarca, finom
                        alakja.</p>
					<p>Lassan a bejáróhoz mentünk. Egy néger szolga állt előttünk csodálkozva.</p>
					<p>Úgy kaptam el a nyakát, hogy nem tudott szólni, mert egy lélegzetnyi levegő
                        sem juthatott a torkába.</p>
					<p>Laméter gyors, nesztelen léptekkel osont a házba.</p>
					<p>Halk kiáltást hallottam. Most már elengedtem a négert. Aléltan hullott a
                        földre. Gyorsan összekötöztem, és a kapitány után siettem.</p>
					<p>Ott állt szemben a boszorkánnyal. Nem szóltak. A grófnő nyitott szájjal,
                        rémülten támaszkodott a falnak.</p>
					<p>- Elérkezett az út végére - mondta a kapitány.</p>
					<p>Most engem is megpillantott.</p>
					<p>- John... - suttogta -, John... ne hagyjál...</p>
					<p>- Grófnő - szóltam férfias ridegséggel. - Ne próbálkozzék... Egy okos embert
                        legfeljebb kétszer lehet becsapni.</p>
					<p>- Van der Ruffus fogoly, az expedíció megkerült, az ügy minden részlete
                        tisztázódott - mondta Laméter. Lassanként visszatért a nyugalma.</p>
					<p>- Tessék! Itt vagyok. Szolgáltassanak ki a kormánybiztosnak.</p>
					<p>- Nem! Elítéljük!</p>
					<p>Riadtan fordult az ajtó felé.</p>
					<p>Senki Alfonz állt ott. A grófnő ismét a falhoz tántorodott, és rémülten
                        meredt a belépőre.</p>
					<p>- La Rochelle... gróf... La Rochelle... gróf... - hebegte.</p>
					<p>- Igen, Katharina - folytatta keményen Senki Alfonz. - La Rochelle gróf!
                        Akiből ön Senki Alfonzot csinált. Én figyelmeztettem névtelen levélben
                        mindazokat, akiket behálózott. La Rochelle gróf voltam, azután üldözött
                        gyilkos. Pedig maga ölte meg Andrea Mazzeát!</p>
					<p>- Nem igaz... - kezdte, de elhalt a hangja... Kimeresztett szemmel állt
                        néhány pillanatig, azután olyant sikoltott, hogy ma is végigfut rajtam a
                        hideg, ha rágondolok.</p>
					<p>A sárga arcú ember ült az ajtóban.</p>
					<p>- Katharina - mondta Mazzea.</p>
					<p>A grófnő háttal a falhoz lapult, és eszelős tekintettel nézett a szakállas
                        emberre.</p>
					<p>- An... dre... as... Nem!... Vigyék... menjen... nem bírom látni...</p>
					<p>- Írásban fog vallomást tenni - mondta Senki Alfonz, illetve... Istenem, de
                        furcsa: La Rochelle gróf! Ki hitte volna!</p>
					<p>- Mindent... - hápogta szinte hangtalanul - ...megteszek, csak vigyék... azt
                        az... embert... vi... gyék...</p>
					<p>- Írásbeli vallomást tesz!...</p>
					<p>- Igen... igen... - Leült, és nem nézett az ajtó felé... - Mit...
                        írjak?...</p>
					<p>Papírt és ceruzát tett eléje Senki.</p>
					<p>- Azt írja le, hogy ki ölte meg Mander századost, és hogyan csapták be
                        Laméter kapitányt a rádióüzenettel!</p>
					<p>Szótlan, igen komor emberek fogták körül.</p>
					<p>- Az öccse... - motyogta Mazzeát nézve... - Igen... José... De ez a
                        szakáll...</p>
					<p>Hirtelen írni kezdett. Tíz percig írt, eszeveszetten gyorsan... Azután
                        átnyújtotta...</p>
					<p>- Itt... van... minden... És... most bezá... ratnak?... Vagy megöl...
                        nek...?</p>
					<p>Úgy látszik, közben világos lett előtte, hogy a szakállas Mazzea csak az
                        öccse a halottnak.</p>
					<p>Laméter elolvasta az írást, azután összehajtogatta, eltette, és ezt
                        mondta:</p>
					<p>- Én futni hagyom. Nem állok bosszút nőn. Megbocsátom, amit velem tett.</p>
					<p>- Alfonz... - suttogta a grófnő Senki felé - ...elmegyek...
                        misszióstelepre... betegápolónak... könyörülj...</p>
					<p>Senki Alfonz sóhajtott.</p>
					<p>- Jó. Ha Laméter futni hagy... Ellenem sem vétettél többet. Megbocsátok
                        neked, Katharina.</p>
					<p>Felém fordult azzal az angyali szép arcával. Eh! milyen semmiség az, amit
                        velem tett, a többiekhez képest.</p>
					<p>- Én megbocsátok - mondtam.</p>
					<p>- Én is megbocsátok - mondta Mazzea. - És kérdezze meg Andreát, talán ő is
                        megbocsát. Nagyon szerette önt.</p>
					<p>Olyan hirtelen történt, hogy időnk sem volt megakadályozni. Mazzea kezében
                        villan valami.</p>
					<p>Egy tűzcsík... egy dörrenés...</p>
					<p>A síró-nevető arcú, ördögien szép grófnő ott feküdt fejbe lőve.</p>
				</div>
			</div>
			<div type="group">
				<head>Tizenötödik fejezet</head>
				<p>Ahogy remekíróim mondják: Epilógus</p>
				<div type="chapter">
					<head>1.</head>
					<p>Az esős évszak közepe felé, amikor a tenger állandóan sugárzó, furcsa, zöld
                        színű és tarajos, habszegélyű hullámok gurulnak rajta, a földbe tettük a
                        világ leggonoszabb nőjét. Tisztességgel temettük el, mert senkinek sincs
                        joga arra haragudni, aki meghalt.</p>
					<p>Fraser, a geológus, épp akkor érkezett meg a bennszülött kísérettel, amikor
                        körülálltuk födetlen fővel a sírt.</p>
					<p>- Kit temettek el? - kérdezte csodálkozva.</p>
					<p>- Egy bűnös embert.</p>
					<p>A fejfájára Senki Alfonz ráfaragta:</p>
					<p>
                        „Itt nyugszik
                    </p>
					<p>
                        Katharina Glamarda.
                    </p>
					<p>
                        Az Úr legyen irgalmas hozzá!”
                    </p>
					<p>Mazzea azért növesztett szakállt, hogy mint a halott Andrea jelenjen meg.
                        Másnap simára borotválta az arcát, és eltűnt.</p>
					<p>Hová ment a vad, elhagyott vidéken, meghalt, él-e? Nem lehetett tudni. Soha
                        többé nem hallott róla senki.</p>
				</div>
				<div type="chapter">
					<head>2.</head>
					<p>- Megölte a legjobb barátomat, és mégsem bírtam elhagyni. Ilyen hatással volt
                        rám. La Rochelle grófból földönfutó lettem.</p>
					<p>Hatalmas bárkában ültünk, mert tengeren folyattuk az utat, és Senki Alfonz
                        beszélt, csendesen, mintegy önmagának. Sugárzóan világoszöld, átlátszóan
                        élénk hullámok vonultak, habos szegélyűek, lomhák, hosszúak... Sirályok
                        röpködtek alacsonyan keringve a szürke ég alatt. Nyomasztó fülledtségben,
                        forrón áramlott a délnyugati szél. A parti pálmák hosszú levelei olykor
                        megmozdultak, mint halódó bogarak csápjai. Az embernek ilyenkor nyugtalanul
                        kalapál a szíve.</p>
					<p>Sirokkó...</p>
					<p>Ha zuhogna a sűrű, tartós zápor, talán jobb lenne... De néha órákra szünetel,
                        és ilyenkor a nedves évszak délnyugati áramlása érkezik messziről: nem szél,
                        csak épp hogy vonszolja magát a forró, reszkető lég...</p>
					<p>- Dél-Amerikában - mesélte Senki Alfonz -, véletlenül találkoztam egy spanyol
                        zenésszel Katharina szülőföldjéről. Ettől megtudtam, hogy a leány már
                        tizenöt éves korában elszökött otthonról. A faluban meg akarták kövezni,
                        mert a tanítót leszúrta miatta egy parasztlegény. Azután elszökött az
                        orvossal, aki a családját hagyta ott miatta. Ezt az orvost teljesen
                        lezüllött állapotban a barcelonai kórházban látták viszont, haldokolva.
                        Kiderült, hogy megmérgezték.</p>
					<p>„Ki mérgezte meg?” - kérdeztem a zenészt.</p>
					<p>„Én uram. Ezért kellett Dél-Amerikába szöknöm.”</p>
					<p>„De hát miért?”</p>
					<p>„Katharina miatt. Ő beszélt rá, mert az orvost nem szerette. Miután
                        megmérgeztem, elhagyott. Magával vitte minden pénzemet. Sokáig bujkáltam,
                        közben mindenfelé hallottam, hogy férjhez megy valami Andrea
                        Mazzeához...”</p>
					<p>„És miért nem jelentette fel?”</p>
					<p>„Szerettem...”</p>
					<p>- Ilyen volt - fejezte be. - Elhagytam. Ami pénzem még volt, nem sok, az neki
                        maradt. És mint Senki Alfonz élek azóta, mert La Rochelle grófot Andrea
                        Mazzea meggyilkolásáért körözik. Bejártam Katharina nyomában az egész
                        világot, úgy, hogy ő sohasem látott. Ahol egy férfi került a hálójába,
                        nyomban megírtam a bűnlajstromát.</p>
					<p>- Maga volt! - kiáltott a kapitány.</p>
					<p>- Igen. Egyszer eltűnt. Madagaszkárra utazott, és a szerencsétlen Mander
                        felesége lett. Nem lett valójában az, mert hiszen tőlem sohasem vált el.
                        Amikor Oranban váratlanul feltűnt Laméter kapitánnyal, már megírtam a
                        bűnlajstromot. Miután a kapitány elhagyta, Van der Ruffus került sorra. A
                        hollandus is szakított vele, az én levelem után, de „üzletileg” továbbra is
                        fenntartotta Katharinával az összeköttetést. Van der Ruffus jelentette
                        számára a végcélt: a hihetetlen vagyont érő gyémántrészesedést és bosszút
                        Laméter kapitány ellen... Higgins, ez a fiatal, tapasztalatlan tiszt könnyű
                        eszköz volt a kezében... Hogy elkerülje az én névtelen levelemet, ezt a
                        kapcsolatát titokban tartotta.</p>
					<p>...Ismét zuhogni kezdett. A nyílt tenger felől mint sűrű füst gomolygott
                        felénk az alacsonyra vert, forró pára.</p>
					<p>Egy orangután lépett ki a cserjék közül lassú, imbolygó járással, és
                        vicsorgatta ránk a fogát.</p>
					<p>- És kit szeretett igazán? Ennyi ember között csak volt valaki, akit
                        szeretett?... - kérdezte Fraser.</p>
					<p>- Azt hiszem, senkit sem szeretett igazán - mondta elgondolkozva Senki
                        Alfonz.</p>
					<p>Ebben tévedett a barátom. Azt hiszem, hogy nálam megégette magát egy kissé a
                        grófnő...</p>
				</div>
				<div type="chapter">
					<head>3.</head>
					<p>Hajnalban értünk a cirkáló közelébe. Innen kezdtük az utat.</p>
					<p>- Hála istennek, nem késtünk el - mondta a kapitány. - Még nem dördült el az
                        első lövés. Ugyanis a harc kezdetén a cirkáló lőni kezdi a dzsungelt, ahol a
                        négerek gyülekeznek.</p>
					<p>- Tudom - mondta váratlanul a Török Szultán.</p>
					<p>- Honnan?</p>
					<p>- A nő beszélt azzal a tiszttel, akit Higginsnek hívnak! Azt mondta, hogy a
                        harc kezdetét egy orani szikratávirat jelenti, „En
                            avant”.</p>
					<p>- Micsoda aljasság ilyesmit elárulni... Pusztán ezért megérdemli Higgins,
                        hogy főbe lőjék!</p>
					<p>- Azt is megmondta, hogy akkor fog jönni majd a parancs, ha elegendő embert
                        vontak össze a Szaharából. Ezt jelenti az „En
                            avant...”
                    </p>
					<p>Ágyúlövés. Messze felettünk szállt el a löveg. Így szólítottak fel megadásra.
                        Beszüntettük az evezést. A cirkálóról egy csónakot bocsátottak le.</p>
				</div>
				<div type="chapter">
					<p>4.</p>
					<p>Foglyok voltunk a Général du Négrier cirkálón.</p>
					<p>Egy csupasz vasfalú szobában álltunk. Fraser is velünk volt. Félórát
                        töltöttünk itt körülbelül, míg végül nyílt a kajüt ajtaja, és belépett De
                        Surenne márki. Végignézett rajtunk.</p>
					<p>- Szóval visszatértek ide a csupasz életükkel, a dzsungelből - mondta. -
                        Pedig itt sem remélhetnek jobb sorsot egy golyónál! Árulók.</p>
					<p>Laméter előrelépett.</p>
					<p>- Befejeztük a feladatunkat, excellenciás uram. Visszatértünk a cirkálóra,
                        hogy megakadályozzuk a vérontást, és átadjuk a bűnösöket az
                        igazságszolgáltatásnak!</p>
					<p>Meghökkent.</p>
					<p>- Mit mond?</p>
					<p>- Ez az úr - Fraserre mutatott - egyike az eltűnt expedíció tagjainak. A
                        fongi törzs ártatlan.</p>
					<p>- Beszéljen.</p>
					<p>Egy szóval sem szakította félbe a kapitányt. Olykor végignézett rajtunk,
                        furcsa, csodálkozó pillantással. Az arca hol fehér lett, hol piros.</p>
					<p>Végül egyikünktől a másikhoz lépett.</p>
					<p>- Veszett fickók... Ilyent még... hm...</p>
					<p>- Excellenciás uram - fejezte be a szavait Laméter. - Amit ezek az emberek
                        tettek, az a bátorság és a hűség hőskölteménye.</p>
					<p>... A kormánybiztos sokáig ült, elgondolkozva. Azután nagyot sóhajtott.</p>
					<p>- Hát... Akkor... mégiscsak Roubannak van igaza. - És ismét sorra megnézett
                        bennünket. - Hanem... azt csakugyan meg kell adni: maguk igazi férfiak. - És
                        kezet fogott velünk.</p>
					<p>- De azt most sem értem, hogy mi volt az a rádiójeladás. Laméter! Maga
                        valóban hallotta a leadást, amely nem történt meg?</p>
					<p>- Igen. Egy nő írásbeli vallomást tett róla. Tessék. - Átadta, amit a grófnő
                        írt.</p>
					<p>- Hol az a nő?</p>
					<p>- Szerencsétlenség áldozata lett.</p>
					<p>Hosszan, kutató pillantással nézett ránk.</p>
					<p>De nem szólt semmit. Mondom, rengeteg esze volt ennek az embernek. Azután
                        figyelmesen elolvasta az írást. Az orrcimpája remegett. Hatalmas mellkasa le
                        és fel mozgott sebesen. Azután felvette a telefont.</p>
					<p>- Malotte kapitányt... Azonnal tartóztassa le Higgins első tisztet.
                        Hazaáruló. Küldöm a parancsot...</p>
					<p>Izgatottan vette elő a ceruzáját. Csodálatos ceruza volt. Tiszta arany,
                        zománcdíszítéssel és a végében egyetlen hatalmas, tiszta, vérvörös rubin.
                        Gyorsan néhány sort írt le, és csengetett. Egy matróz lépett be.</p>
					<p>- Vidd ezt a kapitány úrnak!</p>
					<p>De Higgins letartóztatására nem került sor. Dörrenés hallatszott.</p>
					<p>Az áruló főbe lőtte magát.</p>
				</div>
				<div type="chapter">
					<head>5.</head>
					<p>- Jöjjenek! - mondta a kormánybiztos.</p>
					<p>Felmentünk a rádiós fülkéjébe.</p>
					<p>- Itt van! - mondta De Surenne rövid vizsgálódás után. A fülke falán, lent a
                        sarokban, kis rés látszott, mintha egérlyuk lenne. Csak egy padlósrófot
                        kellett kivenni, hogy ez a nyílás szabad legyen... A szomszédos fülke
                        Higginsé volt, itt egy hangerősítőt állított fel. A résen egy vezetékkel összekötötte a hangerősítőt a rádió hangszórójával. Azután hívta a szédülő
                        Lamétert, akinek a konyakjába ópiumot is tett, azzal a hírrel, hogy az
                        expedíció jelentkezett a rádión. A tiszt a saját fülkéjéből beszélt, és a
                        rádió hangszórója a szomszéd fülkében Higgins zsebkendőjével lefojtott
                        hangját adta. De Laméter azt hitte, hogy Mander százados beszél.</p>
					<p>Ezután Surenne szobájába mentünk.</p>
					<p>- Erre nem gondolhattam - mondta Laméter.</p>
					<p>- Azért magát, Laméter, hiba terheli - felelte a kormánybiztos. - Másnap
                        ismételtetni kellett volna a jeladást Manderrel.</p>
					<p>Senki Alfonz szólt közbe váratlanul.</p>
					<p>- Excellenciás uram, minden tisztességes embert megtéveszthet néhány
                        gazember.</p>
					<p>- Tévedni emberi dolog - jegyeztem meg én is igen bölcsen.</p>
					<p>A kormánybiztos nevetett:</p>
					<p>- Maguk hűséges emberei a kapitánynak. Ez külön érdeme. Mert maguk felérnek
                        egy kis hadsereggel. De a mulasztást nem tehetik meg nem történtté. Most
                        pihenjenek. Laméter Higgins fülkéjét foglalja el.</p>
					<p>Egyedül maradtunk.</p>
					<p>- Ez mit jelent? - kérdezte Senki Alfonz.</p>
					<p>- A becsületemet visszakapom... De a rangomat nem - mondta szomorúan Laméter.
                        - Őexcellenciája a legfőbb katonai szakértő, és véleménye alapján a
                        köteles gondosság elmulasztása lesz az oka mindannak, ami történt.
                        Őexcellenciája sajnos kitűnő katona, még sohasem tévedett, és így szigorú a
                        más ember tévedésével szemben... De a becsületem visszakaptam, fiúk...
                        Köszönöm...</p>
					<p>És megölelt mindannyiunkat, de az arca nagyon szomorú volt.</p>
					<p>- Szerintem - jegyezte meg Hopkins, amikor Laméter kiment - vissza kellene
                        adni a rangját.</p>
					<p>- Az a baj - mondta Alfonz -, hogy ez a kormánybiztos még nem tévedett.</p>
					<p>Erről hosszan tanácskoztunk.</p>
				</div>
				<div type="chapter">
					<head>6.</head>
					<p>Elment a jelentés. Egy hosszú-hosszú szikratávirat, amelyben a világraszóló
                        szenzációt közölték a vezérkarral. Az „En avant”
                        parancs már nem ad jeladást a harc kezdetére.</p>
					<p>- Csak akkor - mondta Laméter -, ha a harc nemcsak megtorlást jelentett
                        volna. Ha Rouban végleg bukott ember lett, akkor megszállják most Fongit,
                        nem veszik tudomásul a leleplezést.</p>
					<p>- Ennyi vért?... Feleslegesen.</p>
					<p>- Én bízom most már - mondta a kapitány azután. - A kormánybiztos sem
                        szeretné! Derék katona, aki csak a fongiak bűnösségének tudatában akart
                        megtorlást...</p>
					<p>...Alkonyatfelé ismét déli áramlás váltotta fel az esőt. Ötven fok körüli
                        forróság szívta vissza a földből, dús gőzölgő felhőkben a vizet. Méteres
                        gőzoszlopok szálltak fel, és záptojásszagú mocsárbűzt hoztak magukkal. Ilyen
                        sirokkót még nem éltem át... A déli szél állandóan fújt, a szem fájt, a
                        fülünkbe veszettül dobolt egy ér, és a csontok mintha szétfeszülnének, úgy
                        nyilalltak.</p>
					<p>De Surenne a kajütje kerevetén szivarozott, és Tuskó Hopkinsot hallgatta. A
                            tiszteletbeli katonaság története nagyon tetszett
                        a kormánybiztosnak, bár szörnyen fájt a feje.</p>
					<p>- Te... jóízű fickó vagy... Megengedem, hogy rágyújts... Ejnye, hol vannak
                        innen a szivarok...?</p>
					<p>- És kereste.</p>
					<p>De nem kerültek elő. Hopkins még hónapok múltán is minden vasárnap szívott
                        egyet belőlük.</p>
					<p>- Nem baj... igyál egy kis whiskyt...</p>
					<p>Hopkins ivott.</p>
					<p>- Pokoli este van, fiam - mondta a kormánybiztos.</p>
					<p>- Fel a fejjel, excellenciás uram...</p>
					<p>Ezen is mosolygott a kormánybiztos és megtörölte párás homlokát.</p>
					<p>- Hát most eredj, és... helyezkedjél el éjszakára. Kapsz külön whiskyt.</p>
					<p>És a zománcos ceruza az egyetlen rubinnal sebesen futott De Surenne
                        kezében.</p>
					<p>Whiskyt és szivart utalványozott Hopkinsnak.</p>
					<p>A kormánybiztos nem bírt aludni. Négyszer-ötször is kiment a fülke elé. De a
                        sárga büdös köd sűrűn tapadt a hajóra... Minden csepegett... A forró
                        éjszakában lecsapódó pára lassú, nagy cseppjei rosszabbak a zápornál...</p>
					<p>Csak az őrség lépései hallatszottak a kihalt fedélzeten. Hát itt meg kell
                        veszni annak, aki nem vasból lett. Dühroham csiklandozta belülről az embert.
                        Az ámokfutás vágya...</p>
					<p>Aki ezt az éjszakát Nyugat-Afrika partján átélte, az sohasem felejtette
                        el...</p>
					<p>Néha egy lánc csikordult... Azután az ellenőrző tiszt léptei kopognak...</p>
					<p>Az admirálisnak rossz éjszakája volt. Pillanatokra elaludt, zavaros álmok
                        kínozták... Whiskyt ivott, és felállt, hogy járkáljon... De zúgott a feje...
                        Zuhanva ült vissza az ágyába...</p>
					<p>Berregett a telefon... Súlyos karja kinyúlt a kagyló után. És nagy-nagy
                        szomorúság fogta el... Igen... A szuronyhenger... nem áll meg.</p>
					<p>Mintha álmából jönne, jelentette egy tompa, kissé felindult hang.</p>
					<p>- Távírdász jelenti 12 óra 5 perces vétel.</p>
					<p>- Hallom.</p>
					<p>- „Oran főhadiszállás 12 óra 5 perc. »Général du Négrier« parancsnokának:»En avant.« Az üzenetet háromszor megismételték. »En
                        avant... en avant... en avant...« Igen?”</p>
					<p>- Hallom... Azonnali rádióüzenet szárazföldi csapatokhoz: riadó, teljes
                        menetkészenlét, járőrök azonnal indulnak, Bauvein százados tíz percen belül
                        jelentkezzen nálam a hajón... Igen?</p>
					<p>- Igen. Ismétlem...</p>
					<p>Miután letette a kagylót, kihúzta magát. A hídra lépett. Köd és némaság...
                        Kemény volt és nyugodt. A halántéka dörömbölt, és sajgott az agya, de most
                        parancs jött, le kell rázni a sirokkót.</p>
					<p>Tehát „En avant”... Vérbe, tűzbe borul minden... És ennek ő... az oka... ha
                        becsületből, ha jóhiszeműségből is...</p>
					<p>Nagy nyomás ült a szívén... Cseppek hullanak, és nagyon távol egy-egy
                        lépés...</p>
					<p>Parancs, az parancs. Támadni kell!</p>
					<p>Kemény hangon szól bele a szócsőbe, azután egy másikba... Egy tiszt kiáltása
                        süvít. Trombita recseg... Alarm...!</p>
					<p>Pillanatok alatt minden matróz a helyén... Az ágyúk védőburkát lehúzzák. Nagy
                        vizes rongyok szakadnak: a sárga köd oszlik, és a holdfényben fehéren,
                        dermedt pálmákkal néz rájuk az afrikai part.</p>
					<p>Csend és nyugalom... És néhány perc múlva vijjogó gránátok...</p>
					<p>A páncéltorony sikítva fordul. Mezítelen, fényes acéltorkok állnak ki
                        belőle.</p>
					<p>Most a kapitányhíd mellett, jó hangosan, hogy felhallatszik a
                        kormánybiztoshoz, két ember beszél. Tuskó Hopkins meg én.</p>
					<p>- Én mondom neked, hogy tévedni emberi dolog! Na! Akármilyen becsületes
                        embert be lehet csapni.</p>
					<p>- Az nem igaz! A kormánybiztos úr visszahívta volna Mander századost.
                        Meggyőződött volna, hogy nem csapták-e be... Nem lehet csak úgy egy üzenetre
                        fel elindulni... Akárki telefonálhat vagy rádiózhat.</p>
					<p>- Azt vissza kell hívni... - mondja újra meg újra hangosan Tuskó.</p>
					<p>A tűzmester hangja recsegett:</p>
					<p>- Irányzék négyszáz... tizenkettő...</p>
					<p>- Fixez! - sivít most a kormánybiztos hangja.</p>
					<p>Mindenki áll. De Surenne a parancsnoki hídon idegesen felveszi a
                        telefont.</p>
					<p>- Távírdász... olvassa el az üzeneteket, amik az éjszaka folyamán
                        érkeztek.</p>
					<p>És a távírdász felel.</p>
					<p>- Az éjszaka folyamán nem vettem fel üzenetet...</p>
					<p>Egy pillanat... Lerohan a hídról, és előttünk áll. Egész közelről néz az
                        arcunkba.</p>
					<p>Mi vigyázzban állunk. Rossz másodpercek.</p>
					<p>- Nem tudom, mit kellene tenni. Felköttessem magukat, vagy előléptessem...
                        Valamelyik maguk közül telefonált nekem!</p>
					<p>Azután harsányan nevet, megfogja két ujjal az orromat, és rázza
                        jobbra-balra.</p>
					<p>- Micsoda fráterek... Szavamra... Hé! Tűzmester! Fújja le a gyakorlatot!...
                        Rompez.</p>
					<p>És megy a fülkéjébe.</p>
				</div>
				<div type="chapter">
					<head>7.</head>
					<p>Amikor a világra szóló bűnper főtárgyalásán a törvényszéki elnök feltette a
                        kérdést, hogy „Excellenciád szerint Laméter kapitány nem követett el
                        kötelességmulasztást, amikor Mander százados üzenetét minden ellenőrzés
                        nélkül elfogadta?”, a kormánybiztos így felelt: „Az a feltevés, hogy nem
                        Mander beszél, annyira indokolatlan volt, hogy bárki, jómagam is, ugyanebben
                        a helyzetben, az ellenőrzést feleslegesnek tartottam volna.”</p>
					<p>A kapitányt fényes módon rehabilitálták, és a hősies erőfeszítésért, amellyel
                        a felesleges vérontást elhárította, a legnagyobb kitüntetésben részesült. De
                        minden kitüntetésnél különb jutalom volt, hogy végre feleségül vette, annyi
                        szenvedés után, Lucy de la Roubant.</p>
					<p>Senki Alfonz és én a becsületrenddel vonultunk be századunkhoz. Mint
                        milliomosok. Mert a gyémánt 25%-át, miután a kapitány semmit sem fogadott
                        el, hármunk között osztották fel. Ennyi jár a megtalálónak. Milliomosok
                        voltunk. Ja igaz. Egy negyedrészről lemondtunk a Török Szultán javára.
                        Készséggel írtuk alá az okiratot. Elsőnek Tuskó.</p>
					<p>- Tessék ide írni - mutatta az ügyvéd.</p>
					<p>Hopkins elővette a ceruzáját. Csodálatos irón volt. Tiszta arany,
                        zománcdíszítéssel, a végében egyetlen, nagy vérvörös rubin...</p>
				</div>
			</div>
		</body>
	</text>
</TEI>