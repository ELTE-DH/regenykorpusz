<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08274" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Zúg a fenyves</title>
				<author ref="viaf:58665425">Komáromi János (1890-1937)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">37199</measure>
				<measure unit="pages">94</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Zúg a fenyves</title>
					<date>2010-06-24</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08200/08274"/>
					<respStmt>
						<resp>Original Electronic Edition</resp>
						<name>Garami Anett</name>
						<name>Varga Mónika</name>
					</respStmt>
				</bibl>
				<bibl type="printSource">
					<title>Zúg a fenyves</title>
					<author>Komáromi János</author>
					<pubPlace>Budapest</pubPlace>
					<publisher>Révai</publisher>
					<date>1943</date>
					<ref target="https://mek.oszk.hu/08200/08274"/>
				</bibl>
				<bibl type="firstEdition">
					<title>Zúg a fenyves</title>
					<author>Komáromi János</author>
					<date>1924</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-30"/>
		</revisionDesc>
	</teiHeader>
	<text>
		<body>
			<div type="chapter">
				<p>Este volt: a vendégek oszladozni kezdtek a teraszról.</p>
				<p>Én összehúzódtam az egyik sarokszékben s a vizet néztem. Millió csillag remegett a
                Balaton fenekén s messziről átcsillogtak Füred parti lámpásai. Hűvös áram csapott
                meg olykor a túlsó oldal felől: mintha az éjszaka lélekzett volna egyet-egyet. Utána
                még nagyobb hallgatás következett. S azalatt szünetlenül zsongott a víz.</p>
				<p>A terasz üres volt s én felgyűrtem a galléromat. A pincérek lecsavarták a
                villanyfényt, csak egyetlen nagy égő szikrázott még a sétány felőli részen. Túl a
                sétányon zenekar játszott.</p>
				<p>Egész nap szomorú és levert voltam, de e szomorúságomnak nem tudtam okát adni. Most,
                amint ott ültem az egyik sarokszékben, rég-elmult dolgokra gondoltam. Olyan
                emberekre például, akik nagyon közel álltak hozzám valamikor s akikről esztendők óta
                nem hallottam semmit. Az ilyen gondolat rabul ejt nem egyszer, ha igen egyedül
                érezzük magunkat. S különösen késő estén.</p>
				<p>A pincér feketekávét hozott. Vagy félórája ülhettem így, magam elé nézve. Azt hiszem,
                akkor már nem is gondolkoztam és ha mégis lettek volna gondolataim, szétfolytak a
                semmibe, mint a tejút sávja a mennybolton.</p>
				<p>Mikor a pincér is elment, föltekintettem. Félhomályban volt a terasz s feltűnt, hogy
                egészen egyedül vagyok. Azaz mégse... Meglepett, hogy szemközt, a terasz másik
                sarkában még ült valaki. Ugyanúgy, mint én: maga elé gondolkozva, füléretakart
                gallérral. Nem tudtam, vacsora után ragadt-e itt, vagy csak később sompolygott-e a
                szemközti sarokba? Hirtelen gyanúm támadt, hogy az az ismeretlen valaki most engem
                figyel s csak azért célja van velem.</p>
				<p>Néhány pillanatig szembenéztem vele, de az arcát nem tudtam kivenni a homályban.
                Éreztem, hogy óvatosan figyelget reám. Egyszerre nyugtalan lettem s felálltam, hogy
                vagy a szobámba megyek fel, vagy elsétálok kissé a parton.</p>
				<p>Felálltam, kifelé indultam. Az idegen mellett kellett elhaladnom. E pillanatban
                tudtam, hogy az ismeretlen alak határozottan engemet néz. Már az asztala előtt
                lehettem, amikor váratlanul megmozdult:</p>
				<p>- Szervusz.</p>
				<p>Visszafordultam s pillanatig szembeálltam vele. Akkor már felállt s a kezét
                nyujtotta:</p>
				<p>- Nem ismersz meg?</p>
				<p>Egyike volt ama régi barátaimnak, akikre csak negyedórával előbb gondoltam vissza
                némi szorongó meghatottsággal. Anélkül azonban, hogy erre a meghatottságra valami
                egyéb okom is lett volna. Csak éppen, mert az eszembe jutottak véletlenül. Ez a
                bajtársam, aki ily váratlanul lépett most elém, talán a legközelebb állt hozzám a
                kevesek közül is. Nyolc esztendeig jártunk egy osztályba s ugyanegy zászlóaljban
                találkoztunk össze a háború első hetei alatt. Akkor elvesztünk egymástól. Ennek
                nyolc esztendeje éppen.</p>
				<p>Kezet adtam neki:</p>
				<p>- Isten hozott, Kálmán! Tudod-e, hogy rádgondoltam az előbb is...</p>
				<p>Láttam, hogy örül a találkozásnak.</p>
				<p>- Én pedig egy órája figyeltelek már. Nem akartalak megzavarni...</p>
				<p>Nem értettem.</p>
				<p>- Tudod, - folytatta kissé zavartan - az író-féle emberek nem szeretik, ha ajtóstul
                rohanják meg őket. Úgy láttam, mintha gondolkoztál volna valamin. De foglalj helyet,
                ha nem vagyok terhedre...</p>
				<p>- A legnagyobb örömmel!</p>
				<p>Leültünk szemközt. Barátom csengetett a pincérnek s bort kért. Cigarettával kínált
                meg, maga is rágyújtott, puha kalapját letette maga mellé, hátradűlt s végigsimított
                a haján. Nyolc év óta alig változott valamit: kis fekete bajuszát most is apróra
                nyírta, ujjongó arc-színét most is őszintén megirigyeltem. De a mosolygó szeme alatt
                mintha régi bú árnyéka szaladt volna át egyszer-kétszer. Lehet persze, hogy
                csalódtam.</p>
				<p>A pincér elhozta a bort, felbontotta az üveget és eltűnt. A barátom így kezdte
                ekkor:</p>
				<p>- Nyolc esztendeje, ugye? Ládd, én azóta is körülbelül mindent tudtam rólad. Olvastam
                néhány könyvedet, mert ne gondold azért, hogy a vidéki ember annyira elmaradt, mint
                ahogy a regényírók szokták elképzelni. Örültem, mikor a nevedet láttam s tudod-e,
                hányszor ismertem rá egy-egy részletben közös élményeinkre! Egyízben különösen hálás
                voltam neked. A cassinoi fogolytáborban - most három éve - több magyar újságot
                kaptunk egy napon s ott olvastam egy tréfás rajzodat. Úgy megnevettettél, hogy
                könnyeztem. Hálás voltam érte, mert úgy hatott rám akkor, mint egy biztató üzenet
                távoli ifjúságunkból.</p>
				<p>Szerénykedni próbáltam, de ő tiltakozott:</p>
				<p>- Megnevettettél, hogy könnyeztem tőle.</p>
				<p>Kicsit elhallgattunk. A csillagok nyári fényben szikráztak az ég tetején és a Balaton
                mélységében. A sétány felől fojtott nevetés hallatszott néha s a fákon áttetsző
                világosságon túl játszott a zene. A víz szüntelenül zsongott.</p>
				<p>Ketten voltunk. Barátom fölemelte a poharát, koccintottunk.</p>
				<p>- Hát veled mi történt azóta? - kérdeztem aztán.</p>
				<p>Elhallgatott egy szünetre. De hirtelen felrévült s előrehajolt:</p>
				<p>- Velem? Az én történetem egyszerű, de talán érdekes. Ezen az egyen kívül nem is
                történt velem semmi más, hanem ez az egy tart hét esztendő óta egyvégben. Lehet,
                hogy ma éjjel pontot tehetek utána.</p>
				<p>Most én hajoltam előre:</p>
				<p>- Hogyan? Ma éjjel?</p>
				<p>- Igen - és mosolygott hozzá, de a szeme alatt ismét mintha ama régi bú árnyéka
                futott volna el. - Ha igaz, három óra mulva vége lesz mindennek. Ez alatt a három
                óra alatt kibeszélhetem magamat veled s akár meg is írhatod, ha úgy találnád, hogy
                érdemes lesz. Az a kérdés, nem foglak-e fárasztani vele?</p>
				<p>- A világért se, pajtás!</p>
				<p>- Nem bánom. Csak annyit bocsátok előre, hogy élet-regényem részleteiről sokan tudnak
                azok közül, akik részvéttel kísérték valamikor, vagy magukban örültek a
                kínlódásaimnak. De csak részletekről tudnak: kiki amennyit velem együtt látott vagy
                átélt belőle. Te vagy a második ember, akinek most elejétől-végig elmondok mindent.
                Hogy ki volt az előtted-való, majd sor kerül arra is. De sietnem kell, mert csak
                három órám van a számodra.</p>
				<p>Hirtelen azt kérdeztem tőle:</p>
				<p>- Mondd csak, mikor érkeztél ide?</p>
				<p>- Ma este hét órakor.</p>
				<p>- S meddig akarsz ittmaradni?</p>
				<p>- Holnap délelőtt kilenckor hazautazom s azt hiszem, soha többé nem mozdulok ki a
                falumból.</p>
				<p>- Holnap délelőtt? - s kíváncsian néztem rá. - Most féltíz múlt. Holnap délelőtt
                kilencig éppen tizenegy óránk van.</p>
				<p>- Majd meglátod, - folytatta elváltozott hangon - hogy csak három van. Egy perccel
                több a magam számára sincs. Félegy után fut be az éjjeli személyvonat: abban a
                pillanatban én felállok, kezetfogok veled és itthagylak...</p>
				<p>- De miért?</p>
				<p>- Hiszen ezt akarom elmondani.</p>
				<p>Hátradőlt, szokása szerint simított a haján és beszélni kezdett.</p>
			</div>
			<div type="chapter">
				<head>1</head>
				<p>Ezerkilencszáztizenöt december második felében, úgy este öt és hat óra között
                    először léptem ki a korzóra. Egy felvidéki városkáról van szó. Hogy melyikről,
                    igazán nem fontos. Gondold magad elé Besztercebányát, Losoncot, Bártfát vagy
                    Egert: egyre megy. A szereplők nevei is éppúgy mellékesek. Egytől-egyig élnek
                    még, akikről szó lesz e történetben.</p>
				<p>Azon a decemberi estén, amelyen először engedtek ki a kórházból, pilingélt a hó.
                    Engemet még nyár közepén úgy összelövöldöztek az északi harctéren, hogy
                    egyfolytában feküdtem azóta. A kórházból ezen az estén mehettem ki először s
                    mindössze egy órára. Mert a főtörzsorvos nem ismert tréfát, ha valaki
                    önkényesen próbálta volna meghosszabbítani az egyórai kimaradási időt. Én
                    zászlós és huszonegy esztendős voltam ekkor. Ez ugyan nem játszik szerepet, csak
                    éppen megemlítem.</p>
				<p>A kórház felől jövet kiértünk tehát a korzóra, mert egy sebesült
                    hadnagy-társammal jöttem ki. Ő felkötött balkézzel, én botra támaszkodva. Amint
                    befordultunk a sétatérre, hirtelen erős világ csapott szembe. Mert a főtéren,
                    legalább ebben az időpontban, kigyúlt a két ívlámpa is. A harctér és a kórház
                    hónapjai után jólesett az az első pillanat, amikor emberek között lehettünk
                    újra, akik örülnek egymásnak és az életnek.</p>
				<p>Képzeld magad elé egy ilyen felvidéki városka sétaterét a háború második
                    esztendejében, amikor a háborúból alig éreztünk még egyebet néhány család
                    gyászánál, amikor még lakkcipőbe és elegáns tisztisapkába vághattuk magunkat és
                    örülhettünk a kedvünk szerint! Ez az első és második esztendő kedvesebb volt
                    talán a békebeli világnál is. A fiatalság fölött állandóan fenyegetett a
                    háború, az öregeket meghatották a fiatalok szenvedései s többet elnéztek nekik.
                    Persze csak bizonyos korlátokon belül. Akkor először nem tűnt föl, ha egy
                    hadnagy a karját nyújtotta egy tizenhat esztendős kisasszonynak, ha a kisasszony
                    nem volt is még menyasszonya a hadnagy úrnak. A tiszturak nyalkán feszítgettek
                    és ha egyik-másik eltűnt a korzóról s három hét mulva hire jött, hogy örökre
                    felbukott az orosz sáncok előtt, vagy a Drina partján, a kisasszonyok
                    megsiratták keservesen.</p>
				<p>Igen, azok kedves idők voltak!</p>
				<p>Emlékezz csak vissza: soha annyi ozsonnát, apró házibált nem rendeztek, mint
                    akkoriban. Ma itt, holnap annál a háznál jöttek össze a fiatalok, és ha nem volt
                    cigány, zongora mellett mulattak hajnalig. Ezek a mulatságok akkor már
                    veszítettek egykori túlzásaikból. Csöndes, szinte ünnepi hangulatú vigadozások
                    voltak, a tiszturak komolyabbak lettek, táncközben halkabban pengették össze a
                    sarkantyút s a kisasszonyok többet megengedtek a tiszturaknak. Persze, csak
                    bizonyos korlátokon belül. Olyan bizonytalan volt akkor minden s nem lehetett
                    tudni, vajjon két hét mulva egy-egy tisztúr nem a Sztripa-menti havat fogja-e
                    ölelgetni hidegülő karjaival?</p>
				<p>Azonban eltértem a tárgytól, de ezen ne csodálkozz. Ez az este oly mélyen
                    vésődött be az emlékezetembe, hogy nem fogom elfelejteni, amíg élek. Éppen elég
                    okom van rá. Aztán egy felvidéki városkáról van szó és én, valahányszor Rozsnyó,
                    Lőcse, Ungvár nevét hallom, megindultság fog el. Mit jelentettek nekünk ezek a
                    feledhetetlen városkák! S ki tudja, megérjük-e valamikor, hogy szabadon
                    mehetünk vissza Rozsnyóra, Lőcsére, vagy Ungvárra!?</p>
				<p>Ott hagytam el, hogy hadnagy-barátommal a korzóra értünk. Hiszen ismered ezeket a
                    felvidéki sétatereket. Először egy fehér kirakatú drogéria, az egész kirakat
                    villanyfényben, mellette a helybeli Párisi Nagy Áruház, a sarkon a cukrászda,
                    szemközt fényes ablakaival a Pannónia vagy a Széchenyi nevű első-kávéház s
                    odabent cincogni kezdenek már a cigányok...</p>
				<p>Egy-két tiszten kívül alig ismertünk valakit. Az önkéntes-iskolánk másutt volt
                    annakidején, régi bajtársaink pedig a harctereken voltak, vagy elszóródtak
                    azóta. Isten tudja, merre.</p>
				<p>De már a tizedik percben csaknem konfliktusunk támadt egy főhadnaggyal.</p>
				<p>Mondom, szótlan örömmel lépegettünk egymás mellett az én hadnagy-barátommal.
                    Elnézegettük a párokat, néhol ötös-hatos csoportok is jöttek, fesztelen
                    hangulatban és járda-szélességben, szemügyre vettük és bírálgattuk a
                    leányokat, fogadtuk az önkéntesek merev tisztelgését és köszöntöttük a
                    feljebbvalóinkat, amikor - a sétatér túlsó végetáján - egy főhadnagy sietett
                    velünk szembe. Mintha keresett volna valakit a korzón. Ennek a főhadnagynak
                    semmi szerepe nem lesz az én történetemben, mindössze ezen az estén, mivel az ő
                    révén, de az ő tudta nélkül lettem figyelmes arra a leányra, aki oly
                    szerencsétlen lett énmiattam és akire annyi szeretettel és fájdalommal gondolok
                    vissza a mai éjszakáig.</p>
				<p>A főhadnagy ugyanis, aki szemlátomást idegesen jött velünk szembe, nem fogadta a
                    köszönésünket. Pedig látnia kellett volna, hogy előírásszerűen tisztelegtünk
                    neki mind a ketten. Már elrohant mellettünk s két pillanat mulva eltűnt a korzó
                    közönségében.</p>
				<p>Mi ketten ijedten néztünk össze, ami természetes volt. Hadnagy-társamnak már
                    megvolt a nagyezüstje, nekem két kitüntetés is csillogott a szívem fölött. A
                    főhadnagy ezzel szemben olyan csupaszmellű volt még, mint a koppasztott tyúk.
                    Összenéztünk tehát:</p>
				<p>- Te, ezt a frátert azonnal kérdőre vonjuk!</p>
				<p>Hadnagy-társam hidegen bólintott:</p>
				<p>- Ugyanezen az állásponton vagyok. Meg kell táncoltatni.</p>
				<p>S visszafelé indultunk. Ha botrány kell, legyen botrány! A főhadnagynak egyelőre
                    nyoma veszett ugyan, de csak előkaparítjuk majd. Már a kávéház előtt lehettünk.
                    A négy világos tükörablak alatt néhány tiszt vert csoportot, amikor feltűnt a
                    főhadnagy. Visszafelé tartott, de most már egész nyugodtan s mintha beszélgetett
                    volna valakihez. A tömeg felett azonban egyelőre csak a sapkáját vettük
                    észre.</p>
				<p>Megálltunk, szemközt a kávéházzal, hogy itt kérjünk tőle magyarázatot. Ha botrány
                    kell, legyen botrány! De olyan, hogy három hétig arról beszéljen az egész
                    város!</p>
				<p>A botrányból azonban nem lett semmi.</p>
				<p>Az a csoport, mely közvetlenül a főhadnagy előtt ment, már elhaladt mellettünk,
                    én és hadnagytársam már a gyalogjáróra akartunk rálépni, hogy most pedig
                    eléjeállunk, de a legutolsó pillanatban csak ottragadtunk a gyalogjáró szélén.
                    Szószerint ottragadtunk.</p>
				<p>A főhadnagy ugyanis két nővel jött ezúttal s fesztelenül diskurálgatott velük.
                    Illetve csak az egyikkel beszélt, aki túlfelől ment tőle. Kedvesszemű asszonyka
                    volt s mint pár nap mulva megtudtuk, éppen a felesége.</p>
				<p>De a főhadnagy és a felesége közt egy leány is jött. Emiatt a leány miatt
                    ragadtunk oda mind a ketten.</p>
				<p>Pedig nem volt benne semmi különösebben feltűnő. Termetre alig lehetett magasabb
                    a közepesnél s nem volt még tizenhét esztendős. Ezt már tőle tudtam meg,
                    később. Barna kosztümben jött, széles őszirózsával az öve mellett, magasszárú
                    barnacipőben, fekete kis prémsapkában. A haja szőkésnek tetszett az első
                    pillanatban és én ma sem tudnám megmondani, mi történt velem, amikor úgy
                    egyszerre megláttam. Pedig akkor nem is nézett felém. Emlékszem, hogy a szeme
                    színét például, amit leánynál vagy asszonynál leghamarabb veszünk észre, meg se
                    tudtam jegyezni magamnak. Azt se mondhatnám, mintha feltűnően szép lett volna.
                    Csinos volt. Az arca inkább kerekded s kissé talán szabálytalan. De ez tette
                    annyira vonzóvá. Csak a szeme volt kivétel. Lehet azonban, hogy itt is tévedek.
                    A szeme talán azért ütött meg annyira, mert hó pilingélt s a két szemöldökére
                    talán éppen abban a pillanatban, amikor először láttam meg őt, két hócsillag
                    esett rá s az ívlámpa fényében csillogni kezdett az a pehely. Olyan lett tőle a
                    leány szeme, mint két szikrázó csillag.</p>
				<p>Már csaknem előttünk voltak. A főhadnagy éppen a leánynak szólt valamit, a leány
                    igent bólintott rá s ugyanekkor reámpillantott a főhadnagy. De most már mi nem
                    tisztelegtünk neki.</p>
				<p>A leány miatt feledkeztünk meg a tisztelgésről.</p>
				<p>Elhaladtak mellettünk. A kávéház előtt beszélgető tisztek egyszerre összecsapták
                    a sarkantyút s olyat tisztelegtek, hogy beleremegett az arcuk. A leány
                    megfordult és visszaszólt valamelyiküknek:</p>
				<p>- Jóestét, Laci!</p>
				<p>A kitüntetett tiszt, akit Lacinak szólított, egy kis zászlós volt. A kis zászlós
                    bólintott s belepirult. Azt hiszem, ezt az egy megszólítást nem adta volna
                    három harctéri kitüntetésért.</p>
				<p>Amikor eltűnt a leány, összenéztünk:</p>
				<p>- Mit szólsz hozzá?</p>
				<p>Hadnagy-társam kérdéssel felelt:</p>
				<p>- Hallottad a hangját?</p>
				<p>Szótlanul indultunk meg a kórház felé, mert a kimenő egy órára szólt. Egész este
                    alig szóltunk egymáshoz. Lefeküdtünk aztán s tizenegy óra is elmúlt már, de a
                    barátom csak forgott az ágyban. Átszóltam hozzá:</p>
				<p>- Ugye, arra a leányra gondolsz?</p>
				<p>- Arra. Te is?</p>
				<p>- Én is.</p>
				<p>Elhallgattunk. Most már ő kezdte:</p>
				<p>- Meg kellene ismerkednünk vele. De hogyan?</p>
				<p>- Csak türelem! Aztán hátha nem is idevaló! S hátha menyasszony is már!</p>
				<p>A hadnagyot ez nem zavarta különösebben:</p>
				<p>- Majd leütjük a vőlegénye kezéről.</p>
				<p>- Aztán melyikünk venné el? - kérdeztem nevetve.</p>
				<p>Erre már nem felelt. Még átszóltam hozzá egyszer:</p>
				<p>- Jóéjszakát!</p>
				<p>- Jóéjszakát...</p>
				<p>De órák teltek el, amire el tudtam aludni. A barátom hosszan lélekzett ugyan, de
                    meg voltam győződve, hogy csak tetteti a nyavalyás.</p>
				<p>A másnap is elment valahogy. Este, pontosan öt órakor, kint voltunk a korzón.
                    Ugyanaz a kép, mint az előző napon. De minket kettőnket alig érdekelt már a
                    korzó. A leányt vártuk.</p>
				<p>A nagy kávéház sarkában tüzértisztek ácsorogtak. Mert elfelejtettem mondani, hogy
                    tüzérek és vadászok állomásoztak a városkában. Mi ketten a vadászokhoz
                    tartoztunk.</p>
				<p>Önkéntelenül odaálltunk a kávéház bejárója elé. Ha ma este is kijön, itt kell
                    elhaladnia előttünk.</p>
				<p>Egész nap hó esett, de estére elmentek a felhők. Hidegen égett a sok csillag s
                    gyenge északi szél jött Késmárk felől. A friss hó hersegett a sétáló párok
                    alatt, az ívlámpák szikráztak s mindenki jókedvű volt. Hiszen akkor senki se
                    tudhatta, meddig örülhet egymásnak és az életnek!</p>
				<p>Már egy félóra múlhatott el így s mi még egyre vártunk. Odaszóltam a
                    hadnagynak:</p>
				<p>- Látod, mégis idegen leány lesz. Ma már valószínűen elutazott. Most aztán
                    kereshetjük...</p>
				<p>De a hadnagy ugyanakkor meglökött:</p>
				<p>- Ott jön!</p>
				<p>Még nem vettem észre, de akaratlanul összeremegtem. Ez a megremegés persze
                    jólesett, s mégis ingerült lettem sajátmagam ellen. A gyengeségem bántott. Nem
                    egy leányt ismertem már addig, nem egy kedves emlékem maradt utánuk, de
                    nyavalyásnak még soha nem éreztem magamat. Most pedig határozottan gyámoltalan
                    kezdtem lenni.</p>
				<p>A leány csakugyan jött, pontosan úgy öltözve, mint tegnap este. Széles őszirózsa
                    az öve mellett, fekete kis prémsapka a fején. De most valóságos udvara volt:
                    valami öt-hat tiszt kísérte s mind az öt-hat azon volt, hogy oldala mellé
                    kerülhessen. Életre-halálra szóló verseny folyt ezért a leányért, azt már
                    láttam.</p>
				<p>A leány pedig jött a középen. Kissé kötekedő járással, mint a kényes gyerekek.
                    Valamelyik tiszt különösen sikerült tréfát rögtönözhetett a csoportban, mert a
                    leány felkacagott. Bágyadtan csengő kacagással.</p>
				<p>Akkor már csaknem elértek bennünket. A leányt néztem kitartóan. És ahogy a
                    szabálytalan, kedves arcában gyönyörködtem, szinte elszorult a szívem. Ma sem
                    tudom, miért? Lehet, hogy már akkor féltékeny lettem azokra, akik körülötte
                    taposták egymást.</p>
				<p>Elhaladtak mellettünk. De akkor egyszerre megfordult a leány, kissé visszavetett
                    fejjel s odaszólt a tüzértisztek csoportja felé:</p>
				<p>- Szervusz, Géza!</p>
				<p>A tüzértisztek felé pillantottunk mind a ketten. A tisztek valamennyien
                    tisztelegtek s ugyanakkor összekapták a sarkantyút. Pontosan úgy, mint tegnap
                    este a vadásztisztek. A „szervusz Géza” egy tüzérönkéntesnek szólt, aki a
                    tisztek között állt. Kihívó daccal állt ott ez az önkéntes, a jobb lábát kissé
                    előretéve, balkezével a kardja markolatán, ahogy ez már tizenkilenc éves
                    tüzérönkénteseknél szokás. Az önkéntes a leereszkedés bizonyos nemével emelte
                    jobb keze két ujját a sapkájához, de nem rendült meg különösebben.</p>
				<p>A leány és kísérete ekkor már eltűnt. Mi ottmaradtunk a kávéház előtt s egyelőre
                    nem szóltunk egymáshoz. Valami addig szokatlan melegséget éreztem. Nem voltam
                    szerelmes az ismeretlen leányba, hisz ez lehetetlen is lett volna. Inkább
                    megkapott benne valami. De hogy mi, arról nem tudtam számot adni magamnak. Azt
                    hiszem, csak gyönyörködtem benne s jólesett a tudat, hogy a leány is meglátott
                    és észrevett. Amikor ugyanis visszavetette a fejét s odaköszönt a fölényes
                    magatartású önkéntesnek, úgy tetszett nekem, mintha rajtam is megakadt volna s
                    talán a pillanat negyedrészéig mintha rajtam feledkezett volna a tekintete. Ez
                    persze lehetett csalódás is, de én meg voltam győződve, hogy a leány észrevett.
                    Hónapok mulva, amikor már elmaradt az oldaláról az utolsó szál tiszt is, - és
                    pedig énmiattam - nem egyszer bizonygatta előttem, hogy csakugyan ezen az estén
                    látott meg először, és hogy valami megmagyarázhatatlan érzés folytán már
                    ekkor megjegyzett magának. Tudjuk azonban, hogy a leányok, különösen ha
                    szerelmesek is, minden esetben hajlandók elfogadni az ilyen utólagos
                    sejtelmeket. Ma már tudom, hogy ezen az estén, ha észrevett volna is, félperc
                    mulva már elfelejtett. Csak a következő napokon lehetett figyelmes reám, amikor
                    esténként szembenültem vele a kávéházban s a szememet pillanatra le nem vettem
                    róla.</p>
				<p>A leány s az öt-hat tiszt akkor már eltűnt előlünk. Ránéztem a barátomra:</p>
				<p>- Mit szólsz hozzá?</p>
				<p>- Határozottan tetszik - válaszolt hidegen. - Csak azon töröm magamat, mimódon
                    ismerhetnők meg?</p>
				<p>- Az a legkevesebb. A tüzérek között ácsorog az a szemtelenképű önkéntes, aki
                    csak úgy félvállról fogadta a köszöntését. Mivel a leány tegezi, vagy rokona
                    lesz, vagy valami közeli ismerőse. Talán egy iskolába jártak kisebb-korukban s
                    onnét maradt fenn a tegeződés. Az önkéntest mindenesetre le fogjuk csípni...</p>
				<p>- No, ez okos gondolat - mondta barátom.</p>
				<p>Még ottmaradtunk vagy tíz percig, de a leány nem tűnt elő többé. Lehet, hogy a
                    tér túlsó oldalára kerültek át. Vagy tíz perc mulva láttuk, hogy az önkéntes
                    köszön a tiszteknek s megindul az ellenkező irányba.</p>
				<p>Utánaeredtünk. Száz lépés után elértük. Rászóltam:</p>
				<p>- Hé, önkéntes!</p>
				<p>Dacosan vágta fel a fejét. Amikor látta, hogy tisztek fogták meg, haptákba
                    állt:</p>
				<p>- Parancs, zászlós úr!</p>
				<p>- Te önkéntes, ismered azt a csinos leányt, aki az előbb köszönt neked a kávéház
                    előtt?</p>
				<p>Az önkéntes nem állt többé haptákban. Ahelyett tüzérönkéntesi hetykeséggel vágott
                    vissza:</p>
				<p>- Hogy csinos? Meghiszem! Mondták azt már mások is!</p>
				<p>- Hogy hívják?</p>
				<p>- Mayer Teri.</p>
				<p>- Honnan ismered?</p>
				<p>- Honnan? Onnan, hogy a saját húgom!</p>
				<p>Ezt ugyan gondolhattuk volna. Bemutatkoztunk neki, az önkéntes összecsapta a
                    bokáját:</p>
				<p>- Mayer Géza vagyok, hadnagy úr! Mayer Géza vagyok, zászlós úr!</p>
				<p>Most már hárman indultunk meg, lefelé. Az önkéntes felvilágosítással szolgált
                    ezalatt:</p>
				<p>- Meg akarjátok ismerni? Majd szólok neki, hadnagy úr, kérlek alássan. Sajnos, én
                    nem érek rá ezidőszerint, de a húgom a szüleimmel esténként zenét szokott
                    hallgatni a nagykávéházban. Csak menjetek oda, hivatkozzatok rám s mutatkozzatok
                    be neki. Terit majd avizálni fogom!</p>
				<p>- Kávéházban? - kérdeztük egyszerre. - Az lehetetlen!</p>
				<p>- Hát akkor a korzón! - csodálkozott el az önkéntes. - Én is úgy csináltam
                    Kassán. Terit én mindenesetre avizálni fogom!</p>
				<p>Magyarázni próbáltam neki:</p>
				<p>- Önkéntes, ez így nem szokás. S mit gondolna rólunk a húgod?</p>
				<p>- Majd rászólok!</p>
				<p>Itt már nevettünk:</p>
				<p>- Össze-vissza beszélsz. Nem vihetnél magatokhoz?</p>
				<p>- Nagyon szívesen - felelte. - De csak pár nap mulva, mert most őrülten el vagyok
                    foglalva a batrinál, este pedig az ember kénytelen társadalmi kötelezettségeinek
                    utánanézni...</p>
				<p>Mosolyogtunk. Az önkéntes zavartalanul folytatta:</p>
				<p>- A viszontlátásig, szervusz kérlek, hadnagy úr! Szervusz kérlek, zászlós úr!
                    Terit addig is avizálni fogom!</p>
				<p>Kezet fogtunk s a kórház felé indultunk el, mert az időnk körülbelül lejárt.
                    Jókedvűen néztünk fel a szobánkba: most már bizonyosak voltunk, hogy egy-két
                    napon belül személyesen is meg fogjuk ismerni Mayer Terit.</p>
				<p>Dehát nem úgy lett.</p>
				<p>A következő estén, vacsora után, helyet foglaltunk a vadásztisztek
                    törzsasztalánál. Túlfelől a tüzérfiúk asztala volt. Szemközt velünk kellett
                    ülnie a leánynak. De még nem jött meg.</p>
				<p>A kávéház tele volt, a hangulat hangos, a cigányok játszottak. Az ő asztaluknál
                    már ült két fiatalabb tiszt, egy tüzérzászlós, egy bajuszos tüzérhadnagy és a
                    feleségével együtt az a főhadnagy, akit két nappal előbb kérdőre akartunk vonni
                    ugyanez előtt a kávéház előtt. A mi asztalunknál két bajtársunkat találtuk.</p>
				<p>Rendeltünk valamit s körülnéztünk. Később szaggatott beszéd indult meg a két
                    pajtással. Talán félóra múlhatott el így, amikor az egyik tiszt
                    figyelmeztetett:</p>
				<p>- Most jönnek Mayer Teriék. Ez a legcsinosabb leány az egész városban.</p>
				<p>És mivel már iddogált előzően, hunyorgatva tette hozzá:</p>
				<p>- Szavamra, a legcsinosabb!</p>
				<p>Az asztalok mellől többen fölnéztek e pillanatban. Mayer Teri jött legelől, utána
                    a szülei. És helyet foglaltak annál az asztalnál, ahol az a két fiatalabb
                    vadásztiszt, a tüzérzászlós, a bajuszos tüzérőrnagy, meg a mi tegnapelőtti
                    főhadnagyunk és a felesége beszélgetett.</p>
				<p>A három fiatalabb tiszt egyszerre felpattant s a leányhoz ugrott. Hárman is
                    segítették a kabátját. Mayer Teri leült a tisztek közé, olyanformán, hogy
                    szemközt volt a mi asztalunkkal.</p>
				<p>A leányt néztem kitartóan. Időközben néhány tiszt telepedett még az asztalunkhoz.
                    A cigányok szakadatlanul játszottak, egy-zsivaj volt már a kávéház. Pezsgős
                    üvegek pukkadoztak s valaki dalolni kezdett túlfelől. Én a leányt néztem.
                    Félkönyökre dűlve néztem, úgy, hogy a szememet pillanatra le nem vettem róla.
                    Ezzel a konokságommal csak azt akartam, hogy megbosszantsam azt a három
                    tisztet, aki egymást ette ezalatt a leány körül.</p>
				<p>Könyököltem és őt néztem. Nem tudhattam, hogy a bátyja szólt-e már neki a tegnap
                    esti találkozásunk óta, de annyit megállapítottam, hogy Mayer Teri visszanézett
                    reám. Először azzal a naiv ravaszkodással, hogy óvatosan egyet-kettőt simított a
                    halántékán s a keze mögül rámpillantott. Később már a haját se hívta segítségül:
                    egész nyugodtan nézett vissza. A fejét szokása volt kissé félretartani s
                    szemehéját néha lesütötte, mialatt megremegett a szempillája s félénken
                    mosolygott félre. De ez már tettetés volt nála. A szeme volt a legszebb: ezt jól
                    tudta.</p>
				<p>A szüleit lefoglalta a társaság s a leány most már nyugodtan, szinte csodálkozva
                    pillantott vissza reám. Alighanem bánthatta, hogy szakadatlanul nézem.
                    Egyszer-kétszer mintha bosszúsan kapta volna el a fejét és úgy tett, mintha a
                    körötte erőlködő tisztekre figyelt volna. Pedig eszeágában se volt.
                    Hadnagy-társam, aki mellettem ült, egyszer meg is lökött:</p>
				<p>- Ne csinálj botrányt! A szomszéd asztaloktól is téged figyelnek!</p>
				<p>Megnyugtattam:</p>
				<p>- Ne törődj vele. Különben kijelenthetem, hogy egy hét mulva az összes vadászokat
                    és tüzéreket széttúrom mellőle.</p>
				<p>Az egyik hadnagy, aki az asztalunknál volt, fölnevetett:</p>
				<p>- Mayer Teri mellől? Nono!</p>
				<p>Nem hallgattam rá. A kávéházban különben ott volt a harcsaszájú főorvos is.
                    Előzékenyen bólintott felénk néhányszor, hogy igenis, észrevett bennünket. Ez
                    előzékeny bólintásnak az lett a következménye, hogy hadnagy-társam másnap
                    megkapta az ukázt: ha mégegyszer ki mer maradni esténként, a délutáni kimenőt is
                    megvonják tőle. Én könnyen beszéltem, mert ugyanazon a napon engedtek ki a
                    kórházból. Nyomban jelentkeztem a pótkeretnél.</p>
				<p>Másnap este magam is a kávéház előtt álltam, a vadásztisztek között. A leány
                    újból megjelent. Amikor összependültek a sarkantyúk, bókolva köszönt a tisztek
                    felé. Én persze nem köszöntem, mivel nem ismertem. Észrevett s jól megnézett.
                    Végig is nézett. Aztán, mintha mi sem történt volna, közömbösen ment tovább.
                    Tudtam, hogy bosszankodni kezd reám, aminek őszintén megörültem.</p>
				<p>Ezen a napon elmaradt a kávéházból. Másnap megint nem láttam, még a korzón se. Ez
                    alatt a két nap alatt a bátyja után kutattam össze-vissza, de a tüzérlaktanyában
                    azt a felvilágosítást kaptam a naposkáplártól, hogy az önkéntes urak gyakorlatra
                    mentek ki a hegyek közé. Lehet, hogy egy hétig is odalesznek.</p>
				<p>Hiszen Mayer Terivel összejöhettem volna a bátyja közreműködése nélkül is, mert a
                    pótkeretnél alig akadt tiszt, aki ne ismerte volna személyesen. De én éppen ezt
                    nem akartam. Csak azért se szorulok rá a mások szívességére!</p>
				<p>Egy szombat estén a leány újból megjelent a kávéházban. Feltűnően halovány volt,
                    mintha előzően beteg lett volna. Lopva oda-odafigyeltem rá: idegesnek látszott.
                    Szórakozottan ült az asztalnál, egyszer-egyszer ingerülten kapta el a fejét,
                    aztán óvatosan, mintha csak az asztalok felett nézne el, a mi sarkunkig ért a
                    szemével s pillanatra megakadt felettem. Úgy tettem, mintha nem látnám. Tíz óra
                    is elmult már, amikor észrevettem, hogy kitartóan figyel. Visszanéztem rá s
                    akaratlanul mosolyogni kezdtem. Most már nem kapta el az arcát, hanem szinte
                    rajtamfeledkezett. Csodálkozó, megnyílt szemmel. Azt hiszem, határtalanul
                    szemtelennek tartott. Az őszirózsa a hajába volt tűzve ezúttal.</p>
				<p>Ekkor már beszélt vele a bátyja s elmondta neki, hogy meg akarom ismerni. De én
                    ezt még nem tudtam ekkor.</p>
				<p>Kevéssel ezután felálltak az asztaltól. A leány, a szülei, meg a tüzérzászlós,
                    akiről annyit mondtak nekem ezen az estén, hogy másfélév óta csak olyankor nem
                    maradt el a leány sarkából, ha nem volt idehaza. Társaságuk többi része még
                    visszamaradt a kávéházban.</p>
				<p>Tudni kell, hogy a vadásztisztek asztala az ajtófelőli sarokban állt s az asztal
                    csaknem az ajtóig húzódott. Én történetesen az asztal végén ültem ezen az estén.
                    A leány elől jött a zászlóssal. Már mellettem haladt el, amikor odanyúlt a
                    hajához s abban a pillanatban a lábam elé esett le az őszirózsa.</p>
				<p>A tüzérzászlós utánahajolt, de mégis és kaptam el a virágot. Udvariasan a leány
                    felé nyujtottam.</p>
				<p>Rámnézett, félpillanatra. Aztán elfordult s kiment az ajtón, a virágja nélkül. De
                    úgy félhangon, mintha ennyit hallottam volna:</p>
				<p>- Köszönöm...</p>
				<p>Tiszttársaim összenéztek:</p>
				<p>- No, te is megkaptad!</p>
				<p>Visszaültem s az őszirózsát magam elé tettem az asztalra. Vörös lehettem, mert a
                    kávéházban sokan látták a jelenetet.</p>
				<p>Ettőlfogva jóideig nem láttam Mayer Terit. Másnap négyheti szabadságot adtak.
                    Hazautaztam.</p>
			</div>
			<div type="chapter">
				<head>2</head>
				<p>Amire visszajöttem, egy lap várt a pótkeretnél. A mai estére magammal hoztam
                    néhányat ama régi képeslapok és levelek közül. Hogy miért, majd megtudod később.
                    Tehát a következő lap várt:</p>
				<p>„Zászlós úr, kérlek, én ma a frontra indulok, Terit azonban ígéretemhez híven
                    kétszer is avizáltam. Ne törődj vele, hanem az én felelősségemre fogd meg ott,
                    ahol látod. Szervusz kérlek, zászlós úr! Tisztelő híved: Mayer Géza e. é.
                    önk.-tizedes.”</p>
				<p>Már valami két hete lehettem a pótkeretnél s a leányt alig láttam. Nem tagadom,
                    mialatt otthon jártam, többször megfordult a fejemben. Nem azért, mintha
                    szerelmes lettem volna ebbe a hiú leányba, - mert hiú és elkényeztetett volt
                    mindenekfölött! - hanem, mivel tagadhatatlanul megtetszett. Nem kevés önérzettel
                    gondoltam rá, hogy először szétugrasztom összes udvarlóit s utána meggyötröm
                    Mayer Terit, de alaposan. Abban az időben még önérzetes legény voltam. Ma már
                    nem vagyok az.</p>
				<p>Ez alatt az első két hét alatt mindössze kétszer láttam az esti korzón. Én néhány
                    barátommal mentem, ő egy sereg tiszt kíséretében jött. Mikor a barátaim
                    köszöntek neki, én is tisztelegtem. A leány visszabókolt, de mind a kétszer
                    nekem bólintott. Ez természetesen biztatás akart lenni, de egyelőre nem
                    találkozhattam vele. Különben is nagy volt az elfoglaltságom. Délelőttönként a
                    századdal kellett gyakorlatoznom, délután beseftigung következett a
                    kaszárnyában s csak estefelé szabadultam két-három órára. Egyszer-kétszer
                    hegyi-manőver következett, olyankor egész éjszakákra elmaradtunk s
                    fülig-sárosan és vizesen kerültünk vissza a városkába. Mert ekkor már közeledett
                    a tavasz. Szél fújdogált Késmárk felől s a hó olvadni próbált. Megáradt patakok
                    zúgtak le a hegyekről.</p>
				<p>Hogy egyelőre nem törtem magamat a leány után, szándékosság is volt benne. A
                    bátyja ekkor már kétszer is említett előtte és én mégsem mutattam valami
                    túlságos igyekezetet. Meg akartam bosszantani! No, ki is adta érte alaposan az
                    utamat!</p>
				<p>Ez pedig így történt:</p>
				<p>A harmadik vasárnapon, közvetlenül ebéd előtt, a református és luteránus
                    káplánnal beszélgettem a háziasszonyom lakásán. Mert a háziasszonyomnál volt
                    koszton a két helybeli segédlelkész is. Az ő szerepük mindössze e vasárnap
                    délelőtti beszélgetésre szorítkozik, azontúl kiesnek a regényből. Ebben az én
                    bús históriámban egyébként is emberek jönnek-mennek majd, felbukkannak és
                    eltűnnek. Elejétől-végig csak ketten küszködünk benne: Mayer Teri és én. És ez
                    természetes. Máskülönben nem volna értelme, hogy fárasszalak vele. Még annyit
                    jegyzek meg, hogy az egész történet legválságosabb fordulatai a véletlenen
                    fognak múlni. És én hiszem azóta, hogy a végzet ellen hiába erőlködünk. Nem
                    vagyok református, de el kell ismernem, hogy Kálvin leghálásabb gondolata a
                    predesztináció volt. Amit születésünk napján abba a nagy könyvbe beleírt az
                    Isten, az ellen nincs fellebbezés.</p>
				<p>Ettőlfogva tehát feltűnő jelentősége lesz a véletlennek, később a
                    végzetszerűségnek is, különösen teljes összeomlásom napjaiban, amikor annyira
                    szerencsétlen lett miattam Mayer Teri. Ilyen véletlen például, hogy
                    visszajövetelem után éppen az akkori háziasszonyomnál vettem ki lakást, aki egy
                    kálvinista papnak volt az özvegye.</p>
				<p>A bevonulásom utáni harmadik vasárnapon, közvetlenül ebéd előtt, a két
                    segédlelkésszel beszélgettem. A városkabeli életről volt szó. Elmondtam, hogy
                    mindössze két-három családot ismerek még. Aztán leányokra fordult a szó s én
                    készséggel helybenhagytam a két tiszteletesnek abbeli álláspontját, hogy a
                    városi leányok valóban csinosak és hogy erkölcseik semmi kívánnivalót nem
                    hagynak maguk után, amint a református káplán fejezte ki magát. És mialatt a
                    helybeli leányok dolgát firtatgattuk, persze illő keretek között, a luteránus
                    tiszteletes egyszerre reámrántotta a szemöldökét:</p>
				<p>- Nos, és ha fel lehetne vetni ilyetén formában a kérdést, melyik leány van mégis
                    leginkább a kedvére zászlós úrnak?</p>
				<p>Én gondolkozás nélkül mondtam rá:</p>
				<p>- Mayer Teri!</p>
				<p>- Ó, valóban! - lelkesült fel ugyanegy pillanatban mind a kettő. - Mayer Teri
                    tagadhatatlanul csinos és tagadhatatlanul házias nevelésű leány! A legjobb
                    családokból való Mayer Teri!</p>
				<p>A feltűnő lelkesedésre elmondtam őszintén, hogy látásból ismerem már, de hetek
                    óta nem tudok közelebb jutni hozzá. A két tiszteletes megnyugtatott:</p>
				<p>- Nos, e kis kalamitáson részünkről hamarosan segítve lesz. Mind a ketten
                    bejáratosak vagyunk a Mayer-familiához.</p>
				<p>Hát „segítve is lett”, de sokkal hamarabb.</p>
				<p>Mialatt ugyanis mi hárman a szalonban beszélgettünk, a hátunkba lopózott a
                    háziasszonyunk kisleánya, az Ilus. Olyan tizenhárom-tizennégy éves, alig-csitri
                    leány volt. Ha észrevettük volna, se tűnt volna fel, mert máskor is ott
                    csetlett-botlott közöttünk. Én éppen Mayer Teri iránt lelkesedtem, amire pedig
                    megláttuk a kis papleányt, már egyébről beszélgettünk. Pedig ez a kis papleány
                    lett az oka, hogy úgy megjártam Mayer Terivel. És pedig másnap este.</p>
				<p>Másnap ugyanis, mint rendesen, öten ültünk az ebédnél. Közömbös tárgy körül
                    folyhatott a szó. Már az ebéd vége felé jártunk, amikor rámnéz az Ilus:</p>
				<p>- Tegnap délután beszéltem Terivel.</p>
				<p>Most már én néztem rá:</p>
				<p>- Mayer Terivel? Hát maga is ösmeri?</p>
				<p>- Azért, mert ő idősebb, - s csaknem sértődve nézett vissza - bizalmas lábon
                    állok vele!</p>
				<p>- No, és miről beszéltek?</p>
				<p>- Megmondjam?</p>
				<p>- Meg hát!</p>
				<p>Itt már az anyja, meg a két káplán is felfigyelt. Az Ilus leány diadallal vágta
                    ki:</p>
				<p>- Megmondtam neki, hogy maga bolondul utána!</p>
				<p>Tettetett bosszúsággal kiáltottam fel:</p>
				<p>- Ezt jól csinálta! S ki mondta ezt magának?</p>
				<p>- Ki mondta? Hát maga panaszkodott tegnap a tiszteletes uraknak! Hiszen bent
                    voltam a szobában...</p>
				<p>S mielőtt bárki megakadályozhatta volna, lefújta az egészet:</p>
				<p>- Teri úgy élvezte, hogy még! Hozzátette, hogy már hallott róla, meg hogy ismeri
                    magát látásból, a nevét is tudja, de nem érti, miért olyan ügyetlen, hogy aki őt
                    meg akarja ismerni, megismerheti, mert ő még senkinek le nem harapta a fejét,
                    hogy a házukon kapu van, a kaput csak éjjel csukják be, nappal tehát minden
                    rendes ember bemehet rajta, aki pedig fél a házuktól, másutt is találkozhatik
                    vele, feltéve... ő így mondta: feltéve, hogy úri szándékai vannak. Ezt pedig
                    azért mondta nekem Teri, hogy továbbadjam magának is, ő így mondta: annak a
                    szegény zászlósnak. Szó volt még egyébről is, de csak négyszemközt s ezt én is
                    csak négyszemközt árulom el. Teri azt mondta négyszemközt: - tudod Ilus, neked,
                    de csakis neked megsúgom, hogy nekem tetszenék az a csacsi zászlós. Nem
                    tulságosan, de mégis. Így mondta szórul-szóra Teri. Mert én ismerem őt s tudom,
                    azért árulta el ezt a titkot, mert ő is ösmer engem s tudta, hogy én ezt el
                    fogom mondani magának...</p>
				<p>- De Ilus! - kiáltott rá az anyja.</p>
				<p>A két tiszteletes összenézett, én pedig felugrottam; odaszaladtam a kisleány
                    széke mögé, felkaptam székestül s a magasba emeltem:</p>
				<p>- Ilyen nagyra nőjön!</p>
				<p>S visszaeresztettem óvatosan. Most már az anyja is mindössze a fejét csóválgatta,
                    de nem szólt semmit.</p>
				<p>- Köszönöm magának, Ilus! - hálálkodtam lelkesen. - A viszontszolgálat se fog
                    elmaradni.</p>
				<p>Aznap este kimentem a korzóra, persze olyan eleganciában, hogy a tisztiszolgám
                    félóráig bajlódott csupán csak a cipőmmel. De hát fiatalok voltunk és soha
                    huszonegy évesek nem leszünk már. Mi történt azóta a régi zászlósokkal? S hová
                    veszett a kis Mayer Teri?</p>
				<p>Ezen az estén feltettem magamban, hogy hozzálépek az utcán és bemutatkozom neki.
                    Mayer Teri is várta már ezt. S így is történt, de csak valamivel később, amikor
                    egyedül sietett hazafelé.</p>
				<p>Hárman jöttek vele, ahogy feltűnt az ívlámpák fényében. Egy komolykás arcú, vele
                    egytermetű leány, meg két tüzértiszt. Már akkor az volt a benyomásom, hogy
                    Mayer Teri minden héten szétkergeti addigi udvarlóit s minden következő hétre új
                    tiszteket gyűjt maga köré.</p>
				<p>Ezen az estén szándékosan egyedül maradtam a korzón. Ezt neki is észre kellett
                    vennie. Vagy egy óra mulva nekivágtam, hazafelé. De csak a sétatérről kiinduló
                    utca sarkáig mentem s ott megálltam, egy divatárukereskedés előtt. Itt kellett
                    elhaladnia Mayer Terinek is, ha majd hazaindul. Arra, hogy kíséret nélkül menjen
                    majd, alig volt remény. Mégis reménykedtem.</p>
				<p>Hogy azonban megérthess mindent, tudnod kell a következőket. Ők a város legszélén
                    laktak, egy széles utca utolsó házában, melynek kertje már a pázsitra, meg a
                    hegyekre nézett. Az én lakásom egy közbeeső utcában volt. Mayer Teri azonban,
                    amennyire addig megfigyeltem, nem az én utcámon járt hazafelé, hanem egy keskeny
                    keresztsikátoron volt szokása keresztülhaladni, amikor hazakísérték a korzóról.
                    De én mégis bizakodtam, hogy ma este egyedül fog hazafelé indulni.</p>
				<p>Hát csalódtam is, nem is.</p>
				<p>Mert amint ott vigyázok a sarkon, úgy nyolc óra tájban csak feltűnik a korzó
                    felől Mayer Teri. Persze vele jött az a komoly kis barátnője s a két hetyke
                    tüzértiszt is, hónalja alá emelt karddal.</p>
				<p>Bosszús lettem. Cigarettára gyujtottam tehát, a gyalogjáró szélére álltam és úgy
                    tettem, mintha a szemközti ház egyik ablakát vizsgálgatnám. Amikor hozzámértek,
                    azt mondja Mayer Teri:</p>
				<p>- Tegyünk még egy fordulót!</p>
				<p>A tisztek örömmel egyeztek bele s megindultak visszafelé. Ezt persze úgy mondta a
                    leány, hogy nekem is meg kellett hallanom. Meghallottam.</p>
				<p>S ottmaradtam továbbra is a sarkon. Most már tudtam, hogy a leány időközben le
                    akarja rázni magáról legalább a két tisztet. Különben nem fordult volna vissza
                    feleútból s nem az én hátam mögül.</p>
				<p>Hát vártam reá. És jól számítottam. Mert valami tíz perc mulva másodszor is
                    megláttam a korzó felől. Most már csak a barátnője volt vele. Ezúttal az utca
                    túlsó felén jöttek. De ahogy velem egyvonalba érhettek, megálltak, kissé
                    eltrécseltek még s akkor köszöntek egymásnak. Az ismeretlen leány tovább ment az
                    utca hosszában, Mayer Teri egyenesen nekemtartott.</p>
				<p>Tavaszelői este volt s könnyű felhők mendegéltek valamerre. A leány jött,
                    egyenesen felém. Úgy volt öltözve, mint a legtöbbször: széles őszirózsa az
                    övéhez tűzve s fekete kis prémsapka a szőke haján. Már hozzámért. Pillanatra
                    felnézett rám: csodálkozó kék szemmel. Lehet persze, hogy a szeme csak az erős
                    fényben csillant meg kéknek. Különben olyan közömbös volt ez a felpillantása,
                    mintha akkor látott volna először.</p>
				<p>Már elhaladt mellettem, de nem a rövidebb sikátornak indult, hanem az én utcám
                    felé. A háziasszonyom leányától tudnia kellett, hol lakom. S nem is sietett
                    túlságosan. Inkább maga elé gondolkozva lépdelt.</p>
				<p>Megfordultam s a nyomába szegődtem. Az ötödik ház körül már alig voltam tőle két
                    lépésnyire. Tudta, hogy én vagyok a sarkában, de nem igyekezett jobban. Hátra
                    se pillantott, meg se rezzent. Már utolértem. Köszöntem neki:</p>
				<p>- Kisasszony, bocsánatot kérek...</p>
				<p>Rámemelte a szemét s alig észrevehetően biccentett. Egyáltalában nem volt
                    meglepve. Nem állt meg, csak halkabbra fogta a lépést. Rámnézett, félig
                    lehajtott fejjel. Komoly maradt:</p>
				<p>- Mit akar, kérem?</p>
				<p>- Kisasszony, - kezdtem másodszor is - bocsánatot kérek, de...</p>
				<p>Nem tudom pontosan, miket mondhattam neki. Valami ilyenformát:</p>
				<p>- ...de kénytelen vagyok ehhez a szokatlan eszközhöz nyúlni, hogy megismerjem. A
                    bátyja megígérte, hogy bemutat, azt hiszem, ezt megmondta magának is, ő
                    azonban...</p>
				<p>Még lassabban ment az oldalamon. S még komolyabbnak látszott:</p>
				<p>- Engedjen meg, ezt az ismeretséget nem fogadom el...</p>
				<p>- Miért?</p>
				<p>Itt megállt s szembenézett velem. Nem dacosan, inkább jóindulattal:</p>
				<p>- Mert az utcán nem szoktam ismeretséget kötni. Ha meg akar ismerni, akármelyik
                    barátjával eljöhet hozzánk.</p>
				<p>- De hiszen maga mást üzent nekem tegnap!</p>
				<p>- Én?! - és nagyot nézett. - Én semmit se üzentem senkinek!</p>
				<p>Piros lett tőle s összeharapta a száját. Nem tudtam, haragszik-e, vagy nevet
                    magában? Ingerült lettem:</p>
				<p>- Vagyis ez annyit jelent, hogy nem szabad megismernem...</p>
				<p>- Ó, dehogy! - és kedvesen tiltakozott a fejével. - Ezt nem mondtam. Csak
                    másképpen kell csinálni... Így... nem akarom...</p>
				<p>Megindult. Még követtem néhány lépést. Azalatt jószívvel oktatgatott:</p>
				<p>- Mit szólnának hozzá, ha megtudnák, hogy este állított meg az utcán! Látja, ez
                    nem szép magától, mert máris észrevettek...</p>
				<p>Búcsúzni akartam, de akkor az eszembe jutott valami:</p>
				<p>- Egy őszinte szót, kisasszony!</p>
				<p>- Tessék!</p>
				<p>- Mondja meg igazán: bántja-e, hogy találkoztunk?</p>
				<p>Azt felelte rá, kedvesen:</p>
				<p>- Ha olyan nagyon kíváncsi, megmondom. Nem bánt, legalább megmagyarázhattam
                    magának, hogy így nem illik. Ne vegye rossz néven, de a bátyám kicsit felületes
                    fiú. Még össze is szólalkoztam vele emiatt.</p>
				<p>- Köszönöm. Egyszóval nem ismerjük egymást...</p>
				<p>- Nem ismerjük egymást. Kérem, maradjon el tőlem!</p>
				<p>Szinte könyörgött. Tisztelegtem, visszafordultam. Ő csaknem futva indult tovább.
                    Láttam, hogy maga elé hajlik s a kezében megvillan a zsebkendője. Könnyezhetett.
                    De azt nem tudtam, haragjában-e, vagy csak azért, mert halálosan nevetett
                    rajtam?</p>
				<p>Akkor már eltűnt a keresztutcában. Tépelődve indultam meg visszafelé s nem
                    kellett hozzá túlságos képzelőerő, hogy megállapítsam: mégis csak nevetett
                    rajtam. És meg voltam győződve, hogy a szüleit öt perc mulva már szórakoztatni
                    fogja ma esti kalandjával. Utoljára szorongani kezdtem: csak híre ne menne
                    valahogy!</p>
				<p>Ingerülten indultam vacsorázni. A tiszti étkezőben éppen a mellé a barátom mellé
                    ültem le, akivel együtt láttam meg először Mayer Terit. A barátom azóta, hogy
                    odahaza jártam, egy bizonyos Balogh-leány körül kezdett forgolódni.
                    Vacsoraközben elmondtam neki, mennyire megjártam félórával előbb.
                    Legyintett:</p>
				<p>- Ne törődj vele! Én megismertem s ott is hagytam. Csinos leány, de elrontották.
                    Hiú! Szavamra mondom, az! Hanem holnap majd bemutatlak valakinek...</p>
				<p>S ennek a bemutatásnak lett a következménye, hogy mégis csak megismertem Mayer
                    Terit.</p>
				<p>Hadnagy-barátom, mint említettem, egy bizonyos Balogh-kisasszonynak kezdett
                    udvarolgatni. Ennek a leánynak nem akad szerepe az én történetemben, de annál
                    több dolgunk lesz később egy barátnőjével, akinek gyöngédségére a legnagyobb
                    hálával fogok visszagondolni mindenkor. Nevezzük el ezt a leányt Márthának. A
                    nevek nem fontosak. Csöndes, olykor elbúsult leány volt ez a Mártha, de e
                    nekibúsulásaiban volt valami igénytelenül megkapó. A vőlegénye hónapok óta
                    hányódott már egyfolytában a harctereken, csak nagy-elvétve kapott tőle egy-egy
                    táborilapot s ez volt az oka szótlan elbúsulásainak. Ez a Mártha, mint
                    említettem, barátnője volt az én hadnagy-társam szíve-oltárképének, ama bizonyos
                    Balogh-kisasszonynak. A kis Mártha ennélfogva csaknem minden este együtt jelent
                    meg vele a korzón, ami már-már idegesíteni kezdte az én barátomat. Nekem tehát
                    azt a szerepet szánta, hogy foglalkoztassam a kis Márthat.</p>
				<p>Persze ráálltam, már csak szolidaritásból is.</p>
				<p>Másnap estére, hogy az a kellemetlen találkozás esett köztem és Mayer Teri
                    között, megismerkedtem a kis Márthával. Némi meglepetésemre ugyanaz a leány
                    állt előttem, aki előző este Mayer Terivel sétálgatott.</p>
				<p>Kevésszavú, okos teremtés volt a kis Mártha s jólesett látni csöndeske
                    szomorkodását. Elkísérgettem szívesen. És mialatt hadnagy-barátom, nehány
                    lépésre előttünk, most már fesztelenül társaloghatott a szíve-választottjával,
                    rég-nem-érzett vonzódást kezdtem érezni a kis Mártha iránt. De csak pajtási,
                    vagy inkább testvéri érzés volt ez s annak is maradt mindvégig. Mennyi
                    őszinteséggel s milyen komolyan beszélgetett velem már az első estén! Mennyivel
                    különb leány ez, mint Mayer Teri!</p>
				<p>Mert Mayer Teri megint ott volt a sétatéren. Most már az anyja is velejött s
                    alighanem az én tegnapi kísérletem miatt történt ez az óvatossági rendszabály.
                    Mayer Teri meglátta a kis Márthát, köszönt feléje, de ahogy meglátott engemet
                    is, elnézett felettem. Megtörtént ez a következő estén is. A harmadik estén
                    viszont, mikor a kávéházban is megjelent a szüleivel, tudomásul se vett. Pedig
                    úgy ültem le a tisztiasztalhoz, hogy szemközt legyek vele. De ő, mialatt
                    megcsodáltam a puszta szépségét, elfordult a fejével, vagy olyan szemmel nézett
                    végig, hogy el kellett volna állani a szívem verésének. Mosolyogtam rajta.
                    Tudtam, hogy őszintén megvet.</p>
				<p>Az erre következett napon, úgy félnégy körül délután, a kaszárnya felé tartottam,
                    hogy megnézzem a legénység délutáni foglalkoztatását. S amint megyek, éppen
                    abban az utcában, amelyikben négy nappal előbb Terivel akartam megismerkedni,
                    egyszerre csaknem összeütődtem a kis Márthával. Zongoraórára sietett.
                    Üdvözöltük egymást s közömbös dolgokról kezdtünk beszélgetni.</p>
				<p>Akkor már tavaszodott. Sávos felhők úszkáltak az égen, lágy szél lengedezett a
                    hegyek felől, a vizek megindultak s napok óta zúgott a Losonc-patak. Az emberek
                    könnyű felöltőbe öltöztek s mindenki jobbkedvűnek látszott. Mintha a tavasz első
                    lehelletére valami távoli reménykedés kezdett volna csalogatni maga után. Talán
                    abban bizakodtunk, hogy most már vége lesz a háborúnak.</p>
				<p>Hát megyek a kis Márthával. Megyünk vagy száz lépést, kis barátnőm csillogó
                    szemmel újságolja, hogy ma délelőtt levelet kapott a vőlegényétől s hogy a jövő
                    hónapban alighanem szabadságra fog hazajönni. Megvidított az öröme. De
                    ugyanakkor, amint fölnézek, látom, hogy mintha Mayer Teri jönne velünk
                    szembe.</p>
				<p>Csakugyan ő jött.</p>
				<p>Kalap nélkül s nagykendő volt a vállára vetve. Jött. Úgy közeledőben elnéztem az
                    aranyszőke haját, amint megcsillant a napban s elgyönyörködtem a csodálkozó kék
                    szemében. Mert a szeme csakugyan kék volt. Olyan kék, mint fölöttünk a menny-ég.
                    Már alig lehettünk tíz lépésre egymástól. Nem hittem, hogy megálljon és beszédbe
                    ereszkedjék a kis Márthával. Hiszen én is ott voltam.</p>
				<p>Mayer Teri persze hogy megállt:</p>
				<p>- Szervusz, Mártha!</p>
				<p>- Szervusz, Teri!</p>
				<p>Én oldaltléptem, nem minden zavar nélkül. Kis barátnőm mintha megfeledkezett
                    volna rólam, de nem feledkezett meg Mayer Teri. A kölcsönös üdvözlés után
                    rámnézett a szeme sarkából, kicsit hunyorítva a napfényben, mintha nem tudta
                    volna, mit kezdjen most velem? De akkor egyszerre s feltűnő szívesen a kezét
                    adta:</p>
				<p>- Jónapot!</p>
				<p>Megmondtam a nevemet. Felkacagott:</p>
				<p>- Ugyan, ugyan! Nem is olyan jámbor ember, amilyennek gondoltam! Hát a minap este
                    nyolckor, itt a harmadik háznál, ki rohant meg? Hallatlan! Magános leányokat
                    inzultálni!</p>
				<p>Mentegetőzni próbáltam:</p>
				<p>- De kérem...</p>
				<p>- Nono, - és nem engedett szóhoz - nem vettem azért zokon. Pedig otthon nagy
                    patália tört ki, amikor elmondtam, milyen eredeti lovagjelöltem akadt. Hallotta
                    volna csak, miket vágott fejemhez az édesanyám! „Te vagy az oka, mert minden
                    jöttment-alakkal kikezdel az utcán!” A jöttment alak persze maga volt. Utoljára
                    még nekem kellett pártját fognom: „ne beszélj sokat mama, mert az a zászlós
                    egészen kifogástalan fiú, csak ügyefogyott szegény. Arról pedig nem tehet...”
                    Hát látod, Mártha, a te lovagod az a zászlós, akiről beszéltem neked.</p>
				<p>Kis barátnőm mosolygott. Elképpedtem:</p>
				<p>- S maga ezt továbbadta?</p>
				<p>- Ajaj! - mulatott Mayer Teri. - Körülbelül a félgarnizon tudja. Csak ne akarjon
                    felháborodni megint. Most jut eszembe, hogy igazság szerint a drogériába is el
                    kellett volna mennem. Addig elkísérem magukat.</p>
				<p>Hármasban mentünk tovább; a kis Mártha a középen. Azalatt Mayer Teri
                    szórakoztatott bennünket. Jókedve volt. A főutcán elvált tőlünk a kis barátnőm,
                    Mayer Teri hozzámfordult:</p>
				<p>- A drogériáig most már maga lesz a lovagom. Természetesen visszafelé is.</p>
				<p>De hogy is tudnám én elbeszélni, mit csináltam s mit éreztem az alatt a félóra
                    alatt! Azt hiszem, csak Mayer Terit bámultam. Örültem neki és megcsodáltam a
                    szépségét. Mert most már szép volt nekem, kimondhatatlanul szép. Talán a
                    szabálytalan arca, talán a csodálkozó szeme, talán a kissé pajtáskodó
                    viselkedése, talán a könnyű alakja volt az, ami annyira megkapott? Nem
                    tudom.</p>
				<p>Már hazafelé tartottunk, ugyanabban az utcában. Mintha esztendők óta ismertük
                    volna egymást. Kicsit ravaszkodva aziránt faggatott éppen, mikor láttam őt
                    először?</p>
				<p>- Öt nappal karácsony előtt, Terike kisasszony.</p>
				<p>Rámnézett, rendreutasított:</p>
				<p>- Már szólni akartam, hogy nem vagyok se Terike, se kisasszony. Szólítson csak
                    Terinek.</p>
				<p>- Hát öt nappal karácsony előtt, Teri. S két hét mulva a kávéházban már elejtette
                    előttem a virágját, de persze, amikor felnyújtottam, háttal fordult s
                    otthagyott.</p>
				<p>Mayer Teri nem felelt mindjárt. Kicsit összehúzta a szemét, mintha töprengett
                    volna valamin. Később ezt mondta:</p>
				<p>- Téved. A virág akkor magától esett ki a hajamból. Hogy nem fogadtam el, igaz.
                    De ezt szándékosan tettem. Maga azon az estén úgy bánt velem a kávéházban, hogy
                    égett az arcom. Neveletlen volt! Nagyon neveletlen volt!</p>
				<p>- De kérem!</p>
				<p>Észrevehette magát, megrezzent:</p>
				<p>- No, talán nem jól mondtam. Ne haragudjon érte, de meg kell mondanom magának,
                    hogy első fellépése megzavart. Lássa, amióta megrohant az utcán, sajnálom az
                    anyámat, mert most már ő is kénytelen velem jönni. Csak ez a kis séta az enyém:
                    emberek nélkül nem tudok meglenni! Élni és örülni szeretnék!</p>
				<p>Majdnem szomorúan folytatta:</p>
				<p>- Amit maga csinált, nem volt szép és nem volt helyes. Magános úrileánynak nem
                    szokás este bemutatkozni az utcán. Mit képzelt maga rólam?</p>
				<p>Gondoltam, most megfogom:</p>
				<p>- De hiszen maga üzent nekem a háziasszonyom kislányával! S négy nappal ezelőtt
                    hiába mondta, hogy nem igaz! Hát legalább most vallja be, Teri!</p>
				<p>Már a házuk előtt álltunk. A kezét nyújtotta, mosolygott:</p>
				<p>- Hát igenis, üzentem.</p>
				<p>- Köszönöm, csak ennyit akartam. Csókolom a kezét.</p>
				<p>Talán a hangomtól ijedhetett meg, mert visszafogott. Anyáskodva kezdett
                    magyarázni:</p>
				<p>- Nem kell azért haragudni. Este majd, ha a városba indulok az anyámmal, jöjjön
                    szembe a sarkon. De úgy, mintha véletlenül jönne. Akkor bemutatom.
                    Viszontlátásra!</p>
				<p>Meghajtottam magamat s hazafelé fordultam. A kaszárnyához semmi kedvem se volt
                    már. Nem tudom, mit érezhettem? Talán valamelyes keserűséget s fokozódó
                    fájdalmat a szívemben. Mintha némi kiábrándulás ért volna. Nem tudtam
                    elfelejteni a Mayer Teri odavetett megjegyzését:</p>
				<p>„Élni és örülni szeretnék!”</p>
			</div>
			<div type="chapter">
				<head>3</head>
				<p>Élni és örülni szeretett volna, szegény.</p>
				<p>Ezek az önkéntelenül odavetett szavai hányszor meg nem hatottak azóta! Először
                    azt hittem, hogy Mayer Teri a nagyváros, a csillogás után vágyakozik betegesen s
                    emiatt, noha nem volt nap, hogy legalább egy-két szíves szót ne váltottam volna
                    vele, először kerülgetni próbáltam. De ozsonnatájt mégis azon kaptam rajta
                    magamat, hogy vagy benyitok hozzá meglepetésszerűen, vagy a sarkon várok
                    szívdobogva, mikor tűnik fel kedves alakja az utcájuk felől? Mert nem tudtam
                    lefeküdni anélkül, hogy legalább távolról ne lássam egy-két pillanatra. És mégis
                    húzódoztam tőle. A lelki nyugalmamat féltettem Mayer Teritől. Sokkal később,
                    esztendők mulva értettem meg, hogy Mayer Terinek egy kis szeretet kellett volna
                    csupán, semmi más. De amire megértettem, késő volt. Városról-városra üldöztem és
                    kerestem attólfogva a nyomát: nem hagyott-e a számomra valahol legalább
                    félsornyi üzenetet, nem ejtette-é el legalább a zsebkendőjét, hogy tudtomra
                    adja, itt járt és gondolt reám. Nem találtam rá többé.</p>
				<p>Négy hét mult el azóta, hogy megismertem. Akkor már bejáratos voltam hozzájuk. Az
                    első naptól kezdve úgy fogadtak, mintha a szülei házban lettem volna. Az
                    édesapja, ki egy ipari vállalatnak volt a vezetője, csak esténként került elő,
                    különben komoly és szíves házigazda maradt mindig, mindnyájunkkal szemben. Mert
                    nem csupán én voltam bejáratos a házhoz. Sokan jártak oda, de az anyja mégis
                    mintha kivételes figyelemben részesített volna. Nem mindjárt az első napokon,
                    hanem valamivel később, amikor már egész családomról megszerezte a
                    legszükségesebb adatokat. Én ezt csak jóval-azután és csak véletlenül tudtam
                    meg.</p>
				<p>Jól éreztem magamat a Mayer Teri társaságában s ha egy nap nem láttam,
                    nyughatatlan lettem. Ez a nyugtalanság elfogott olyankor is, ha kettőnkön kívül
                    más-idegen is volt a szobában. Mayer Terivel bizalmas pajtások lettünk akkorára.
                    Csak pajtások. Nem is akartam többet.</p>
				<p>Most már ritkábban jelent meg a korzón. De ha elkísértem, a hozzászegődött
                    tiszteket ugyanazzal a megvesztegető mosollyal fogadta, mint magamat is. Ez a
                    szokása eleinte zokonesett, később felbőszített. Egyszer-kétszer kezdtem
                    elmaradni az oldaláról s három-négy délután is elmúlt, hogy nem kerestem föl a
                    házukat. Ilyenkor gondja volt rá, hogy mégse szakadhassak el tőle
                    véglegesen.</p>
				<p>Jókor délután, ha kinéztem a laktanyába, az előtt a ház előtt kellett elhaladnom,
                    melynek földszintjén a kis Mártha lakott az édesanyjával. Ha megtörtént, hogy
                    néhány napig nem mutatkoztam Mayer Teri előtt, ilyen jókor-délutánokon már ő
                    bólintott ki rám a Mártháék ablakából:</p>
				<p>- Keziccsókolom, zászlós úr!</p>
				<p>Amire felnéztem, már kacagtak rajtam: a kis Márta komolykás tartózkodással, Mayer
                    Terinek még a szeme is nevetett. Egymás mellett könyököltek az ablakban, de
                    mielőtt szólhattam volna valamit, Mayer Teri már vizsgáztatott is. Nem
                    utánozható fölényeskedéssel:</p>
				<p>- Tegnap és tegnapelőtt, ha nem lennék alkalmatlan a zászlós úrnak, hol, minő
                    társaságban s micsoda hódítások közt méltóztatott agyoncsapni az időt a zászlós
                    úrnak?</p>
				<p>- Otthon tartózkodtam. A fejem fájt.</p>
				<p>Úgy tett, mintha megijedt volna. S részvéttel nyujtotta le a kezét:</p>
				<p>- Most jut eszembe, hogy tegnapelőtt az enyém is éppúgy fájt. Annyira, hogy
                    hajnalig táncoltunk.</p>
				<p>Már gúnyolódott. De a kezét a kezemben hagyta:</p>
				<p>- És most hová indult el a zászlós úr, ha szabad fölvetnem ezt az indiszkrét
                    kérdést?</p>
				<p>- A laktanyában van egy kis dolgom.</p>
				<p>- Akkor megvárom s majd hazakísér. No, eressze el már a kezemet!</p>
				<p>Köszöntem nekik s fütyörészve siettem át a Fő-téren. És negyedóra mulva, amire
                    visszakerültem, ők ketten még mindig ugyanúgy könyököltek az ablakban. Mayer
                    Terinek akkorára rendszerint selyemkendő volt a vállára vetve, tehát útrakészen
                    várt. Már messziről belémkötött:</p>
				<p>- Amilyen udvarias a zászlós úr, azt hittem, itt fogok petrezselymet árulni.
                    Pedig azóta, hogy el teccett távozni, legalább nyolcan udvaroltak nekünk.
                    Igaz-e, Mártha? Mondhatom, figyelmesség dolgában valamennyien túltesznek a
                    zászlós úron...</p>
				<p>- Köszönöm - és meghajtottam magamat.</p>
				<p>Félperc mulva kifordult a kapun. Megindultunk egymás mellett.</p>
				<p>Ekkor már tavasz volt: a nap villogott az utcák és a kertek fölött. Szótlanul
                    mentünk egyideig, aztán megszólalt a leány. Már nem kötekedett:</p>
				<p>- Mi történt magával, hogy olyan rosszkedvű?</p>
				<p>- Megmondjam?</p>
				<p>- Meg, meg! Hiszen azért kérdeztem!</p>
				<p>- Hát Teri... De ne értsen félre! Azért vagyok rosszkedvű, mert nem tetszik
                    nekem, hogy szakadatlanul tíz-tizenöt tiszt van a sarkában.</p>
				<p>Csodálkozva nézett rám:</p>
				<p>- De hiszen arról én nem tehetek! Az lehetetlen, hogyha valaki beszélni akar
                    velem, hátat fordítsak neki! Mit szólnának hozzá az emberek? Az édesanyám egy
                    percig sem tűrné el. Aztán lássa...</p>
				<p>- Nem akarom! Értse meg, nem akarom!</p>
				<p>Ő nyugodtan folytatta, bár észrevettem rajta, hogy nagy gondot okoztam neki:</p>
				<p>- Bocsásson meg, de még nem fejeztem be. Maga azt mondta az elmult héten, hogy
                    mindenkor őszinte pajtásom lesz. Egy pajtástól nem szép, ha el akarja riasztani
                    tőlem a többi pajtásaimat. Mert mindnyájan éppoly pajtásaim ők nekem. Nincs
                    igaza, Kálmán!</p>
				<p>Ekkor már a keresztnevemen szólított. De ebben nem volt semmi különös, mert így
                    szólította mindazokat az ismerőseit, akik régebben eljárogattak a családhoz.</p>
				<p>Hazakísértem aztán s rövidesen elbúcsúztam tőle. A kapuig kísért vissza s ott
                    még-egyszer a szívemre kötötte:</p>
				<p>- Nem szabad annyira önzőnek lenni! S ne felejtse el az ígéretét, hogy mindig
                    jópajtásom marad. Számítok magára, hogy sohase fog elhagyni.</p>
				<p>Könnyek gyűltek a szemébe.</p>
				<p>Megbántam, hogy fájdalmat okoztam neki. Ezt azonban csak éppen őneki nem árultam
                    el, mert konok kis zászlós voltam abban az időben. Hej, ha mégegyszer olyan
                    fiatal lehetnék, de másként csinálnám!</p>
				<p>Hanem attól a délutántól kezdve, amikor Mayer Terinek könnyek csillogtak a
                    szemében, nem maradtam el az oldaláról. Megsajnáltam. És most már, ha nem
                    mehettem át hozzájuk délutánonként, rendszerint átüzent, hogy este a korzón
                    lesz. De feltűnt, hogy egyre kevesebben csatlakoztak hozzá s a házukban már csak
                    elvétve találtam egy-egy látogatót. Két hét mulva azt vettem észre, hogy ketten
                    maradtunk.</p>
				<p>Ekkor már virágbafakadtak a barackfák. Délutánonként kettesben ültünk a
                    szalonban, leszámítva azokat az ötperceket, amelyek alatt pontosan ránknyitott
                    az édesanyja. Mert olyankor mindig sürgős keresnivalója volt a szobában.
                    Estetájt, ha sétálni mentünk, az anyja is velünk volt. A Fő-téren köszöntek a
                    tisztek és egyéb ismerősök, de senki nem közeledett többé Mayer Terihez.
                    Mindenki más egyszerre kiesett az életünkből... És ha egy-két szabad percem
                    akadt, már becsöngettem a kapun, amely mögött piros virágok égtek a kertben s a
                    kert végében fekete fenyőfák hallgatództak, ünnepi neszben. Legtöbbször ő maga
                    futott elém:</p>
				<p>- Isten hozta!</p>
				<p>Egy esős májuseleji délután megint ketten maradtunk a szobában. A jó Isten tudná,
                    mi mindenről beszélgettünk! Valószínűleg semmiségekről, amelyeket mindenki más
                    untató együgyűségeknek talált volna. Szemközt ültünk. Én azonmód blúzban,
                    ahogy kiléptem a laktanyából, ő könnyű otthoni ruhájában. A haja kissé
                    megbomlott s mialatt kedves állát a kezére támasztotta, kötekedve nézett velem
                    farkasszemet. Váratlanul csak félrekapta a fejét.</p>
				<p>Odakint egyvégbe esett. Amikor - sokára - megszólalt, alig ismertem a
                    hangjára:</p>
				<p>- Most már maga az én egyetlen pajtásom. Mindenki más elhagyott - és nem nézett
                    föl.</p>
				<p>Mintha szíven-ütötték volna:</p>
				<p>- S miért hagyták el, Teri?</p>
				<p>- Mert maga akarta, Kálmán.</p>
				<p>- Én? De hiszen én nem gondoltam komolyan!</p>
				<p>Halk szomorkodással hajtotta félre szép fejét, amelynek puszta emlékére lázadozni
                    kezdek ma is:</p>
				<p>- Ne mondja, Kálmán. Tudom én, hogy valami rosszulesett magának. Nem akarta, hogy
                    pajtásaim legyenek. Attól a naptól én se akartam. Most már egyedül vagyok. De
                    ugye, maga soha, soha nem fog elhagyni engemet?</p>
				<p>Elnéztem meggyötört kis homlokát s bűnbánatot éreztem. Tehát miattam történt
                    minden! Aztán olyan igazán, mint életemben még soha, azt mondtam neki:</p>
				<p>- Sohase hagyom el, Teri.</p>
				<p>Felnézett. A hangja megtört volt:</p>
				<p>- Ugye, hogy szeret?</p>
				<p>- Szeretem. Az édesanyámnál is jobban szeretem.</p>
				<p>Nem szólt rá semmit. Csak nézett-nézett s állát a tenyerébe támasztotta. Mintha a
                    meghatottság elvette volna a szavát, vagy mintha nem hitt volna egészen.</p>
				<p>Odakint szomorkásan hullt a májusi eső, a nyitott ablakban virágok virítottak.
                    Egyszer, de sokára, felállt, odament nesztelenül a zongorához, leült és ujjai
                    végigszaladtak a billentyűkön. És akkor játszani kezdett, halkan s kedves
                    búbánattal eldúdolta hozzá a dallamot is. De olyanformán, hogy a szöveggel
                    meg-megkésett egy negyedütemet, ami nagyon szokatlanul hatott rám.
                    Gyerekkoromban hallottam már valahol:</p>
				<p>Fújdogál a szellő</p>
				<p> Rimaszombat felől...</p>
				<p>Ahogy ideért, lehajtotta fejét s még halkabban folytatta:</p>
				<p>Szomorú hírt hallok</p>
				<p> Az én sorsom felől...</p>
				<p>A végső sort már alig tudta tagolni. S mikor az utolsó foszlány is elhalt,
                    leborult a zongorára és sírvafakadt.</p>
				<p>Felugrottam, lehajoltam föléje s megcsókoltam a haját:</p>
				<p>- Teri...</p>
				<p>Abban a pillanatban hátrakapott a kezével, mintha védekezni akart volna s
                    akaratlanul arculütött. Felállt, ijedten s könyörögve nézett rám:</p>
				<p>- Jaj...</p>
				<p>Mosolyogtam. Összetette a kezét:</p>
				<p>- Nem akartam, Kálmán...</p>
				<p>- Tudom, kedves. Köszönöm, hogy ilyen jó hozzám. S nyugodjon meg, mert én soha el
                    nem hagyom magát.</p>
				<p>A szeme könnyes volt. S a könnyein át már visszamosolygott:</p>
				<p>- Hiszek magának.</p>
				<p>És én mégis elhagytam őt. Sokkal hamarabb, mint hinni lehetett volna.</p>
				<p>Ettől a délutántól kezdve elválhatatlanok lettünk. S a napokat, amelyek ezután
                    következtek reánk, sohasem fogom elfelejtem. Mert ha elfelejtem őket, akkor már
                    halott leszek. Többször ottfogtak ebédre, vacsorára. És azalatt nem egyszer
                    össze is kaptunk. Olyankor vagy ő üzent értem másnap, vagy én írtam neki
                    levelet, hogy most az egyszer még bocsásson meg. Istenem, hogyne bocsátott volna
                    meg!</p>
				<p>Hanem egy délután komolyabb félreértés esett köztünk. Megtudtam, hogy aznap
                    délelőtt a szél újból előfújta valahonnét azt a bizonyos tüzérzászlóst, aki két
                    esztendő óta csak olyankor nem botorkált Mayer Teri után, ha a harctéren volt.
                    Ám olyankor a tábori lapoknak nem volt eleje-vége. Ezek a táborilapok már
                    azelőtt is idegesítettek. Most azonban, hogy a tüzérzászlós újból felbukkant,
                    azt hittem, szét kell robbannom!</p>
				<p>Aznap délután kardcsörtetve nyitottam rá Mayer Terire s úgy összekoccantam vele,
                    hogy kicsit sok volt. A leány otthagyott, de még visszaszólt az ajtóból:</p>
				<p>- Gyáva!</p>
				<p>Nem vettem zokon. Mert nem voltam gyáva, csak féltékeny voltam. S ez a
                    féltékenység hajtott hozzá vissza másnap délután. Az édesanyja fogadott.</p>
				<p>- Hát Teri hol van?</p>
				<p>- A szobában ül, kétségbeesve. Legyen jó hozzá, mert szófogadó leány, csak még
                    fiatal.</p>
				<p>Okos szóval beszélt hozzám az édesanyja s én megfogadtam, hogy követni fogom a
                    tanácsait. Azalatt Terire vártam, de csak nem jött elő. Azt üzente ki, hogy egy
                    nap alatt nem lehet megbocsátani ilyen súlyos sértést.</p>
				<p>Azonnal búcsúztam. Az anyja kísért ki:</p>
				<p>- Legyen jó hozzá, fiam! Viszontlátásra holnap!</p>
				<p>De én nem mentem vissza se másnap, se harmadnap. Csak azért is megtöröm Mayer
                    Terit!</p>
				<p>Dehát nem úgy lett. Mayer Teri valószínűen engemet akart megtörni s negyednapra
                    már feltűnt a korzón. Vele volt nemcsak a tüzérzászlós, hanem a régi tisztek
                    közül is öt-hat szakadatlan kísérő. Ha találkoztam vele, közömbösen biccentett
                    felém. Féltékennyé akart tenni, de csak annyit ért el, hogy felbőszültem ellene.
                    Valósággal meggyűlöltem.</p>
				<p>S ekkor közbejött még valami. Parancsot kaptam, hogy negyvennyolc órán belül
                    jelentkeznem kell Miskolcon. Az utolsó délután elbúcsúztam az ismerős
                    családoktól. Búcsúlátogatást tettem Mayer Teriéknél is.</p>
				<p>Éppen vendégek voltak náluk. Teri, mikor megtudta, hogy váratlanul mennem kell,
                    elfelejtette minden neheztelését. Csak néhány percig maradtam. Ő kísért ki az
                    előszobába:</p>
				<p>- Tudja, mit ígért?</p>
				<p>- Hogy sohasem fogom elhagyni.</p>
				<p>- Ugye, írni fog nagyon sokszor?</p>
				<p>- Azt nem!</p>
				<p>A szája megremegett, mialatt a kapuig jött velem. De ahogy a kezét adta, már
                    mosolygott:</p>
				<p>- Én tudom, hogy írni fog.</p>
			</div>
			<div type="chapter">
				<head>4</head>
				<p>Ettőlfogva négy hónapig nem láttam Mayer Terit.</p>
				<p>De ekkor ismertem meg igazán. Mert írt utánam. S amikor én is válaszoltam neki,
                    olyan levelezés indult meg közöttünk, amelyhez foghatót nem tudok elképzelni
                    másat. Ámbár igaz, hogy minden fiatalember azt hiszi: ő írja és ő kapja a
                    legszebb szerelmes-leveleket.</p>
				<p>Három hete lehettem már Miskolcon s mivel a sebesülésem súlyos természetű volt, a
                    felülvizsgálat után megint hosszabb segédszolgálatra osztottak be. Nem
                    panaszkodhattam: jó dolgom volt. Délelőttönként irodai munkát végeztem, a
                    délutánokkal szabadon rendelkeztem. Miskolcon több ismerőssel akadtam össze s az
                    ő révükön bejutottam néhány úriházhoz. Itt is épp olyan meghitt volt az
                    érintkezés, mint a hegyi városkában, amelyet oly hirtelen kellett elhagynom.
                    Voltak itt is összejövetelek, apró mulatságok, a leányok itt is megkönnyezték a
                    tiszteket, akik elmentek egy virágos délben, zenekarral és lengő zászlók alatt
                    és nem tértek vissza soha többet. Örülni szerettem volna az életnek, de egyre
                    jobban kezdtem érezni, hogy mindig nyughatatlanabb leszek. Hiányzott valami.</p>
				<p>Mayer Teri hiányzott annyira.</p>
				<p>Eleinte reméltem még, hogy el fogom felejteni, mint annyi más kedves emlékemet.
                    De nem sikerült. Sehogyse sikerült. Nem tudtam, kik lehetnek most körülötte és
                    nem tudtam, visszakerülök-e még valamikor a városkába? És ha visszajutok is, a
                    szülei-házban találom-e még Mayer Terit?</p>
				<p>Délutánonként kiültem az Abbázia-kávéház teraszára s órákon át elnéztem a
                    felhőket. Ebben az időben szerettem egyedül lenni. A felhőket néztem, amint a
                    szikrázó ég alatt halk lebbenéssel mentek-mentek a nógrádi hegyek irányába.
                    Nem egyszer felsóhajtottam, mikor elnéztem a nyugat felé ballagó égi
                    vándorokat.</p>
				<p>Sóhajtoztam, de mégse írtam neki.</p>
				<p>Egy késő délután, amint egymagamban üldögélek a kávéház teraszán, - úgy május
                    vége-táján lehetett - csak válloncsap egy vadásztiszt. Hogy megörültem neki!
                    Mert abból a városkából jött, amelyre szüntelenül rágondolni soha meg nem untam.
                    Barátom Kassára utazott s mivel a vonatja csak éjféltájban indult tovább,
                    elhatároztuk, hogy együtt fogjuk eltölteni az estét.</p>
				<p>Emlékezetes napom volt ez! S milyen hálás tudtam lenni, amikor összeakadtam
                    valakivel, aki előtt egyszer már kibeszélhettem magamat a keskeny utcákról, a
                    régi kőházakról, a közös ismerősökről, a jókedvű bajtársakról. Annyit, de annyit
                    beszéltünk mindenről és mindenkiről, csak éppen Mayer Teriről nem. Én
                    szándékosan kerültem, a barátom nem hozta elő. Gondoltam, talán nem is ösmeri.
                    Aztán hátha rossz hírt hallanék Mayer Teri felől?</p>
				<p>Későre járt az éjszaka, mikor a barátom képeslapot kért a pincértől. Megkapta,
                    megcímezte. Persze Mayer Terinek címezte meg.</p>
				<p>Nagyot néztem:</p>
				<p>- Hát ismered?</p>
				<p>- Ó, hogyne! - felelte gyanútlanul. - Vagy két hete találkoztam vele a majálison.
                    Azóta már viziteltem is náluk. A legbájosabb teremtés a városban és a legokosabb
                    is. Csak mintha szomorú lenne. Különben most jut eszembe, hogy te gyakran
                    eljárogattál hozzájuk...</p>
				<p>- Igen - mondtam rá színlelt-közömbösen. De azért rosszulesett, hogy Mayer Teri
                    soha senki előtt nem beszélt rólam. Mert a barátom bizonyosan megmondta
                    volna.</p>
				<p>Megírta a lapot, én is aláírtam a nevemet.</p>
				<p>Elmult vagy egy hét. Ez alatt a hét alatt - minek tagadnám! - nem-egyszer
                    megfájdult a szívem a Mayer Teri hűtlensége miatt.</p>
				<p>De ezúttal csalódtam. Mayer Teri odavetett egysoromra négyoldalas levéllel
                    válaszolt. Csak egyetlen sorát idézem, mert ez a sor különösen megkapott. Hiszen
                    mondtam már, hogy a régi képeslapok és levelek közül magammal hoztam néhányat a
                    mai estére. Mayer Teri ezt írta a levele vége felé:</p>
				<p>„Higgye el, nagyon jó szívem van s ezért leszek egyszer még nagyon
                    szerencsétlen.”</p>
				<p>Én persze nyolc oldallal feleltem a négyre. Ujjongtam belülről, hogy mégis csak
                    ez a hiú leány írt utánam először. Hiszen föltett szándékom volt, hogy megtöröm
                    Mayer Terit. Hát meg is törtem végül, de az életét is összetörtem vele
                    szegénynek.</p>
				<p>S megindult a levelezés, de - az ő részéről - egyelőre tartózkodással. Mikor ezt
                    a szemére hánytam, azt írta vissza szerényen és alázatosan, hogy én vagyok az
                    első ember, akinek ő ír, ne akarjak hát egyszerre mindent. Tőle már ez is sok,
                    de ő megbízik bennem, hiszen megígértem neki, hogy sohase fogom elhagyni. Most
                    is tele van a házuk, jönne-mennek a látogatók, ő azonban szomorú. A
                    tüzérzászlós miatt ne haragudjak többet, a zászlós szerelmes ugyan, azóta meg is
                    kérte a kezét, de kosarat kapott. S nagyon kért, legyek óvatos a leveleimben,
                    mert az édesanyja minden sort el szokott olvasni.</p>
				<p>Ezekből a levelekből ismertem meg igazán. Különben ottjárt tisztektől tudtam meg,
                    hogy Mayer Teri a tavasz óta igen megváltozott. Mondták, hogy betegesnek
                    látszik. Ezt ő maga is megírta. A tisztek révén körülbelül minden sorát
                    ellenőrizhettem. Közben jöttek és mentek a levelek. Voltak pillanataim, amikor
                    olyan szerelmes szavakat írtam neki, hogy azt hiszem, aznap hangos lett
                    jókedvétől a házuk. De megfigyeltem, hogy mihelyt felül-érezte magát
                    félpillanatra, nyomban zsarnokoskodni próbált velem. Ilyenkor, ha szigorúbb
                    akartam volna lenni, óvatosan visszahúzódott s olyan szerény és alázatos lett,
                    hogy ez a maga-megadása igazán meghatott. De nem kerülte el figyelmemet
                    szakadatlan izgatottsága sem. Bármennyire uralkodott magán, egy-egy önkéntelen
                    felkiáltása elárulta, hogy nagy nyugtalanságban lehet. Ezt meg is írtam
                    neki.</p>
				<p>Azzal nyugtatott meg, hogy június végén a Mecsek-vidékre viszik a szülei s néhány
                    hétre falun hagyják egy ottani rokonuknál. Következő levele már a Dunántúlról
                    keresett fel.</p>
				<p>Hogy tudott írni, ha anyai cenzúra nélkül írhatott! Csapongással, örömmel,
                    ifjúsággal voltak tele ezek a levelek. Néha-néha össze is kocódtunk, ha valami
                    szemrehányást tettem neki. Egyszerű falusiak közt élt, egyetlen barátnője a
                    fiatal tanítónő volt s rámnevetett minden betűje:</p>
				<p>„Képzelje, Kálmán, itt most kánikula van és mi mezítláb járunk. Játszótársaim a
                    három-négyesztendős parasztleánykák és ha már kifogytunk a bolondságokból,
                    felmászunk a szénaboglya tetejére, onnét csúszkálunk lefelé. A hajunk olyan
                    borzas, mint egy cigánylányé s hozzá mezítláb... Juj, ha így látna meg egyszer!
                    De a jövő héten én már haza fogok menni, leveleim hangja ergo hűvösen előkelő
                    lesz. (Tudja, a mama!) S ha szabad érdeklődnöm, zászlós úr, mikor szerencséltet
                    már egyszer legmagasabb látogatásával?”</p>
				<p>Hogy tudtam örülni ezeknek a semmiségeknek! A választ már hazaküldtem neki, de
                    komolyan figyelmeztettem, hogy mivel két nap óta hadnagy vagyok, ezentúl ne
                    degradáljon vissza szándékosan zászlósnak, mert az ilyen kisebbítésben kénytelen
                    lennék lekicsinylést látni. Egyebekben a legmélyebb hódolattal értesítem a
                    kisasszonyt, hogy augusztus hó második felében szerencséltetni fogom
                    legmagasabb látogatásommal, mivel a legutóbbi felülvizsgálaton Trencsén-Teplicre
                    utaltak át, hatheti ingyenszórakozásra.</p>
				<p>Hát fel is kerestem Mayer Teriéket, dobogó szívvel. De kissé rosszkor
                    érkeztem.</p>
				<p>Alkonyat felé lehetett, mikor beléptem a szalonba. Szokatlanul népes társaságot
                    találtam együtt. Öt-hat tisztet, ugyanannyi még-civil fiatalembert s egy sereg
                    leányt a szüleivel. Mayer bácsi feketében, a mama ünnepi díszben. Már ozsonna
                    után voltak s a zongorán valami nagyhajú alak játszott. Két-három pár táncolni
                    kezdett a szomszéd szobában.</p>
				<p>Aligha számítottak a megjelenésemre. Szemlátomást meg voltak lepve, amikor
                    benyitottam. Oly hosszú idő után hangosan fogadtak: mindössze a tüzérzászlós
                    maradt kissé hűvös. Természetesen ugyanaz a tüzérzászlós, akiről három héttel
                    előbb azt írta Mayer Teri, hogy kosarat adott neki. Nem értettem.</p>
				<p>Megtudtam, hogy a mama születésnapjára jöttek össze. Odamentem hozzá s néhány
                    tiszteletteljes szóval köszöntöttem. Feleletül - úgy a régi módján -
                    megsimogatta a hajamat. Mint édesanya a kedves egy-fiát.</p>
				<p>De Terivel mindenáron le akartam számolni, négyszemközt. Mit keres itt a
                    tüzérzászlós? Mert vagy kapott kosarat s akkor kötelessége, hogy többé be ne
                    lépjen a kapun! Vagy szó sincsen kosárról s akkor meg Teri nem mondott
                    igazat!</p>
				<p>Teri csak később került elő valamelyik szomszéd szobából. Ahogy megpillantott,
                    nagyot nézett s abban a másodpercben már szaladt is felém. Kissé több
                    maga-megfeledkezéssel, mint amennyi társaságban illenék. Tehát mégse
                    csalódhattam benne! Már előttem állt, kislányos bókkal:</p>
				<p>- Alászolgája, hadnagy úr! Szabad gratulálnom?</p>
				<p>- Kezét csókolom... kedves.</p>
				<p>Az utolsó szót úgy mondtam, hogy csak ő hallhatta meg. Piros lett tőle:</p>
				<p>- Köszönöm a hadnagy úrnak.</p>
				<p>Egész este táncoltunk. Mayer Teri többször is azon ügyeskedett, hogy kettesben
                    maradhassunk, de nem sikerült neki. Nem akartam. Mert akkor okvetlenül
                    elővettem volna, mit keres itt a tüzérzászlós? A leszámolást másnapra
                    halasztottam.</p>
				<p>Éjfél körül lehetett, amikor oszladozni kezdett a társaság. A búcsúzásnál
                    félrevont:</p>
				<p>- Mikor indul Teplicre?</p>
				<p>- Két nap mulva.</p>
				<p>- Már? - és meglepődött. - No, erről még beszélünk. Holnap délután várni fogom. A
                    viszontlátásra!</p>
				<p>- A viszontlátásra!</p>
				<p>Másnap délután csakugyan várt. Kissé megkéstem s ő mintha ideges lett volna. Az
                    ablaknál állt, honnan alkonyattájt annyiszor elnézegettük a sürvedő hegyeket.
                    Egyszerre megkapott a régi idők hangulata s pillanatra úgy éreztem, hogy minden
                    titkolt bosszúság elszállt a fejemből. Úgy siettem hozzá, mint régi idő óta
                    nem:</p>
				<p>- De csinos valaki!</p>
				<p>Félrekapta a fejét s hosszan tekintett ki az ablakon. Ahogy megszólalt, szomorú
                    volt:</p>
				<p>- Mondja, mi lelte?</p>
				<p>Nem értettem. De mielőtt szólhattam volna, megelőzött:</p>
				<p>- Azt hiszi, nem vettem észre tegnap este! Istenem, sírtam is, amikor elment.
                    Egész éjszaka alig nézett rám. Hiszen mindenkinek feltűnt! Így illik visszajönni
                    négy hónap után?!</p>
				<p>Tehát még ő akart kérdőre vonni!</p>
				<p>Leültem, szemközt. Megéreztem, hogy tudja, miért kerestem fel s most így szeretne
                    megelőzni. Mosolyogni lett volna kedvem ezen az átlátszó ravaszkodáson:</p>
				<p>- Hogy mi lelt? Megmondjam?</p>
				<p>- Hiszen azért kérdeztem!</p>
				<p>- Jól van. Bár az a gyanúm, hogy maga ezt épp olyan jól tudja, mint én. Tehát:
                    megkérte-e a zászlós, vagy nem?</p>
				<p>Furcsán nézett rám:</p>
				<p>- Hiszen megírtam idejében.</p>
				<p>- Tehát megkérte, maga pedig kijelentette neki, hogy nem fog hozzámenni. Így
                    volt?</p>
				<p>Bólintott rá, hogy úgy volt.</p>
				<p>- Dehát akkor mit keresett itt tegnap a zászlós?</p>
				<p>Ekkor már felállt. Halk, ringó járással végigment egyszer-kétszer a szobán, ami
                    olyankor volt szokása, ha hirtelen-harag fogta el. Aztán megállt előttem.
                    Halovány volt:</p>
				<p>- Nézze, Kálmán... Ne vegye rossz néven, de még most is fáj a fejem... Maga olyan
                    sokszor megzavart már engemet... Istenem, miért féltékeny annyira? Hiszen nem
                    adtam rá okot...</p>
				<p>Vérbefúlt a fejem ennyi konokságra:</p>
				<p>- Mit keresett itt tegnap a zászlós?</p>
				<p>Ahogy rákiáltottam, megrebbent:</p>
				<p>- Hát ezt érdemeltem én magától?! Hát tehetek én róla, ha a mama születésnapjára
                    eljön hozzánk valaki, akinek talán nem illenék idejönni?! Mi mindenkit szívesen
                    látunk a háznál...</p>
				<p>Sírvafakadt. Én előtte álltam, meglehetős zavarban. Csak síró leányt ne kellene
                    látnunk magunk előtt!</p>
				<p>Megfogtam a kezét:</p>
				<p>- Kedves, maga megfeledkezik magáról. Annyi jogom talán mégis van, hogy ezt
                    megkérdezzem.</p>
				<p>Makacsul rázogatta a fejét, hogy nincs igazam. Nevettem a csökönyösségén:</p>
				<p>- De kedves, én megígértem magának, hogy sohase fogom elhagyni. Eddig álltam a
                    szavamat. Ezért a hűségemért annyit én is elvárhatnék talán...</p>
				<p>- Hogy úgy éljek, mint egy apáca?</p>
				<p>- Bocsánat, nem fejeztem be. Annyit én is elvárhatnék talán, hogy ne tartogasson
                    csak tartaléknak. Nem szeretem a pót-jelöltséget.</p>
				<p>Mayer Teri nem sírt többet. Néhány pillanatig megütközve nézett rám feledhetetlen
                    szemével. És csaknem dadogva mondta:</p>
				<p>- Maga most, kérem... Maga most nagyon megsértett engemet...</p>
				<p>Ekkor lépett be az anyja. Felcsattantotta a villanyfényt és ahogy meglátott
                    bennünket, így egymás előtt, körülbelül mindent tudott:</p>
				<p>- Maradjon nálunk vacsorára. Csak egymás közt leszünk.</p>
				<p>Ki akartam menteni magamat, hogy készülődnöm kell, mert holnap indulok. De a
                    leány közbeszólt:</p>
				<p>- Csak kéreti magát, mama. Nekem már megígérte, hogy ittmarad, és pedig igen nagy
                    örömmel.</p>
				<p>Erről persze szó sem volt köztünk. S persze, hogy ottmaradtam.</p>
				<p>Négyen ültünk az asztalnál: a szülei és mi ketten. Arra az estére sokáig vissza
                    fogok emlékezni, mert akkor már tudtam, hogy utoljára vagyok együtt Mayer
                    Terivel.</p>
				<p>Sok mindenről beszélgettünk. Mayer bácsi komolyan megfaggatott, merre jártam a
                    tavasz óta, kikkel ismerkedtem meg? A néni kíváncsi volt, mikor voltam odahaza,
                    mint vannak a szüleim, milyen nagy már a két kishúgom? Teri csak ült mellettem,
                    megtámasztott fejjel s kedves szótlansággal figyelt minden szavamra. Mintha
                    megérezte volna, hogy sok hónap fog elmúlni, mire viszontlátjuk egymást. Nem
                    volt csapongó ezen az estén, de szomorú se volt. Az én feledhetetlen kispajtásom
                    volt mindössze. Úgy tűnt el ez az este, olyan családiasan, mintha a szüleim
                    körül lettem volna, akiknek aggódó tekintetét csak futólag láthattam esztendők
                    óta. Teri közelebbfurakodott hozzám s keskeny kezét odatette a kezemhez:</p>
				<p>- Az én kisujjam mennyivel kurtább, mint a magáé!</p>
				<p>S a kisujját többször is összemérte az enyémmel. Valahányszor összeért így a
                    kezünk, annyi bizakodással nézett a szemembe, hogy elszégyelltem magamat. Mert
                    akkor már nem hittem neki.</p>
				<p>Egyedül kísért ki a kapuig. Fülledt augusztusi éjszaka volt, az égen hullt a
                    csillag. A kapuban a kezét adta. Éreztem, hogy megremeg:</p>
				<p>- Ugye, sokszor fog írni?</p>
				<p>- Nagyon sokszor, kedves.</p>
				<p>Mikor becsukta a kaput, a szomszéd ház előtt megálltam. Feszülten figyeltem a kis
                    cipői koppanására, amint távolodtak, egyre távolodtak a veranda felé. És ahogy
                    elvesztek a sötétben, nagyot lélekzettem.</p>
				<p>Másnap úton voltam Teplic felé. És hogy mi történt velem ezután?</p>
				<p>Öt-hat hónapról alig lesz mondanivalóm. Hat hétig maradtam Teplicen, üdülő vagy
                    beteg tisztek között, olyan időben, mikor a fürdőközönség nagyrésze készülődni
                    kezdett már hazafelé. Napjaim egyhangúan teltek. Mayer Teri, úgy a harmadik hét
                    táján, levelezőlapot küldött s nyugtalanul kérdezte, mi történik velem? Nem
                    feleltem neki.</p>
				<p>Árvamegye felől közeledett már a november s rozsdás lett a trencséni hegyek háta,
                    amire csomagolni kezdtem. Időm lejárt: mennem kellett. Ebben az
                    egyedülvalóságomban örömmel vettem a parancsot, hogy egyelőre Miskolcra
                    osztottak be, újabb segédszolgálatra. Egyelőre tehát, még ha akartam volna is,
                    nem találkozhattam Mayer Terivel.</p>
				<p>Lucskos őszvége volt s a fákról már lehulltak a levelek, mikor visszakerültem
                    Miskolcra. Az erre következett néhány hónap életem legegyhangúbb szakaszai közé
                    tartozik. De ez a szürkeség megnyugtatott. Ugyan mit is kezdhettem volna!?</p>
				<p>Abban az időben rossz hírek értek mindenfelől. Az utolsó két hónap alatt elesett
                    a fiatal nagybátyám, aki árva-gyermekségétől kezdve a házunknál nevelkedett és
                    akinek sápadt arca azóta is felkeres nem-egy éjszakán s olyankor könnyes lesz a
                    halántékom. És öt héten belül követte őt a halálba két legkedvesebb
                    unokatestvérem is. Otthon gyászruhát öltött az édesanyám, meg a két kishúgom, az
                    apámnak pedig minden levele egy nagy panaszkodás volt. Béresek, igások mind
                    háborúba mentek, az új cselédek garázdák és lopnak, amit a szemük lát. Ebben az
                    időben gyakran írt az apám panaszkodó leveleket, amelyekben azonban csonkán
                    maradt a legtöbb sor. Mert az apám pápaszemmel is rövidlátó volt és ha egyszer
                    nekidűlt a levélpapírnak, egyfolytában húzta ki a sorokat. Olyanformán, hogy
                    tolla a papirosról gyakran lecsúszott a mappára s a sorok legvégéről két-három
                    szó mindig a mappán maradt vissza. De így is megértettem az öreg keserűségeit:
                    „Sok gondok és bánatok emésztenek, kedves fiam. Csak legalább téged tartana meg
                    az Isten ebben a tévelygő világban.”</p>
				<p>Az apám levelei egyre-inkább búsítottak. Azonfelül többször kezdtem gondolni
                    magamra is: mi lesz velem? Mert a háborúnak csak nem akart végeszakadni.
                    Elérkezett a harmadik tél s az emberek még-egyre haldokoltak a világ minden
                    tájain. Mindig több barátomat láttam viszont féllábbal vagy megvakulva s még
                    többről vettem a hírt, hogy gránát verte őket széjjel. És ezeket a barátaimat
                    hiába siratgatta azontúl keserves könnyekkel az édesanyjuk, vagy a
                    menyasszonyuk. Folyt-folyt a háború s én egyre-többször el-elaggódtam a sorsom
                    felett. Mert előbb-utóbb megint csak ki kell majd mennem a harctérre.</p>
				<p>Lehet-e csodálkozni, ha szakítani igyekeztem Mayer Terivel? Ám ennek a
                    szakításnak egyéb oka is volt.</p>
				<p>A fülembe gyakran visszacsengtek legelső szavai: „élni és örülni szeretnék!”
                    Tudtam, hogy semmi mást nem akart, mint egy csöpp szeretetet, nehány
                    vele-egykorú leánypajtást, nehány táncos fiatalembert s itt-ott egy kis
                    társaságot... Ezért a szerény kívánságáért igazán nem lett volna szabad megrónom
                    Mayer Terit. És én mégis megróttam őt. Nem kellett hozzá egyéb, csak némi
                    összevetés a két kishúgommal. Az én két húgocskám reggeltől estig tett-vett,
                    törte magát és küszködött a két öreg körül s azóta, hogy elvégezték a
                    leányiskolát, alig mozdultak ki a házból. Minden belső munka az ő gyönge
                    vállukra szakadt, mert az anyám többnyire beteges volt. És a húgaim mégse
                    vágyakoztak sehová s a háború óta talán kétszer se voltak táncban. Mindig
                    dolgoztak, mindig serénykedtek s esténként, a nagy lámpa alatt, megemlékeztek
                    halk szavakkal a halottaikról s olyankor bizonyára nagy szeretettel emlékeztek
                    meg rólam is. És tudtam, hogyha egyszer eladósorba kerülnek, holtig-hűséges
                    menyasszony és feleség marad mind a kettő. Minden menyasszony és feleség ilyen
                    volt a családunkban.</p>
				<p>Mayer Teriben már nem bíztam ekkor.</p>
				<p>Tavasszal kezdtem megfigyelni nála, hogy egy-egy délután, ha könnyes szemmel állt
                    is meg előttem, estére már fesztelenül szórakoztatta magát egy sereg ismerőssel.
                    Még olyankor is, ha véletlenül nem lettem volna mellette. S tette ezt akkor is,
                    amikor már megígértette velem, hogy sohase fogom elhagyni. A tüzérzászlóst pedig
                    egyáltalán nem tudtam neki megbocsátani.</p>
				<p>De azért nem felejtettem el. Közben karácsony is elmúlt, beléptünk a negyedik
                    háborús esztendőbe. Öt hónapja volt már, hogy nem láttam és körülbelül mégis
                    mindent tudtam róla. Miskolc, Kassa, Losonc, Besztercebánya és Újhely között
                    szakadatlanul utazgattak fel és alá az ismerős tisztek. Mindennap összeakadtam
                    egyikkel-másikkal s felelevenítvén a közös emlékeket, persze, hogy sorra
                    kellett kerülnie Mayer Terinek is. De minek is tagadnám! Ahogy telt-múlt az idő
                    sivár napjaim felett, egyre nagyobb hiányát éreztem s néha olyan nyugtalan
                    voltam, hogy azonnal írni akartam neki. S mégse írtam! Mert időközben olyan
                    híreket kaptam felőle, amelyek megleptek. Hogy az ősz óta nem mennek sehová s a
                    házukat is valósággal kerüli mindenki. Teri visszahúzódott s nagyon komoly lett.
                    Az egyik tiszt valami olyat is hallott, mintha beteg lenne.</p>
				<p>Tehát mégis csalódtam Mayer Teriben, de - fordítva csalódtam. Talán éppen ezért
                    nem írtam neki. S egyszerre mintha kicseréltek volna! Hosszú idő után megint
                    be-benéztem a kávéházba, helyet foglaltam a tisztek törzsasztalánál s eltűnődve
                    hallgattam a cigányt. És megtámaszkodtam félkönyökre, úgy, mint egykor ama
                    régi kávéházban. Itt is pezsgős üvegek pukkadoztak, itt is ültek kisasszonyok az
                    asztaloknál, a szüleikkel együtt s valaki már dalolni is kezdett túlfelől.
                    Egészen úgy, mint abban a másik kávéházban. Csakhogy a harmadik asztal mellől
                    itt nem nézett reám lopva a kis Mayer Teri.</p>
				<p>Azóta, hogy betegnek mondták, némi lelkifurdalást éreztem. Dehát nem írhattam
                    neki. Hol kezdjem a levelet öt hónap után? Hazudni nem akartam, az igazat pedig
                    nem volt szabad megírnom.</p>
				<p>Néhány nap telt el ebben a sajátmagamat vádoló lelkiállapotban. Itt-ott az
                    eszemben volt, hogy mégis leutazom hozzájuk. Ez a legkevesebb volt, amit
                    elvárhatott tőlem. Már szabadságot akartam kérni, mikor a parancsnokom hívatott
                    magához:</p>
				<p>- Szolgálati ügyben el kell utaznod a pótkeretedhez. De holnap délre itt légy
                    pontosan, mert akkor nehány bizalmas ügydarabot kell felvinned Kassára, a
                    hadtestparancsnoksághoz.</p>
				<p>S így történt, hogy még ugyanaznap este ott ültem a régi kávéházban. A
                    tisztiasztalnál találkoztam két-három bajtársammal, különben sok minden
                    megváltozott. Régi pajtásaim közül nem-egy ment föl azóta a harctérre s újabb és
                    még fiatalabb tisztek kerültek a pótkerethez. S történt egyéb változás is. Mayer
                    Teri nem ült többé a harmadik asztal mellett.</p>
				<p>Többen megismertek és köszöntek felém. Mayer Teri holnap délre tudni fogja, hogy
                    itt jártam. Ahogy szóba került ő is, az egyik tiszt megkérdezte:</p>
				<p>- Teriéket nem látogatod meg?</p>
				<p>- Nem érek rá. Reggel utaznom kell. - S közömbösen tettem hozzá: - Hallom, hogy
                    beteg. Nem tudsz róla valamit?</p>
				<p>- Nem. Most senki se jár hozzájuk.</p>
				<p>De nekem ez is elég volt. A Mayer Teri hűsége annyira meghatott, hogy öt perc
                    mulva az asztalhoz intettem a cigányt, záróra után pedig felpakkoltam az egész
                    pereputtyot s meg nem álltunk a házukig. A dádék utasítás nélkül is tudták,
                    melyikre kell ráhangolni. Arra a szilaj-keserűre, amelyikben a legény keservesen
                    kiált fel, hogy ki tanyája az a nyárfás, amely felé hiába kurjongat, csak nem
                    akar eléjönni a tanyás leánya...</p>
				<p>Mayer Terinek tudnia kellett, hogy én állok a cigányok mögött. Nem először húzták
                    így az ablaka alatt.</p>
				<p>De most sötét maradt az ablak. Tehát mégis beteg.</p>
				<p>...Másnap gyűrötten érkeztem vissza s azonálmosan indulnom kellett Kassára. Ahogy
                    erről az utamról is megtértem, levél várt a lakásomon. A levélben a fényképe. Az
                    első és az utolsó, amelyet kaptam tőle. A fénykép alatt keskeny betűvel
                    ennyi:</p>
				<p>Köszönöm.</p>
				<p>Elnéztem azt a kedves, szemrehányó arcot s úgy éreztem, hitvány ember vagyok.
                    Tehát tudta a címemet és így egyebeket is tudnia kellett rólam. Most már írnom
                    kellett neki. Csak azt nem tudtam, hogyan kezdjem?</p>
				<p>Négy estén gondolkoztam rajta, mialatt az a kedves, szemrehányó arc szüntelenül
                    rámnézett az asztalomról. És én mégse írtam Mayer Terinek...</p>
				<p>Mert az ötödik estén egy fiatal és kihívó arcú tüzérzászlós nyitott rám. Hirtelen
                    nem ismertem meg.</p>
				<p>- Mayer Géza vagyok, hadnagy úr...</p>
				<p>- Szervusz! Mikor jöttél haza?</p>
				<p>- Éppen ma egy hete. - S kissé kelletlenül folytatta: - Engedj meg, kérlek,
                    igazán nem szokásom beleavatkozni a mások magánügyeibe, de éppen Miskolcon van
                    dolgom s Teri addig piszkált, míg meg nem ígértem neki, hogy beszólok hozzád is.
                    Úriember pedig szavát tartja, még ha a saját húgáról van is szó.</p>
				<p>- Köszönöm, pajtás. Teri hogy van?</p>
				<p>Vállat vont:</p>
				<p>- Hát tudod, kérlek alássan hadnagy úr, kicsit vékony. A multkoriban feküdt is.
                    Nem tudom, mi baja lehetett, mert nem érdeklődtem nála behatóbban. Most azonban
                    engedj meg, kérlek alássan, nekem sietnem kell, mert az ember kénytelen
                    mindenekfölött társadalmi kötelezettségeinek eleget tenni. Veszettül el vagyok
                    foglalva, hadnagy úr. Itt Miskolc városában is annyi az ismerősöm, mint a
                    szemét... Pardon kérlek, üzensz vissza valamit Terinek?</p>
				<p>- Mondd meg neki, köszönöm a figyelmességét, a jövő héten fölkeresem. Éppen ma
                    délelőtt helyeztek vissza végleg a pótkerethez. Addig is százszor csókolom a
                    kezét.</p>
				<p>- Átadom kérlek, hadnagy úr. Szóval, hogy százszor csókolod a kezét. Lehet
                    különben, hogy este az Abbáziában leszek. Ámbár ez nem biztos, mert tudod, az a
                    sok társadalmi kötelezettség, meg a lyányok! Minálunk mindenesetre találkozunk
                    majd, hadnagy úr. A viszontlátásig, kérlek alássan!</p>
				<p>- Szervusz!</p>
			</div>
			<div type="chapter">
				<head>5</head>
				<p>Az a nehány tavaszi hét, amely ezután következett, volt életem legszebb szakasza.
                    És az is marad, amíg tart a rövid életemből. Az emlékeim még ma is csalogatnak,
                    de az elmultat nem lehet visszacsalni. Huszonharmadik esztendőmben nem fogok
                    járni többet s hova lett azóta Mayer Teri?</p>
				<p>Ötödnapra jelentkeztem a pótkeret parancsnokánál. Még aznap egy kiképzés alatt
                    levő századhoz osztottak be. Ami annyit jelentett, hogy bármelyik pillanatban
                    indulhatok a harctérre. De reménykedtem, hogy sikerül még kihúznom nehány
                    hónapot, mert egész sereg olyan tiszt volt beosztva a pótkerethez, aki előttem
                    vonult be.</p>
				<p>Lakást ismét a régi háziasszonyomnál vettem ki és így mindennap a kis Mártháék
                    háza előtt kellett elhaladnom. Észre is vett hamarosan. Már másnap üzent értem,
                    hogy látogassam meg. Beszélni akar velem.</p>
				<p>Ekkor lépett az életembe a kis Mártha. Őróla szinte megfeledkeztem eddig, pedig
                    ez az egyszerű és igénytelen leány annyi baráti jósággal vett körül e naptól
                    fogva s később annyi hálára kötelezett, hogy sohse szabad visszagondolnom rá a
                    legnagyobb szeretet nélkül.</p>
				<p>Másnap estefelé becsöngettem hozzájuk. A kis Mártha egyedül fogadott: édesanyja
                    látogatóba ment a szomszédba. Bevezetett az ismerős szobába s szerény jósággal
                    érdeklődött, mint vagyok, merre jártam s meddig maradok? A szoba közepén álltunk
                    s már félhomály ült a szögletekben. A kezét a kezemben tartottam:</p>
				<p>- Maga angyal... Mondja, mi van Terivel?</p>
				<p>A kis Mártha az utcai ablak felé mutatott.</p>
				<p>Megfordultam. Az ablakmélyedésben, félig függönytől eltakartan, félig háttal a
                    szobának, ott ült Mayer Teri. Mozdulatlanul ült a szögletben. Nagykendő volt a
                    vállára vetve s kifelé nézett.</p>
				<p>Ahogy megfordultam, szinte megijedtem. Lábujjhegyen indultam el az ablak felé,
                    hogy meg ne rezzentsem. Még mindig nem nézett hátra.</p>
				<p>- Kezétcsókolom - szólítottam meg, kissé elfogulva.</p>
				<p>Felémfordult:</p>
				<p>- Jóestét...</p>
				<p>Felémfordult s le nem vette rólam a tekintetét. De ez a tekintet megdöbbentett.
                    Halovány, nagyon halovány volt Mayer Teri, kedves arca megnyúlt s a szeme úgy
                    csillogott, mint a lázas betegeké.</p>
				<p>- Hallottam, hogy beteg volt.</p>
				<p>- Igen - mondotta közömbösen. - Még novemberben gyűjtést rendeztünk a rokkant
                    katonák számára, akkor meghűltem. Most jobban vagyok.</p>
				<p>A kis Mártha magunkra hagyott. De oly nesztelenül tette be maga mögött az ajtót,
                    hogy észre se vettük. Széket vittem az ablakhoz s leültem Teri mellé. Zavarban
                    voltam. Szerencsére ő kezdte, mialatt közömbösen nézett ki a sürvedő utcába:</p>
				<p>- Hogy esetleg félre ne értsen, meg kell mondanom, hogy minden délután találkozni
                    szoktam Márthával. Egyszer itt, egyszer minálunk. Ő az én egyetlen pajtásom,
                    kívüle senkim sincs. Nem tudtam, hogy ma délután maga is itt lesz...</p>
				<p>- Mert akkor el se jött volna. Ezt akarta mondani, ugye?</p>
				<p>Az utcát nézte mozdulatlanul. De a szeme mintha megrebbent volna:</p>
				<p>- Nem! Nekem nincs egyebem, csak az őszinteségem. Megmondom ezért, hogy akkor is
                    eljöttem volna. Egyszer még látni akartam...</p>
				<p>S lehajtotta a fejét. A keze után nyúltam. Engedte.</p>
				<p>- Teri! Az én mondanivalóm még rövidebb. Szakítani akartam magával, de
                    visszajöttem...</p>
				<p>- Mert visszarendelték - s mosoly vonaglott keskeny szája körül.</p>
				<p>- Félreértett. Anélkül is visszajöttem volna. Mikor megkaptam a fényképet...</p>
				<p>Ideges mozdulatot tett. De a hangja szinte megtört volt:</p>
				<p>- Az emlékeimnek tartoztam vele, hogy elküldjem magának. Az én emlékeim
                    szentek.</p>
				<p>Megakadtam. De ekkor belépett Mártha. Mayer Teri felállt. A kis Mártha odajött
                    hozzám s kezemre tette a kezét:</p>
				<p>- Ma már nem tudják szeretni egymást az emberek. Legalább maga maradjon jópajtása
                    Terinek.</p>
				<p>Lehajoltam s megcsókoltam a kezét. Terire pedig felsegítettem a kabátot s
                    felajánlottam neki, hogy hazakísérem.</p>
				<p>Már az utcán voltunk: a gázlámpák mély sávot eresztettek a fénylő gyalogjárón.
                    Előzően havaseső esett. Észrevettem, hogy Teri egyszer-kétszer megcsúszik a
                    síkos kövön. A karomat nyujtottam neki:</p>
				<p>- Szabad?</p>
				<p>Szó nélkül adta ide a karját. Így mentünk tovább, hallgatagon. Egyszer annyit
                    kérdett:</p>
				<p>- Meddig marad?</p>
				<p>- Nem tudom. Akkor indulhatok a harctérre, amikor felparancsolnak. Előbb a
                    szüleimet kell meglátogatnom, mert harmadik éve nem voltam otthon. Ma kétheti
                    szabadságot kértem.</p>
				<p>Már a házuk táján jártunk. Akkor annyit mondott csöndeskén:</p>
				<p>- Nekem mához egy hétre lesz a tizennyolcadik születésnapom.</p>
				<p>- Tudom.</p>
				<p>Elértük a kaput. Vissza akartam fordulni, de maga után hívott:</p>
				<p>- Mindenkit szívesen szoktunk látni.</p>
				<p>Tehát én is a „mindenki” közé tartoztam már. Az édesanyja úgy fogadott, mint
                    máskor is azelőtt. Nem akartam sokáig időzni s mégis vacsoraidő lett, mire
                    felálltam. Teri jobbkedvű volt már:</p>
				<p>- Mikor indul haza?</p>
				<p>- Nem megyek haza - feleltem.</p>
				<p>Nem értette:</p>
				<p>- De hiszen a szüleit, meg a két húgát csak illenék meglátogatnia!</p>
				<p>- Ráérek még.</p>
				<p>Ezt már megértette. És olyan hálásan nézett reám!</p>
				<p>Ettől az estétől fogva csak olyankor maradtam el Mayer Teritől, ha okvetlenül a
                    gyakorlótéren kellett tartózkodnom. És nem voltam nyugtalan többé, mert Mayer
                    Teri mellől mindenki más régen elmaradt ezen a tavaszon. A tüzérzászlós, aki
                    azóta hadnagy lett, nagy szívbeli bújában az ütegét vezényelte dühösen
                    valamelyik harcmezőn, más ismerős pedig ekkor már közeledni se próbált a
                    leányhoz. Meg voltam elégedve, mert Mayer Terivel azt tehettem már, amit
                    akartam. Soha még olyan alázatos, szófogadó teremtést, mint Teri volt ezen a
                    tavaszon! És én szebbnek láttam őt, mint valaha. Olyan szép volt, hogy néha,
                    amint elnézegettem őt, könnyek gyűltek a szemembe. A születésnapjára szekérnyi
                    virággal hordattam tele a szobáját. Mikor belépett és megállt a virágtenger
                    közepén, sírvafakadt. És ezúttal legelőször senki-idegent meg nem hívott
                    magukhoz. A szülein kívül csak a bátyja ült az ebédnél, aki azóta eleget tett
                    Miskolcon a társadalmi kötelezettségeinek, azután a kis Mártha is ott volt, meg
                    én.</p>
				<p>Ezen a tavaszon senki, senki nem ment többé Mayer Teriékhez. Szegény Teri!</p>
				<p>Jöttek az éjjeli zenék, ami sok pénzembe került s most már egyre-többször kellett
                    igénybevennem az apámat. Mert a szerelmem nőtt, de a pénzem fogyott. Az öreg
                    itt-ott neheztelt, nem tudta mirevélni a feltűnő költekezést s nem-egyszer
                    felvetette a kérdést, hová teszem a tiszti-fizetésemet? De azért az összeg
                    pontosan megjött minden második héten. Olykor minden ötödik napon. És nem volt
                    több olyan tiszt a pótkeretnél, mint én azon a tavaszon. Alig múlt el éjszaka,
                    hogy záróra után ki ne kommandíroztam volna a dádékat. És a prímás kérdezetlenül
                    is tudta, ki tanyája ez a nyárfás?...</p>
				<p>Hiszen ha le tudnám írni azokat a napokat, a legszebb regény lenne az, amit
                    valaha írtak! Egy május eleji napon például, jóval ebéd előtt, a gyakorlótérről
                    igyekeztem hazafelé. A házuk a város szélén állt, közvetlenül az állomás mellett
                    s a házuk mögött nagy kert terült kifelé, egészen a hegyek lábáig. Először a
                    gyümölcsös következett, azután széles pázsit s odább túl, a kert legvégében,
                    mérgeszöld fenyők szöktek ég felé. Mintha földöntúli fekete katonaóriások álltak
                    volna strázsát a vidék felett. Ha gyönge szél jött, annyi bánattal sóhajtoztak,
                    hogy olyankor mindig az emberi elmúlás járt az eszemben. Ha pedig vihar jött,
                    úgy zúgtak, de úgy, mintha az elköltözöttek lelkei harsogtak volna a szilaj
                    szélben. Ma is hallom még e fenyves zúgását...</p>
				<p>De eltértem a mondanivalómtól. A gyakorlótérről igyekeztem tehát hazafelé, a
                    kertjük mentében. Hirtelen csak megálltam, mert kacagás ütött meg a pázsit
                    irányából. Az ő bágyadtan csengő kacagása. Sűrű és magas liceumkerítés fogta
                    körül a kertet. Egy ugrás a sáncon át s széthajtottam a liceumsövényt... De
                    meghatott, amit a kertben láttam.</p>
				<p>A pázsit közepén valami nyolc-tíz apró lánygyermekkel hancúrozott Mayer Teri. Ő
                    maga égszínű pongyolában volt s éppúgy mezítláb, mint a csöpp tót leányok. És
                    mert csupa pitypanggal volt teleszórva a pázsit, a sárgán-virító virágokkal
                    megkoszorúzta a haját, ilyen gyermekláncfű-koszorúval fonta körül karjait és
                    vállát, virágba öltöztette a jókedvű apróságokat s úgy kergetőztek a gyepen. És
                    akkor futni kezdett a fenyves felé, aprókat szökve s két karját kitárva a
                    tündöklő mennyboltnak, mintha az égbe akart volna felszállni. Az apróságok
                    utána, nagy nevetés közt.</p>
				<p>Ott álltam észrevétlenül és meghatottan néztem. Élni és örülni szeretett volna
                    szegény, de mivel énmiattam lemondott mindenről és mindenkiről, most így próbált
                    örülni az apróságok közt. Gyermek volt ő maga is.</p>
				<p>Eltünődve mentem tovább, de ezt a képet soha nem felejtettem el. Nem árultam el
                    neki, hogy megleptem. Ő pedig nem mondta meg soha, hogyan próbálta pótolni a
                    maga számára azt, amit elveszített.</p>
				<p>Pedig nem volt titka előttem. Hiszen a régi kispajtásom maradt most is, bár az
                    anyja már nem nyitotta reánk az ajtót minden ötödik percben. Nem is volt szükség
                    reá. Ha kettesben maradtunk, leült mellém a heverőre s arcomhoz tette az arcát.
                    Összeremegtünk s remegő ujjal simogattam meg a haját. S remegve fogtam két
                    kezem közé azt a kedves fejét. Szembenéztem vele... Mosolygott rám, félénken
                    mosolygott... A szeme zavaros volt... Megcsókoltam... Olyankor lehúnyta a
                    szemét...</p>
				<p>És felmosolygott megint. Épp olyan félénken:</p>
				<p>- Ugye, a felesége leszek?</p>
				<p>- A feleségem lesz, Teri.</p>
				<p>És nem tudom, miért, de valahányszor ezt mondtam neki, lehajtotta a fejét. Majd
                    felállt, lassan odament a zongorához s játszani kezdett, halkan. De mindig azt
                    az egy nótát, mely a Rimaszombat felől fujdogáló szélről szólt. S
                    alig-hallhatóan dúdolta hozzá a szöveget:</p>
				<p>Szomorú hírt hallok</p>
				<p> Az én sorsom felől...</p>
				<p>Egyidő óta nem szerettem ezt a nótát. Meg is mondtam neki:</p>
				<p>- Teri, csak ezt ne!</p>
				<p>Azontúl nem játszotta. Lehet, csak előttem nem.</p>
				<p>Akkor már mindenki úgy tekintette, mint a menyasszonyomat. A házban olyanformán
                    néztek rám, mintha odahaza lettem volna. A Teri anyja nem-egyszer megsimogatott.
                    Éppen úgy, mint otthon az édesanyám:</p>
				<p>- Legyen jó hozzá, fiam. Csak ez az egy lányom van...</p>
				<p>Egy májusvégi délelőtt az anyjával találkoztam az utcán. Ő a túlsó oldalon ment,
                    de ahogy meglátott, magához intett. Kissé izgatottnak tűnt fel:</p>
				<p>- Mondani akarok magának valamit. De nagyon bizalmasan.</p>
				<p>- Parancsoljon, nagyságos asszony!</p>
				<p>A szemét le nem vette az arcomról:</p>
				<p>- Nyilt emberek vagyunk, ezt maga is tapasztalhatta. S ezzel a nyiltsággal mondom
                    meg magának, hogy tegnap este levelet kaptam testvérnénémtől, aki Kolozsváron
                    lakik. Azt írja a levélben, hogy egy távolabbi rokonunk, egy fiatalember, aki
                    csak néhány évvel ezelőtt költözött el innét, meg akarja kérni Terit. A néném
                    tudni szeretné, nincs-e még lekötve valakinek a lányom?</p>
				<p>Mintha fejbevágtak volna! Nem az újság, hanem a mód miatt, ahogyan tudatták
                    velem. Teri anyja zavartalanul folytatta:</p>
				<p>- A levelet felolvastam este Teri előtt, de hallani se akar róla. Azt hajtogatja,
                    csak a maga felesége lesz. Mi megszerettük magát, fiam. Mi örülnénk a legjobban,
                    de lássa be, így nem maradhat tovább. Teri tizennyolc éves már, mindenki úgy
                    nézi, mint a menyasszonyát. Anyja vagyok a leányomnak, felelős vagyok
                    érte...</p>
				<p>- Nagyságos asszony, - szóltam közbe - Terivel már megegyeztem, hogy háború után
                    el fogom venni.</p>
				<p>De ő a fejét rázta:</p>
				<p>- Ne értsen félre, fiam! Terit a télen is megkérték, de ő már akkor megmondta,
                    hogy csak a maga felesége lesz. Pedig nagyon rosszul bánt vele. No nem
                    szemrehányásképpen mondom, ámbár rászolgált volna. Mi nagyon boldogok lennénk,
                    ha a vőnk lenne, mert megismertük s a családjáról is sok szépet hallottunk. De
                    lássa be, így nem maradhat tovább. A legkevesebb, amit kérhetek, hogy jegyezze
                    el Terit!</p>
				<p>Beláttam, hogy igaza van. És ott, az utca közepén, azt mondtam neki:</p>
				<p>- Köszönöm a bizalmat, nagyságos asszony. De a szüleim tudta nélkül mégse tehetek
                    semmit.</p>
				<p>- Nagyon helyes - bólogatott rá.</p>
				<p>- Én most hazautazom - folytattam izgatottan. - Még ma délután indulok s
                    holnapután itt leszek.</p>
				<p>Úgy váltam el tőle, mintha már az édesfia lettem volna. És harmadnapra úgy
                    rohantam vissza, mintha elhagyott volna az eszem. Az állomásról hozzájuk
                    hajtattam. Benyitottam a Teri szobájába: a tükör előtt állt s valami virágot
                    próbált betűzni a hajába. Úgylátszik, várt reám. Mikor észrevett a tükörből,
                    megrezzent s a virág kiesett a kezéből. Amire pedig megfordult volna, olyan
                    halovány lett, hogy azt hittem, mindjárt összeesik. Az ajtóban álltam s nem
                    ismertem rá a hangomra:</p>
				<p>- Teri, maga nem lesz a feleségem!</p>
				<p>Ahogy ezt mondtam, a karja elhalva hanyatlott le. Aztán odakapott a nyakához és
                    felsírt. Hangja nem volt a sírásának, csak a könnyei patakzottak. És amire fel
                    tudott zokogni, ez volt az első szava:</p>
				<p>- Akkor... Akkor én nagyon rossz leszek!</p>
				<p>Megdöbbentem... Az ebédlő felől ijedten lépett be az édesanyja.</p>
			</div>
			<div type="chapter">
				<head>6</head>
				<p>Amikor idáig ért a barátom, elhallgatott. Lehetett már tizenegy óra.</p>
				<p>Túl a sétányon játszott még a zene, de a sétány üres volt. Millió csillag
                    remegett a határtalan mennybolton és a Balaton mélységében. S azalatt
                    szünetlenül zsongott a víz.</p>
				<p>A keleti parton feljött a holdvilág s szomorú bájjal nézett el a vidék fölött.
                    Távol, igen távol felhők kezdtek felszállni a Balatonból s kék-lilában égő
                    szegélyeikkel megindultak valamerre. Nagyon elhagyottnak éreztem magamat.</p>
				<p>Barátom koccintott. Hosszan hallgattunk utána. Amikor megszólalt egyszer,
                    szomorúnak láttam:</p>
				<p>- No, meg fogod-e írni?</p>
				<p>- Még nem tudom. Annyit körülbelül sejtek, hogy Mayer Teri másnak lesz a
                    felesége, de...</p>
				<p>Közbevágott:</p>
				<p>- De addig még sok minden egyéb történik majd. Ezt akartad mondani, ugye?</p>
				<p>- Nem! „De ennek elsősorban te vagy az oka!” Ezt akartam mondani.</p>
				<p>- Szóval, hogy a Mayer Teri szerencsétlenségéért én vagyok a felelős - és
                    meglepődve hajolt felém. - Így gondoltad?</p>
				<p>- Többet gondolok ennél. Ha a leány szerencsétlen lesz, csak a te
                    férfiatlanságodon múlik. Megmondhatom, mi történt a hazameneteled alkalmával. A
                    szüleid nem egyeztek bele semmiféle házasságba. Hogy mi lehetett az oka, alig
                    érdekel. Csak a leány sorsára vagyok kíváncsi.</p>
				<p>Barátom maga elé töprengett, mintha régi, nagyon régi emlékeivel küszködött
                    volna. Nem zavartam meg. Ahogy ismét feltekintett, szenvedés látszott az
                    arcán:</p>
				<p>- Szegény Teri úgy viselkedett ettőlfogva, mint egy hős. Nem túlozok: hős volt.
                    De ne hidd, hogy én talán pillanatra is meghátráltam volna! Hiszen következtek
                    nemsokára olyan fordulatok, amelyek könnyen ezt a látszatot kelthetnék. A mai
                    estén azonban megnyitom előtted a szívemet és nem lesz olyan titkolt gondolatom,
                    amelyet elhallgatnék. Úgy érzem, mintha gyónnék. Talán megkönnyebbülök
                    utána.</p>
				<p>Hátradőlt a székben:</p>
				<p>- Nem tagadom, először nem vettem komolyan a dolgot. Azt hittem, tovább is
                    folyhat a játék olyan ártatlanul, mint addig. Nem! Nem! - és ingerült mozdulatot
                    tett. - Egy pillanatra se hátráltam meg! Senki szemrehányást nékem nem tehet.
                    Hiszen attól a perctől kezdve oly nagy szerepe lett a véletlennek, hogy Istennek
                    kellett volna lennem, ha mindent előre akartam volna látni... Azóta, hogy olyan
                    szerencsétlen lett Mayer Teri, sok hányódáson mentem át. Voltak pillanataim,
                    amikor végezni akartam magammal, de a legutolsó gondolatban visszatartott egy
                    láthatatlan kéz. Csak az ő keze lehetett. S olyankor nem-egyszer megütött a
                    gondolat: hátha üzenni fog még utánam! Mert tudtam, hogy még akkor is
                    szeretettel gondolt reám, amikor olyan szerencsétlen lett. A mai éjszakán azt is
                    tudom már, hogy Mayer Teri mindig szeretni fog engemet.</p>
				<p>Elhallgatott.</p>
				<p>- No, és mi történt azután?</p>
				<p>- Azután? - és mintha távoli, nagyon távoli álomból ébredt volna föl. - Várj
                    csak, várj! Hiszen közbe még kihagytam valamit s először arra fogok kitérni
                    röviden. Elbeszélem a találkozást, mely köztem és az apám közt folyt le. Úgy
                    összevesztünk, hogy az asztalt döngettük mind a ketten. És miért? Mert semmi
                    okunk nem volt rá. Még ma is csodálkozom, hogy fel nem pofozott az apám. Mert
                    nagyon szokatlan ember. De nem untatlak vele?</p>
				<p>- Folytasd csak...</p>
			</div>
			<div type="chapter">
				<head>7</head>
				<p>Furcsa emberek laknak arrafelé, a sokat küszködő Felvidéken. Jártál-e már azokon
                    a tájakon? Aki látta egyszer a Beszkidek setét ormait, hallotta a mi kesergő
                    dalainkat, mindig bús vággyal gondol vissza reájuk a messzeségből. Vannak ott
                    zúgó nádasok, bánkódó-fejű fenyvesek, szélben recsegő erdők, nyári időben pedig
                    olyan világos éjszakák, mint csak az ukrajnai puszták felett. Ezeresztendős
                    nyomor sír fel a zsellérkalyibák falai közül s pusztulnak az udvarházak is. De a
                    jókedvünk sem hiányzik azért. Igaz, hogy minden rövidke vígasságnak nagy
                    elbúsulás a vége. Muszka melankólia, lengyel könnyelműség találkozik itt a
                    magyar hetykeséggel és hamar-elborulással. Ezer esztendő óta sehol annyit nem
                    csalódtak és nem reménykedtek, mint minálunk.</p>
				<p>S ezért olyan kiszámíthatatlan a felső-magyarországi ember. De számtalan
                    furcsaságaikkal még ott is kitűntek a mi családunk férfitagjai. A dédapámnak
                    például az volt a szokása, hogy egész életén át a bekecse zsebébe bevarrva
                    hordta azt a tizennégyezer forintot, amelyért egyszer eladta a juhnyájat. És ha
                    otthon szükséget látott is a család, egy fillért ki nem adott volna a
                    tizennégyezerből... A nagyapám szakadatlanul zsidókkal trafikált. A zsidók
                    megsúgták neki egyszer, hogy ne adja el az életet, mert háború van kitörőben s
                    akkor tízszeres ára lesz a gabonának. A nagyapám erre gyüjteni kezdett. És
                    gyüjtött tizenhét éven keresztül. Háború persze nem jött, de amikor tizenhét
                    esztendő mulva meghalt, hat magtárból két héten át vasvillával hajigálták ki a
                    kicsírázott kévéket. Mert a gabonát kévéstől gyűjtötte a nagyapám. Hogy miért?
                    Talán ő maga sem tudta. Emlékszem, hogy az apám jajgatva cibálta a haját abban
                    az időben. De azért nem esett kétségbe, hanem maga fogta meg az ekeszarvát s úgy
                    kezdett mindent elülről.</p>
				<p>Valamennyi elődöm közül az apám volt legkülönösebb. Sohase láttam például, hogy
                    annak a kis politúros szekrénynek a kulcsát, melyben a pénzt őrizte, csak
                    egyszer is oda merte volna adni az édesanyámnak. Szünetlenül gyanakodott
                    mindenkire s szünetlenül talpon volt. Éjfél után nem-egyszer lábujjhegyen
                    lopódzott ki a szobából, ijesztő csendben átsiklott a szérüskerten,
                    árnyékszerűen elhúzódott az ólak és csűrök között, nyári időben pedig órákon át
                    el-elguggolt fülelgetve a gyümölcsöskertben. És ha lopáson kapta valamelyik
                    cselédjét, ott helyben megcsépelte a vasvillával. Mert ilyen éjszakai
                    kirándulásain mindig vasvillával járt az apám.</p>
				<p>És mégis szegényedett évről-évre. Bizalmatlan volt mindenki iránt, de csak az nem
                    lopta és nem csalta meg, aki nem akarta. Fösvény ember volt, szinte zsugori s
                    pénze mégis alig akadt. Legtöbb bizalmatlansággal a család tagjait figyelgette.
                    Nyomasztó csend ült a házunk felett, amelyről évről-évre hulldogált a zsindely,
                    meg a vakolat, de az apám nem gondolt rá soha, hogy megjavíttassa. Édesanyám
                    csöndes megadással dolgozott napról-napra. Ijesztő volt, mennyit dolgozott. A
                    két kishúgom, mihelyt kikerült a leányiskolából, azonnal nekiállt a kietlen
                    házirendnek. Dolgoztak szegénykék, amíg csak bírta a két gyönge karjuk. De az
                    apám sohase volt megelégedve: többnyire korholt valakit, vagy morgott magában. A
                    birtokból pedig mégis csak kellett valami jövedelemnek lennie. De hogy hová
                    tűnhetik el, fogalmunk se volt róla. Amikor már nagyobbak lettünk, édesanyánk
                    elárulta egyszer bizalmasan, hogy az első-szobában, közvetlenül a kályha
                    mellett, ki lehet emelni a padló egyik deszkáját, a deszka alatt jókora üreg
                    van, az üregben egy üst, az üstben vagy félvéka ezüst forint. Ebbe az
                    első-szobába estétől-hajnalig senkinek se volt szabad belépnie, csak az apámnak.
                    Hosszú esztendők óta aludt ebben a szobában, a kályha mellett egy bundán, a
                    félvéka pénz fölött. Egyszer-kétszer megleste ijedten az anyám, amint az öreg
                    alacsony zsámolyszéken, lebocsátott függönyök mögött, reszkető mécsvilágnál
                    kuporgott az üreg fölött, valami rongydarabkával fényesítgette térdén a
                    forintokat s aközben sajátmagához beszélgetett.</p>
				<p>De azért ő se morgott szakadatlanul. Mert voltak napjai, amikor minden ok nélkül
                    feneketlen kedve támadt. Olyankor csapraütött egy hordó bort, összecsődítette a
                    jegyzőt, a papot, a patikust, a tanítót, még vagy öt-hat nemesembert, a
                    konyhában nagy vacsorát kellett csapni, aztán a faluvégi vályogvetők közül
                    felparancsolta a prímást, a klarinétost, meg a bőgőst. És ha a morék rácincogtak
                    a nótájára, a szegény öreg két tenyerébe bocsátotta gondoktól megvert fejét és
                    úgy kezdett dalolni, hogy könnyek potyogtak le a szeméből:</p>
				<p>Indulj fakó lovam Lengyelország fele,</p>
				<p> Úgyse gyövök én már visszafele,</p>
				<p> Kedves kis hazámat többet nem láthatom.</p>
				<p> Nincsen olyan bánat, mint az én bánatom.</p>
				<p>Később hegyezni kezdtek a cigányok s olyankor, éjfélután, ha már keresztbe állt a
                    szemük, az apám csak kiugrott a szoba közepére, oldaltbiggyesztette a kalapját,
                    csípőn kapta magát s úgy kezdett cifrázni egymagában, hogy a vendégek lelkesedve
                    tapsoltak rá. Hogy tudott táncolni! Csizmája alatt megdobogott a ház, kemény
                    tenyerével oda-odacsapott a mestergerendára, összebokázott hegyesen s olyan
                    cifrázásba fogott, hogy nem lehetett látni a lábát. Hajnal felé rendszerint már
                    nem bírt magával s olyat rúgott a bőgőbe, hogy forgácsokban repült szét a bőgő.
                    A mellényzsebéből gőgös fejtartással lökött oda vagy száz forintot s a cigányok
                    röhögve kapták el a pénzt, úgy a levegőből. Másnap azonban, ha már kijózanodott,
                    leült az ebédlő kopott díványára és mialatt két markába fogta a fejét, méregtől
                    fújva jajgatott:</p>
				<p>- Kiraboltak! Megöltek! Minden boromat elitták a cudarok!</p>
				<p>Dehát ez régen volt, még háború előtt! Én abban az évben tettem le az érettségi
                    vizsgát s jogász szerettem volna lenni. Az apám meg se hallgatott:</p>
				<p>- Gazdász leszel! Elég!!</p>
				<p>Még szerencse volt, hogy kitört a háború. Legalább elodázhattam ezt a kérdést.
                    Reméltem, hogy azalatt az öreg is változik valamit.</p>
				<p>A kettőnk viszonya különösképp alakult azelőtt. Én az iskolából úgyszólván csak a
                    nagy-szünidőre kerültem haza s olyankor se maradtam sokáig. Négy-öt napig
                    elvoltam valahogy, de az apám rendszerint már a második héten mezei munkába
                    akart fogni. Olyankor ráültem valamelyik lóra, átlovagoltam ehhez az ismerőshöz,
                    ahhoz a rokonhoz. És csak napok mulva kerültem vissza ismét. A gimnáziumi nyolc
                    esztendő alatt talán kétszer se jöttem össze bizalmasan az apámmal s emiatt idő
                    multával csaknem idegenek gyanánt álltunk egymással szemben.</p>
				<p>Akkor kitört a háború. Az első napon bevonultam s attólfogva csak mint zászlós
                    láttam viszont a szüleimet. Volt ez úgy másfél-esztendő mulva. Azalatt sok
                    minden megváltozott. Az apámat meghatották harctéri szenvedéseim s amikor súlyos
                    sebekkel hoztak haza a frontról, könnyekre fakadt az ágyam mellett. Később egyéb
                    szomorúságok következtek. Elesett a bátyám, a két unokatestvérem s a
                    kishúgaimtól hallottam, hogy abban az időben nem tudott aludni az öreg.
                    Éjszakánként fel és le járkált a szobájában s néha ijedten hallották, amint
                    fel-felcsuklott.</p>
				<p>Dehát ez is elmult.</p>
				<p>A háborút is megszokta lassanként s attólkezdve még-inkább visszaesett.
                    Még-ritkábban borotválkozott, még bizalmatlanabb lett s szünetlenül krákogott.
                    Sohase volt jókedve, ahelyett káromkodni szeretett. A cselédei - dologkerülő
                    polyákok nagyrészt - most már hetenként váltakoztak, mert az öreg karóval
                    verte őket az udvaron. Egyetlen kivétel talán én lehettem. De csak azért, mert
                    ritkán látott. A pénzt megküldte pontosan, a kísérő levelei sem maradtak el.
                    Ezekben a levelekben eleinte csak panaszkodott rám, az utóbbi időben azonban
                    egyretöbbször megfenyegetett, hogy kitagad, ha így folytatom.</p>
				<p>Ilyen előzmények után utaztam haza lóhalálában, hogy bejelentsem: feleségül
                    akarom venni Mayer Terit.</p>
				<p>Este érkeztem meg. Az öreg az ebédlőben fogadott, megborotválkozott a
                    tiszteletemre, a bajuszát meg spárgára kötötte ki. Megölelt, maga elé tartott
                    messziről s annyit mondott:</p>
				<p>- Na, nyalka tiszt vagy, nem tagadhatom!</p>
				<p>Bár ne lettem volna olyan nyalka! Másnap már ezt is a szememre hányta.</p>
				<p>Ezen az estén soká maradtunk fent. A két kishúgom kedvesen elkönyökölve
                    gyönyörködött bennem, az édesanyám csöndes szótlansággal sajnált, mert sejtette
                    szegény, hogy megint csak belekerülök a bajba. Az öreg mintha minden gondját
                    elfelejtette volna erre az egy estére. A csataleírások érdekelték
                    mindenekfölött s valahányszor kitértem egy-egy válságosabb élményemre, az öreg
                    fejencsapta magát, annyira tetszett neki:</p>
				<p>- Milyen kár, hogy nem lehettem ott! Igaz a! Hát a nyíregyházi huszárok hogy
                    viselik magukat?</p>
				<p>Mert huszár volt ő maga is Nyíregyházán. De annak csaknem harminc esztendeje
                    lehetett ekkor.</p>
				<p>Ebben az én történetemben sok fordul meg a véletlenen. Ilyen véletlen volt
                    például, hogy csak másnapra hagytam nagy előterjeszteni-valómat. Pedig ha ezen
                    az estén állok elő vele, amikor meg volt hozzá mindnyájunk hangulata, sok minden
                    másképp történt volna. Nyugodtan meghallgatnak s az apám, ha annyit mondok,
                    hogy a leány jómódú, bizonyosan egyet koccint rá:</p>
				<p>- No, majd körülnézünk legközelebb!</p>
				<p>És bizonyos, hogy egy hét mulva az anyámmal, vagy valamelyik húgommal már
                    leutazott volna a Teri szüleihez. Sokszor megemlegettem azóta ezt az estét!</p>
				<p>Másnapra minden megváltozott. Az apám rosszkedvűen ébredt, mert az este valamivel
                    több bort ivott. Panaszkodott, hogy fáj a feje, meg a füle is zúg. Ez még nem
                    lett volna baj. A baj ott kezdődött, hogy megsántult az egyik lova s ezt éppen
                    ezen a délelőttön fedezte föl. Olyan méreg fogta el, hogy szaladt a vasvilla
                    után s félig agyonverte az egyik igáslegényt. Mire az ebédhez nézett be, már
                    prüszkölt és káromkodott.</p>
				<p>Egyszerre ijesztően csöndes lett a ház.</p>
				<p>Én erőlködtem ugyan, hogy másra tereljem a szót, de az öreg annál jobban
                    felbőszült:</p>
				<p>- Disznó zsiványok! Ki akarnak fosztani! Hej, hogy esz a méreg!</p>
				<p>A hajába kapott, úgy cibálta a fejét. Mindenki menekült az asztaltól. Ketten
                    maradtunk.</p>
				<p>És nekem elő kellett állnom, mert csak három napot kaptam a parancsnokomtól. Este
                    már indult a vonatom.</p>
				<p>Odaléptem az öreg elé. Éppen kifelé készült s a magtár kulcsai után keresgélt.
                    Amikor meghallotta, mi a szándékom, furcsán kapta el a fejét. A félbajusza
                    megrándult, mintha azzal a félbajusszal nyomta volna vissza kitörő
                    nevetését:</p>
				<p>- No, még mit nem!</p>
				<p>Éreztem, komikus leszek. Az apám is észrevett valamit. Félig-bosszúsan rántott
                    egyet a vállán:</p>
				<p>- Majd visszajövök mindjárt. Úgyis szamárság az egész.</p>
				<p>Szégyenkezve, tehetetlenül maradtam az ebédlőben. Beletelt három óra, amire
                    visszakerült. Azonban vagy elfelejtette már, vagy nem akarta előhozni mert leült
                    az ablakba, kivette a tárcáját s pénzt kezdett számolni maga elé. Megint eléje
                    álltam:</p>
				<p>- Édesapám, mi a válasza?</p>
				<p>Felnézett, mintha nem értette volna. S kurtán annyit szólt:</p>
				<p>- Ráérsz még. Aztán háború van. Meg állásod sincs...</p>
				<p>Mintha fejbevágtak volna:</p>
				<p>- Majd gazdálkodom édesapám mellett...</p>
				<p>- Mit? - és felugrott. - Itt magam is elvégzem a munkát! Nincs szükségem rád! Meg
                    úgyse dolgoznál, mert csak keserűségemre vagy! Előbb végezd el a jogot!</p>
				<p>- De hiszen édesapám akarta, hogy gazdász legyek!</p>
				<p>- Hát akkor légy gazdász! Mit bánom én! Nekem senkit ne hozz a nyakamra!</p>
				<p>A düh összeszorította a torkomat. Még csak arra sem volt kíváncsi, ki az a leány,
                    akit el akarnék venni? Fújt és káromkodott már, de csupán azért, hogy leplezze a
                    zavarát. Mert annyi rosszindulatot még róla sem tételeztem fel. Azt mondtam
                    neki:</p>
				<p>- Mégis hallatlan, hogy meg se akar hallgatni! Mintha észrevette volna magát. De
                    egy vállrántással másodszor is elintézett:</p>
				<p>- Semmi közöm hozzá!</p>
				<p>S másodszor is faképnél hagyott.</p>
				<p>Könnyek gyűltek a szemembe. Azalatt óvatosan besompolygott a két húgom. Később az
                    anyám is bejött. Körülfogtak, hogy mi történt? A legelején kezdtem s amire
                    másfélóra mulva odáig jutottam, hogy miért is jöttem haza, a két húgom
                    részvéttel vett körül. Az anyám sírdogált:</p>
				<p>- Pedig így lenne a legjobb, fiam...</p>
				<p>- Apa borzasztó ember, ha megharagszik - mondta a nagyobbik húgom.</p>
				<p>A kisebbik rásóhajtott:</p>
				<p>- S még csak meg se hallgatott. Így tesz ő mivelünk is.</p>
				<p>És elgubbaszkodtunk négyen, panasz-szó nélkül. Az apámmal csak a vacsoránál
                    találkoztam. Fújva evett. Ahelyett, hogy legalább kikérdezett volna. Nem volt
                    kíváncsi semmire.</p>
				<p>Felálltam, a kardom után nyúltam. Indulnom kellett. Azt se kérdezte, hová megyek?
                    Édesanyám s a két húgom lesütött szemmel ült az asztalnál. Megcsókoltam őket s
                    akkor odaszóltam az apámnak:</p>
				<p>- Ez az utolsó szava?</p>
				<p>- Igen! - és rácsapott az asztalra.</p>
				<p>No, erre én is odacsaptam, de olyat, hogy az öreg ugrott tőle egy nagyot:</p>
				<p>- Édesapám! Maga nagyon rossz ember!</p>
				<p>Mély csönd támadt. Az öreg hirtelen odakapott a torkához, mintha meg akart volna
                    fúlni. Amire magához tért, én már kocsiban ültem. Még hallottam belülről a
                    dühöngését. Azt hittem, széthajítja a szobát:</p>
				<p>- Orcátlan, pimasz kölyök! Mars ki az udvaromból!</p>
				<p>Másnap délelőtt már ott álltam Mayer Teri előtt. Mire fel tudott zokogni, ez volt
                    az első szava:</p>
				<p>- Akkor én nagyon rossz leszek!</p>
				<p>Megdöbbentem. Az ebédlő felől ijedten lépett be az édesanyja. Ahogy megtudta,
                    miről van szó, maga után hívott s hellyel kínált meg a szalonban. Előadtam neki
                    mindent. Időközben belépett az öregúr is. Elmondtam, hogy az édesanyám, meg a
                    két kishúgom ismeretlenül is csókoltatja Terit, de az apám szinte megveszett.
                    Pedig nem is tudta kiről van szó.</p>
				<p>Mayer néni itt már mosolygott. A bácsi fejemre tette a kezét:</p>
				<p>- Hát ilyen emberek is akadnak. De azért nincs baj, fiam. Ha vége lesz a
                    háborúnak, majd beáll mellém az irodába...</p>
				<p>A puszta lehetőségére tiltakozni kezdtem:</p>
				<p>- Nem! Ez lehetetlen!</p>
				<p>Mert akkor még nagyon önérzetes hadnagy voltam. Ma másképp csinálnám.</p>
				<p>Úgy búcsúztak el tőlem, mint máskor is. Talán még nagyobb szeretettel. A Teri
                    szobáján kellett áthaladnom. Az ablakban állt, kisírt szemmel. Ahogy
                    megpillantott, félig elfordult tőlem.</p>
				<p>- Teri! Még visszajövök.</p>
				<p>Erre már egészen elfordult. Csaknem könyörgött:</p>
				<p>- Menjen, kérem... Nem akarom látni... -</p>
				<p>Elmentem. És csak sok-sok hónap mulva láttam viszont a házukat.</p>
			</div>
			<div type="chapter">
				<head>8</head>
				<p>Rövid időn belül kétszer kellett megcsalatkoznom Mayer Teriben. Az első
                    csalódásom felháborított, pedig nem is volt rá okom. A másodikon mélyen
                    megindultam. Ez azonban csak később történt.</p>
				<p>Eljött a június: én a menetszázad parancsnoka voltam ekkor. Úgy volt, hogyha
                    távirati parancs érkezik, minden pillanatban indulhatunk. Közben több kisebb
                    gyakorlat következett s néha napokig elmaradtunk a hegyek között. De sohase
                    távolodtunk messzire. Ha pedig fülig-piszkosan bevonultunk a kaszárnyába, alig
                    mozdultam ki a lakásomról. Visszavonultam mindentől és mindenkitől. Leszámoltam
                    magammal s egyelőre nem akartam látni Mayer Terit. Csak megzavart volna.</p>
				<p>Ez az óvatosságom különben felesleges volt. Valami két héttel ezután azt
                    hallottam, hogy fürdőre ment az egész háznép. De hogy hová, nem mondták meg, én
                    pedig nem érdeklődtem utánuk. Most már minek?</p>
				<p>Így múlt el egy hónap. Aztán megjött a várvavárt távirat s a menetszázad másnap
                    vonatba szállt, de én-nélkülem. Azon a napon ugyanis, amelyen megérkezett a
                    távirat, a pótkeret parancsnoka magához rendelt s valami bizalmas iratcsomóval
                    küldött fel Pestre. Azt mondta, annyira fontos titkokat viszek magammal, hogy
                    nem meri rábízni más tisztre. Külön a lelkemre kötötte még, hogy a
                    futárszakaszba senki-idegent be ne bocsássak az úton. A menetszázadot egy
                    hadnagy-társam vette át s vezette a harctérre.</p>
				<p>Három héttel ezután fölrendelték a második menetszázadot is. Nagy pótlásokra volt
                    szükség akkoriban a frontokon. Én megint nem mentem. Az indulás előtti napon a
                    parancsnok irodai szolgálatra osztott be maga mellé. Azt mondta, csak a
                    legmegbízhatóbb tisztjét választhatja erre a kényes természetű feladatra. Ez a
                    magyarázat meglepett, de nem kerestem az okát. Olyan mindegy volt akkor
                    nekem.</p>
				<p>Időközben az egyik közeli bányavárosban sztrájkba álltak a munkások. A parancsnok
                    egy századdal engemet küldött ki a zavargás letörésére. Feladatom annyiból állt,
                    hogy vigyáznom kellett a bányatelepre. Két hétig maradtam kint: azalatt békésen
                    kiegyeztek igazgatók és munkások.</p>
				<p>Amire innét is visszakerültem, már arattak. A legénységnek azt a részét, amely
                    még nem került bele a menetszázadba, a közeli uradalmakba rendelték ki
                    aratómunkára. Minden ilyen osztagnak egy tiszt volt a parancsnoka s valamennyi
                    fölé engemet nevezett ki a pótkeret-parancsnok. Azontúl is mellette maradtam az
                    irodában. Új munkaköröm annyiból állt mindössze, hogy vasárnap délelőttönként,
                    ha beszámoló-kihallgatásra jelentkeztek az arató-osztagok parancsnokai, én
                    adtam ki nekik az újabb utasításokat.</p>
				<p>Mayer Teriről semmit se tudtam azalatt. Azaz mégis!</p>
				<p>Egy délután, amint hazafelé tartok a kaszárnyából, - forró kánikulai nap volt - a
                    kis Mártha integet felém az ablakból. Besiettem hozzá. Nagyon izgatott volt:</p>
				<p>- No szép katona! Így megfeledkezni a legjobb barátjáról! Hát illik ez?</p>
				<p>Valami mentegetődzést mondtam. A kisleány összekulcsolta a kezét:</p>
				<p>- Mondja, miért tette ezt Terivel? Tudja, mi történt?</p>
				<p>- No!</p>
				<p>- Négy nappal ezelőtt menyasszony lett. Tegnap kaptam meg a levelét...</p>
				<p>Nem tudtam rá mit felelni. Másfél-hónap óta úgy tekintettem magamat, hogy semmi
                    sem köt többé Mayer Terihez, de most mégis rosszulesett ez a nagy hűtlensége. A
                    szívem fájt. A kis Mártha mindenáron okosan akart beszélni hozzám:</p>
				<p>- Rettenetes dolog ez! Mayer bácsi, amikor megkérték a Teri kezét, azt felelte a
                    kérőnek, hogy legyen türelemmel, amíg visszajönnek a fürdőből. Mert van itt
                    valaki, aki miatt nagy bajok lehetnének még. Ha a leánya még-egyszer meglátja
                    azt a valakit és ha akkor is a kérő menyasszonya akar lenni, ő beleegyezik
                    mindenbe.</p>
				<p>- Az a valaki, persze én vagyok!</p>
				<p>- Maga, Kálmán. S látja, Teri és a mamája addig se akart várni. Tudom, hogy Terit
                    csak a hiúsága vitte bele ebbe a makacskodásba, mert azt hiszi, hogy így bosszút
                    fog állni magán. Én nagyon féltem szegényt! Mert tudom, hogy ma is magát
                    szereti.</p>
				<p>Mayer Terinek ez a meggondolatlansága volt az én első csalódásom. Eleinte fájt a
                    szívem, de később felháborodtam ellene. Pedig talán nem is volt igazam. Hiszen
                    Terit mégis csak elhagytam s szégyenében és kétségbeesésében mit tehetett volna
                    egyebet! De erre csak később gondoltam, talán azért, hogy magam előtt
                    mentegessem. Abban a pillanatban azonban rendkívül fel voltam háborodva:</p>
				<p>- S ki a vőlegénye?</p>
				<p>- Egy Vértes nevű vadászhadnagy.</p>
				<p>- Ismerem. Kedves fiú. Köszönöm magának Mártha...</p>
				<p>Elémállt, összetette a kezét:</p>
				<p>- Ugye, meg fog látogatni ezentúl is? Legalább engemet.</p>
				<p>- Feltétlenül! Ezt megígérem. Úgyse maradok már sokáig, mert tegnap megint én
                    lettem a menetszázad parancsnoka. Remélem, utoljára.</p>
				<p>Négy-öt nappal ezután, úgy alkonyattájt, amikor már többen kijöttek a korzóra, a
                    kávéház teraszán üldögélek a parancsnokommal. Azóta, hogy kénytelen volt a
                    legközelebbi menetszázadba kitenni, feltűnően szíves lett hozzám s minden
                    szabad percében magával cipelgetett.</p>
				<p>Hát amint beszélgetünk a teraszon s közbe a járókelőket vizsgálgatjuk, egyszerre
                    mintha szívenütöttek volna. Alig tíz lépésnyire észreveszem Terit, amint jön a
                    vőlegénye karján s mögötte a szülők. Mayer Teri már előbb megpillanthatott, mert
                    ijedt kis rezzenést láttam a szemeiben. De azért mosolyogni próbált. És ahogy
                    hozzánk-értek, megelőzött egy kedves bólintással:</p>
				<p>- Jónapot!</p>
				<p>Mindnyájan nagyon szívesek voltak, amikor tisztelegtem. A vőlegény még külön is
                    „szervusz”-t intett a kezével. Visszaintettem. Nagy melege lehetett e
                    pillanatban.</p>
				<p>Ahogy elmentek mellettünk, a parancsnok hozzámhajolt:</p>
				<p>- Hogy tudtál ilyen szamár lenni! Így elszalasztani a legszebb leányt!</p>
				<p>- Nem kettőnkön múlt, alezredes úr.</p>
				<p>Másnap vasárnap volt. Az arató-osztagok hadnagyai és zászlósai délelőtt bejöttek
                    a városba s megtették a szokásos jelentést. Estefelé befogattam két kocsiba és,
                    mint rendesen, magam vittem ki őket az állomásra. Mikor a Teriék háza előtt
                    hajtattam el, vőlegényével az egyik ablakban könyökölt. Köszöntem nekik. Ahogy
                    később visszafelé jöttem az első kocsin, mind a ketten a kapuban álltak.
                    Visszafogtam a lovakat, leugrottam, kezetcsókoltam a leánynak. Vértes
                    bajtársamnak pedig ennyit mondtam:</p>
				<p>- Gratulálok!</p>
				<p>Úgy tett, mintha nagyon örült volna. Mayer Teri hirtelen másról kezdett beszélni.
                    De olyan hangon, mintha csak tegnap, vagy ma délelőtt váltunk volna el egymástól
                    és mintha soha semmi nem lett volna kettőnk között:</p>
				<p>- Arra gondoltunk, hogy megkocsikáztathatna bennünket.</p>
				<p>- A legnagyobb örömmel!</p>
				<p>A katona-kocsistól átvettem a gyeplőt, de Teri odaszólt a legénynek:</p>
				<p>- Maga csak üljön hátra, a hadnagy úr mellé. Én jobban szeretek a bakon
                    ülni...</p>
				<p>Vértes bajtársam jókedvűen mondta rá:</p>
				<p>- Ó, az nagyszerű lesz!</p>
				<p>Így akarta tudtomra adni, hogy csak azért se féltékeny rám s hátraült a
                    kocsishoz. Teri mellém szökött fel s mialatt megfordultam a kocsival,
                    belémkarolt, mint annyiszor azelőtt. Éreztem, hogy megremeg.</p>
				<p>Odavágtam a lovak közé s öt perc mulva kint repültünk a fehér országúton. Jött az
                    este. A hegyormok fölött veresben lángolt az ég, de csillag még nem látszott.
                    Hűs levegő csapott szembe s mialatt csattogtak a lovak, Vértes bajtársam a
                    legénnyel próbált diskurálgatni. Mayer Teri felnézett rám és suttogva
                    mondta:</p>
				<p>- Istenem, csak felborulnánk...</p>
				<p>- Hogy mondhat ilyet!</p>
				<p>Félig a karomra hajtotta le a fejét:</p>
				<p>- Jobb lenne meghalni. Így... Így nem érdemes...</p>
				<p>- Legyen okos, Teri! - csitítgattam igaz részvéttel.</p>
				<p>A hangja könyörgő, csaknem megtört volt:</p>
				<p>- Nem tudok már okos lenni... Jaj, mit csináltam!</p>
				<p>Aznap vacsorakor benéztem a tiszti-étkezőbe. Kissé későn érkeztem. A parancsnok,
                    aki találkozót adott ide, már elment. Gondoltam, majd felkeresem a kávéházban. A
                    ruhatárban leadtam a sapkámat s az étkező felé indultam, de meg kellett állnom
                    az ajtó előtt. Mintha odaszegeztek volna.</p>
				<p>Az ajtó ugyanis félig-nyitva maradt s odabent harsányan nevettek valamin a
                    tisztek. A nevemet hallottam s az erre támadt szünetnyi csöndben ezt mondta
                    valaki:</p>
				<p>- Fogadjunk, hogy ezzel a menetszázaddal se fog kimenni! Jó protekciója van a
                    gyereknek!</p>
				<p>- Kékszemű protekció! - szólt közbe egy másik hang. - Fülig szerelmes beléje még
                    az öreg is.</p>
				<p>Itt a pótkeretparancsnok nevét mondta az illető. A tisztek megint nevettek. Aztán
                    Vértes hadnagyot említette valaki s egy harmadik tiszt az asztalra csapott:</p>
				<p>- A Vértes csak lógós!</p>
				<p>Újabb nevetés. Nem tudtam mozdulni az ajtóból. Még szerencsém volt, hogy nem
                    vettek észre belülről. Legalább visszahúzódhattam. Elkértem a sapkámat s
                    kimentem. Csak az utcán álltam meg.</p>
				<p>Mindent tudtam! Mayer Teri tehát, amikor elhagytam őt s amikor keserűségében
                    másnak lett a menyasszonya, addig könyörgött a parancsnokomnak, míg meg nem
                    ígérte neki, hogy egyelőre visszatart a pótkeretnél. Teri nem akarta, hogy
                    veszedelembe jussak megint s mit nem tudott elérni, ha a fejébe vette! Hogy a
                    parancsnok is szerelmes volt Teribe, nem volt újság előttem. Ugyan ki ne
                    szerette volna! S ugyan mit nem tett volna meg a parancsnok, ha egyszer Mayer
                    Teri kérte rá! Az öreg úgyis gyakran megfordult a házukban. Ez a meglepő
                    felfedezés volt az a második csalódásom Mayer Teriben, amelyet már érintettem
                    előbb. Most, amikor elszakadt tőlem, repeső aggodalommal gondoskodott rólam. Ez
                    a szeretete meghatott. De ugyanakkor szégyen fogott el, hogy már a
                    tiszti-étkezőben is ezen mulatnak. Nem! Nevetséges mégse akartam lenni!</p>
				<p>Még abban a negyedórában felszaladtam Mártháékhoz. Ő maga nyitott ajtót:</p>
				<p>- Jöjjön beljebb!</p>
				<p>- Köszönöm, most nem érek rá. De egy igen-igen nagy kérésem lenne magához.</p>
				<p>- Parancsoljon! - mondta szerény készséggel.</p>
				<p>- Legyen olyan jó: holnap délután három órára hívassa ide Terit!</p>
				<p>- Szívesen. Csakhogy a vőlegénye is olyankor szokott átmenni hozzájuk...</p>
				<p>- A vőlegényt majd én elintézem.</p>
				<p>S el is intéztem. Vértes hadnagyot akkor már a menetszázadomba osztották be.
                    Délelőttönként valamennyi tisztnek ki kellett vonulnia a századdal, délután már
                    csak az ügyeletes maradt együtt a legénységgel. Másnapra természetesen Vértes
                    bajtársamat tettem meg ügyeletes-tisztnek. Először, de nem utoljára.</p>
				<p>Délután háromkor bezörgettem a kis Márthához. Ő maga jött elém most is. Annyit
                    súgott:</p>
				<p>- A mamámmal majd félrevonulunk. Teri a nagyszobában várja.</p>
				<p>Benyitottam. Az ablakban ült, széles karosszékben. Hideg arccal ült ott s
                    alig-észrevehetően biccentett felém. Elfogódva álltam meg előtte.</p>
				<p>- Eljöttem - mondta halkan, de minden szomorúság nélkül.</p>
				<p>- Köszönöm. Tudja-e miért kérettem át?</p>
				<p>- Nem tudom. - S közömbösen jelezte a fejével, hogy igazán nem tudja.</p>
				<p>Úgy maradtam állva. Mert előtte föltettem, hogyha kikérdeztem, azonnal el fogok
                    menni.</p>
				<p>- Teri, tudja-e, miről beszélnek egymás között a tisztek?</p>
				<p>Kíváncsian emelte rám a hideg-szép szemét.</p>
				<p>- Arról beszélnek, hogy maga miatt nem küldenek ki a harctérre. Maga megkérte rá
                    az alezredest, hogy lehetőleg a legutolsó pillanatban helyezzen ki valahova
                    mindegyik menetszázadból. Ez kétszer meg is történt eddig.</p>
				<p>Úgy nézett rám, mintha mindezt most hallotta volna először. De nem csodálkozott
                    el. Csöndesen annyit szólt:</p>
				<p>- Ez igaz.</p>
				<p>- Úgy? S ahhoz mit szól, hogy már hírbe keveredett miatta?</p>
				<p>- Nem törődöm vele.</p>
				<p>Olyan nyugodtan adta meg a rövid válaszokat, mintha énreám nem is tartozott volna
                    az egész. Ez a közömbösség kihozott a sodromból:</p>
				<p>- Kérem, megtiltom magának!</p>
				<p>Csöndeskén ingatta hozzá a fejét:</p>
				<p>- Téved. Azt teszem, amit akarok. És soha, soha senki meg nem tilthatja nekem,
                    hogy ne remegjek azért, akit szeretek.</p>
				<p>Nem volt már közömbös. A szeme felfénylett, aztán lehomályosult. Remegő szájjal
                    felállt, az asztalig támolygott, ott leesett egy székbe s leborult a két
                    karjára. És akkor sírni kezdett. Nagyon.</p>
				<p>Tehetetlenül álltam előtte, de már nem bántam. Jobb volt így. És mialatt
                    sírdogált, bűnbánatot éreztem. Mert soha senki nem fog szeretni engemet úgy,
                    mint szeretett Mayer Teri. És minél szerencsétlenebb lett énmiattam, annál
                    többet remegett értem.</p>
				<p>Hozzáléptem s nagy gyöngédséggel simogattam a haját:</p>
				<p>- Ugye, nem haragszik rám?</p>
				<p>- Nem tudok én haragudni magára - sírdogálta megtörten. - Jaj, nem tudok...</p>
				<p>Én csak simogattam. Felnézett rám, kissé megbomlott hajjal. A könnyein át
                    mosolygott:</p>
				<p>- Ugye, sohase fog elhagyni?</p>
				<p>- Sohase hagyom el, Teri. De megtiltom magának, hogy bármit is tegyen értem
                    ezentúl! Értse meg, ez nem illik!</p>
				<p>Felállt, még mindig könnyes szemmel. Aztán hirtelen és hevesen átkapott a két
                    karjával s vállamra hajtotta a fejét:</p>
				<p>- Pedig megpróbáltam még egyszer... Tegnapelőtt... De már nem sikerült... Jaj,
                    csak ne szeretném magát annyira!</p>
				<p>A jegygyűrűt levonta az ujjáról s odatette az asztalra:</p>
				<p>- Vissza fogom küldeni Vértesnek. A maga menyasszonya vagyok. Inkább meghalok, de
                    nem leszek másnak a felesége!</p>
				<p>- Teri! - és megsajnáltam. - Nem így kell azt csinálni. Mindenki megszólná.
                    Legyen egy kis türelemmel...</p>
				<p>- Igaza van - és egy nagyot sóhajtott. - A szüleim is gyanút fognának, pedig
                    magára igen haragszik az édesanyám. Majd csak elintézem valahogy. Istenem,
                    mennyi baja van az embernek!</p>
				<p>- Különösen, ha magunk szerezzük magunknak a bajt.</p>
				<p>- Igaza van - mondotta ismét s szemrehányóan nézett rám. - De én akkor nagyon
                    kétségbe voltam esve. Most már nyugodt vagyok, Kálmán.</p>
				<p>A kis Mártha nyitott ránk jókedvűen:</p>
				<p>- Na, elintéztek már mindent?</p>
				<p>Milyen sok hálával tartozom ennek az igénytelen jóságú leánynak! És mennyi
                    észrevétlen ügyességgel csinált mindent, hogy délutánonként összehozhasson
                    bennünket! A vőlegény egyelőre nemigen okvetetlenkedett, mivel a vőlegényt e
                    naptól fogva állandó délutáni ügyeletre rendeltem ki. Az estéivel szabadon
                    rendelkezhetett, de a délután az enyém volt.</p>
				<p>Azok a késő-nyári délutánok! Az ablak előtt porosan állnak az akácfák s a
                    mennybolt mélységében mozdulat nélkül hever egy-egy darabka felhő. Kihaltak a
                    fényben vakító utcák... És mi csaknem mindennap találkoztunk. Óvatosan,
                    ügyeskedve kell bejutni a házba, de nem mehetek elég jókor, hogy Teri már ne
                    várna reám a kis Márthánál. Mosolyogva szalad elém olyankor, kitárja a karjait s
                    nevetve ölel át. Úgy csapong, mint csak régen, amikor még nem volt oka rá, hogy
                    szomorú legyen. Mert ekkor gyakran gyötörhette magát, szegény. Előttem nem
                    mutatta, de tudtam, jól. Hiszen a házukba egyelőre nem léphettem be, ami mégis
                    bánthatta. Talán azért is futott elém olyan repesve, ha beléptem
                    délutánonként:</p>
				<p>- Alászolgája, hadnagy úr! Tudja-e, mit mondott tegnap este a vőlegényem?</p>
				<p>- No?</p>
				<p>- Hogy én találkozni szoktam magával!</p>
				<p>- És maga persze nem tagadta le.</p>
				<p>- Eltalálta a hadnagy úr. Azt mondtam neki, persze egy iszonyatosat sóhajtva:
                    Istenem, hát az is lehetséges. Erre olyan haragos lett, hogy fogta a kardját és
                    otthagyott. Nem vágta még le magát azóta? Ha nem, akkor feltétlenül mulat
                    valahol. Biztosan el fog árulni az apámnak...</p>
				<p>- Ez gyávaság lenne tőle.</p>
				<p>- Dehát akkor mit csináljunk? Sokszor csaknem sajnálom. Igazán nem tehetek
                    róla!</p>
				<p>Olyankor már megintettem:</p>
				<p>- Teri, maga kezd haszontalan lenni!</p>
				<p>Vértes kollégám valóban ivott azalatt. Még másnap se került elő. Ugyanazon az
                    éjszakán, amikor én már aludtam, cigányszóval vert föl. Borosüvegekkel nyitottak
                    rám, mert vele jött a Teri bátyja is. Kapatosak voltak mind a ketten. Akarva,
                    nem-akarva mulatnom kellett velük. Mayer zászlós reggel felé elaludt a díványon
                    s Vértes bajtárs, úgy-látszik, alkalmasnak vélte a pillanatot, hogy meglepjen. A
                    könyökére dűlt s úgy tett, mintha kötődni akarna. Pedig nagyon komolyan
                    beszélt:</p>
				<p>- Hej, testvér, de el vagyok keseredve!</p>
				<p>- Minden vőlegény szeret pózolni keveset - mondtam rá. - Mert tudja, hogy illik
                    neki.</p>
				<p>- Gondolod? - és a szemem közé nézett. - Hát akkor mondd meg nekem, testvér,
                    miért sózod a délutáni szolgálatot az én nyakamba?</p>
				<p>Készen voltam egy ilyen kérdésre:</p>
				<p>- Csak azért, mert így délelőtt is, este is szabad lehetsz.</p>
				<p>- Délután pedig te találkozol Terivel - szólt közbe nyugodtan.</p>
				<p>- Tévedsz, pajtás. Mártháéknál csakugyan találkoztam vele kétízben, de mind a
                    kétszer véletlenül.</p>
				<p>- Csakhogy ő mást mondott nekem! A szemembe mondta, hogy mindennap veled van két
                    órát. Hát most kinek higgyek?</p>
				<p>Mosolyogtam, mert Vértes hadnagy kapatos volt. És mert föltételeztem, hogy mégis
                    nekem fog hinni.</p>
				<p>- Pajtás, - és vállára tettem a kezemet - ismerem én Terit. Féltékennyé akar
                    tenni, azért ugrat. Mit? Hogy nem úgy van? - és itt mégis csak felforrt bennem a
                    düh. - Nézd, te nyavalyás, hiszen ha akarnám, Teri holnap az én menyasszonyom
                    lenne. Elhiszed?</p>
				<p>- El, el, testvér - és álmosan bólogatott. - Tegnapelőtt is megmondta, hogy csak
                    téged szeret.</p>
				<p>- Szamarakat beszélsz. Látszik, hogy ittál.</p>
				<p>Virradt már, amire kászolódni kezdtek. Vértes bajtárs azonban mégis csak
                    boldogtalan lehetett, mert egy hét alatt még vagy háromszor vert fel a
                    cigányaival. Olyankor reggelig folyt nálam a mulatozás. Az előbbi párbeszéd
                    mindig megismétlődött köztünk. A vége az lett, hogy Vértes bajtárs
                    holtbizonyossá vált a maga szörnyű gyanúja felől.</p>
				<p>Két nappal ezután hiába csengettem be a kis Márthához: Teri nem jött el. De maga
                    helyett levelet küldött a kis pajtásának. Megírta, hogy tegnap vacsorán volt
                    náluk a vőlegénye s az édesanyja szemrehányást tett neki, miért mulat annyit? A
                    vőlegény erre azzal vágta ki magát (ma sem tudom, szándékosan-e, vagy csak
                    azért, mert egyéb kibúvó hirtelen nem jutott az eszébe), hogy én csalogatom
                    magammal. Mayer Teri ránézett ekkor a vőlegényére: „Ez nem igaz! Éjszakánként
                    maga szokta felverni Kálmánt a cigányokkal. Igenis, mama, hiába nézel úgy reám!
                    Kálmán maga mondta nekem...” Az anyjának nagy újság volt ez s őneki (Terinek)
                    most az a büntetése, hogy egyelőre nem szabad egyedül elhagynia a házat. „De
                    csak mondd meg Kálmánnak, hogy legyen nyugton. A szobafogság legfeljebb
                    két-három napig tarthat. Ha pedig így akarnak megtörni (nincs kizárva, hogy
                    Vértesnek mégis csak eljárt a szája!), akkor kereken kiadom az útját, meg a
                    jegygyűrűjét. Tehát a viszontlátásra két-három nap mulva!”</p>
				<p>De a kis Márthánál soha többé nem találkoztam Mayer Terivel. Mert másnap -
                    szombati nap volt éppen - távirat érkezett a pótkerethez, hogy huszonnégy órán
                    belül Vladimir-Volinszkij alá kell indulnia a legközelebbi menetszázadnak. E
                    menetszázadnak én voltam a parancsnoka. Ezúttal visszavonhatatlanul. Délelőtt
                    jött a távirat s attól a pillanattól kezdve zaj és elevenség verte fel a
                    kaszárnyát. Tisztiszolgámnak kiadtam az utasítást, körülnéztem a legénység közt
                    s délután elbúcsúztam az ismerős családoktól. Mártháékhoz is felszaladtam s
                    megköszöntem neki is, meg az édesanyjának is reámhalmozott sok szívességüket.
                    Már tudták, hogy mennem kell. Egy új század indulása nagy esemény volt a
                    városkában. A kis Mártha érzékenyen búcsúzott el tőlem:</p>
				<p>- Aztán írni fog, ugye, nekem is?</p>
				<p>- Most már csak magának irhatok, kedves.</p>
				<p>Akkor vette magát észre:</p>
				<p>- Hát Teri? Talán nem is tudja még?</p>
				<p>...Másnap ebéd előtt indultunk. Hiszen emlékszel még ezekre a menetszázadokra:
                    nem lehet elfelejteni őket. Istenem, fiatalok voltunk s felvirágozva indultunk a
                    halál elébe! Az egész város az utcára tódult. A rezesbanda indulót játszott, a
                    katonák zengő torokkal meneteltek az állomás felé s én a század elején
                    lovagoltam. Virág virított a sapkarózsánk mellett. Az öregasszonyok
                    szívszakadva jajgattak utánunk, az ablakokból és az erkélyekről kisasszonyok
                    kendőt lengettek felénk s virággal szórták tele a katonákat. Egyetlen éljenző,
                    táncoló tömeg volt a város és mi mosolyogva tisztelegtünk jobbra-balra.
                    Jókedvűen mentünk meghalni.</p>
				<p>Tele volt az állomás is. Az alezredes hozzámjött s még egy-két utasítást adott.
                    Sok ismerős tódult ki a perronra: melegen búcsúztak el tőlem. És hirtelen
                    megpillantottam Terit is, az anyjával. Vértes bajtárs éppen akkor csókolt kezet
                    mindkettőjüknek. Teri nagy csokrot tartott a kezében, csupa égő virágból. A
                    kertjükből szedhette össze.</p>
				<p>Mindenki búcsúzkodott. Abban a pillanatban Teri is észrevett és magához intett.
                    Az alezredes meglátta ezt a jeladást, ő tehát ugyanakkor Vértes hadnagyot
                    intette magához.</p>
				<p>Odasiettem Mayer Terihez. Édesanyja a régi szívességgel adott kezet, hiszen most
                    nem illett haragudni. De azért megdorgált:</p>
				<p>- Magára nehezteltem. Megérdemelte.</p>
				<p>- Tudom, nagyságos asszony. Ha rossz lettem volna, bocsásson meg - és lehajoltam
                    a keze fölé.</p>
				<p>Aztán kezet csókoltam Terinek is:</p>
				<p>- Isten adja meg, kedves.</p>
				<p>- Vigyázzon magára - s átadta az égő virágcsokrot. - Magának szántam.</p>
				<p>Az édesanyja nagyot nézett. S én ma sem tudom, mi ütött belém, de abban a
                    pillanatban, amikor még-egyszer kezet csókoltam neki, azt mondtam félhangon, de
                    úgy, hogy az anyjának is meg kellett hallania:</p>
				<p>- Ugye, a feleségem lesz?</p>
				<p>Mayer Teri könnyesen bólintott rá. Tisztelegtem s a kocsi felé indultam. A
                    mozdony sípolt. Az alezredes még-egyszer kezet fogott velünk s jószerencsét
                    kívánt. Aztán felugráltunk a lépcsőkre s mialatt a vonat megdöccent és mindenki
                    éljenzett, mi hosszan és némán tisztelegtünk vissza.</p>
			</div>
			<div type="chapter">
				<head>9</head>
				<p>Harmadnapra megérkeztünk Vladimir-Volinszkij alá. A századom egyelőre a front
                    mögött gyakorlatozott. Így tartott ez egy hónapig.</p>
				<p>Akkor már szeptember volt, szép őszeleji napok. És mialatt a század szakaszonként
                    gyakorlatozott, órákon át elnéztem a változatlan délorosz tájékot. A
                    mozdulatlanságában volt a szépsége. Minálunk, Magyarországon, búcsúzni
                    készülhetett már a természet: itt csaknem tavasz volt. Gyengezöld pázsitok a
                    látóhatár karimájáig, a távol messzeségből, a Bug mocsaras széleiről álomszerű
                    ködökön át látszottak felénk a füzesek koronái s itt-ott felbukkant egy-egy
                    hagymafejű torony. Templomi csend hallgatódzott a tájék felett, amelyre annyi
                    melankóliával gondolok vissza mindig. Csak ekkor értettem meg azt a
                    nosztalgiát, mely annyi bús vággyal tölti el az orosz embert véghetetlen hazája
                    iránt.</p>
				<p>Azalatt elmult egy hónap. Előttünk, a fronton, alig mozdult valami. Nagy-elvétve
                    egy puskalövés. Közben pedig feljött a következő menetszázad s vele együtt a
                    pótkeret alezredese. Ő vette át az ezred parancsnokságát.</p>
				<p>Mayer Teritől ekkor kaptam az első levelet. A menetszázaddal jött ki egy
                    hadnagy-orvos, aki barátom volt már régebbről. Teri neki csúsztatta át ügyesen
                    ezt a rövid levelet, amikor indulása előtt búcsúzni ment a házukhoz. A
                    borítékból néhány meghervadt ibolyaszál esett a lábam elé. A sapkarózsám mellé
                    tűztem őket.</p>
				<p>Egy hónapja mult már, hogy az állomáson könnyes szemmel bókolt rám: csak az én
                    feleségem lesz. Meglátta ezt az édesanyja is és Mayer Teri attólfogva nem
                    írhatott nekem egyetlen sort.</p>
				<p>De azért e nagy elhagyatottságában is volt gondja rá, hogy hírt adjon magáról.
                    Néhány percre át-átfutott a kis Márthához s ellátta megfelelő utasításokkal. És
                    Mártha tudósított mindenről, lankadatlan szorgalommal. Ezért a jóságáért sok
                    hálával vagyok iránta, mert akkoriban nagy gond és szomorúság szakadt le
                    szegényre. Ebben a szeptemberben a Doberdó sziklái között véresen esett össze a
                    vőlegénye és amire kihúzták a törmelék alól, halott volt. A kis Mártha
                    megkönnyezte őt, de nagy bajában rólam sem feledkezett meg. Minden
                    harmad-negyednapon fölkeresett néhány sorával. Igen elhagyottnak érezte magát s
                    talán azért is irogatott annyi ragaszkodással, mert szüksége volt némi
                    szeretetre. Én hálás voltam neki, vigasztalgattam és szerettem őt, mintha az
                    édeshúgom lett volna. Csatoltan mindig küldtem egy másik levelet Terinek is. Az
                    ő üzeneteit Mártha küldözgette nekem. Mert Mayer Teri egyelőre olyan felügyelet
                    alatt állt, hogy öt-tíz percnél hosszabb időre nem mozdulhatott el hazulról. Az
                    anyja egyszersmindenkorra eltiltotta tőlem.</p>
				<p>Nem-egyszer mondta nekem azelőtt, hogy a szülei ellenére még az én feleségem se
                    lenne. És most mégis írt. Annyit körülbelül sejtettem, hogy nagy harcban állhat
                    az édesanyjával, mert a jegygyűrűt még mindig nem küldte vissza Vértesnek. A
                    vőlegénye a századomban szolgált s naponként egy sereg levelet és lapot írt
                    össze Terinek. Ritkán kapott rájuk valamit. Egyszer-kétszer engemet is megkért,
                    hogy írjam alá egy-egy lapját. Megtettem. A levelezésüket könnyűszerrel
                    ellenőrizhettem, mert akkor már ezredsegédtiszt voltam. Nekem kellett átnéznem
                    naponként a táboripostát.</p>
				<p>Mert az alezredes, alighogy megérkezett a pótkerettől, segédtisztnek vett
                    magához. A századomat ugyanakkor Vértes hadnagy vette át. Amikor jelentkeztem
                    a parancsnokságon, meg nem állhattam, hogy azt ne mondjam neki:</p>
				<p>- Tudom, alezredes úr, kinek köszönhetem ezt a beosztást...</p>
				<p>Leintett:</p>
				<p>- Ha tudod, hallgass!</p>
				<p>Egy hét mulva a Vértes századja is belekerült a tűzvonalba. Attólfogva egyik
                    ütközet a másikat váltogatta. De tűz-szünetekben egyre több lapot és levelet
                    küldözgetett Mayer Terinek. A leány mindritkábban felelt.</p>
				<p>Annál többször keresett föl engemet a kis Mártha. Elvétve Teri is írt néhány sort
                    ezekben a közvetítő levelekben. Egy októberi napon arról tudósított sebtiben,
                    hogy megmondta az édesanyjának: vissza fogja adni a jegygyűrűt. Az anyja sírva
                    fakadt, de mivel nem akarja szerencsétlennek látni a leányát, nem bánja, tegyen,
                    amit jónak gondol. Rólam azonban hallani se akar. A szemére vetette, hogy
                    titokban bizonyára levelezik velem, amire ő nem szólt semmit. Ennek a hallgató
                    válasznak az lett egyelőre a következménye, hogy ezentúl nem szabad
                    meglátogatnia Márthát sem. Most ír tőle utoljára. De majd csak kitalálnak
                    valamit.</p>
				<p>Akkor már ősz lett Oroszországban is. Jeges szél jött a Szarmata felől, csüngő
                    felhők zúgtak a határ felett s a szél jajgatva sípolt a fekete határban.
                    Didergett és fázott mindenki s délutánonként, ha elszundikált az alezredes,
                    egymagamban gunnyasztottam. Most, hogy a Teri anyja még bizalmatlanabb lett
                    irántam, súlyosra vált a helyzetem. Abba, amit az öregúr ajánlott fel egyízben,
                    hogy háború után álljak be az irodájába, most már belementem volna. Csakhogy ezt
                    az ellenajánlatot lehetetlen volt nékem megtennem. Az apámmal való viszonyom
                    semmit nem változott. A húgaimnak írtam elvétve: nem szerettem a házunkra
                    gondolni. Tudtam, hogyha egy hosszú levélben mindent megírnék az apámnak s
                    megkérném őt, valahogy csak beleegyeznék mindenbe. De ismertem az apám féktelen
                    természetét s tartottam tőle, hogyha feleségemmel a házunkba költözném be
                    idővel, előbb-utóbb összetűznék az apámmal. Az ilyen jelenetektől pedig meg
                    kellett óvnom Terit, mert az apám első keményebb szavára kétségbeesett volna.
                    Milyen más volt az ő családi körük, mint a mi házunk! Olyan megoldást, amely
                    kisegíthetett volna szorult helyzetemből, nem találtam.</p>
				<p>Váratlanul kisegített Teri. A kis Mártha hosszú ideje hallgatott már s amikor
                    végre levelet kaptam tőle, arról értesített, hogy előző napon Teriéknél járt.
                    Mayer néni vallatóra vette, vajjon az ő közvetítésével nem írok-e Terinek, mert
                    őt kétségbeejti a Teri makacssága. Mártha minden ilyen közvetítést
                    „szégyenszemre kénytelen volt letagadni”. De csak kettőnk miatt tette. A házuk
                    egészen kihalt, Teri beteg lett, de nem kell megijedni, mert a betegsége nem
                    komoly. Csak arravaló, hogy levegőváltoztatás címén elutazhasson néhány hétre az
                    apja rokonaihoz Kolozsvárra. Ezt Teri eszelte ki: Kolozsvárról legalább írhat
                    nekem. Otthon minden lépésére vigyáznak.</p>
				<p>Ez után a levél után hosszabb szünet következett. Már azt hittem, hogy Terire
                    gyanút fogtak a szülei s nem engedték el. Vagy hogy csakugyan beteg lett.
                    Sokszor gondoltam rá, növekvő fájdalommal.</p>
				<p>Úgy a negyedik héten - akkor már dértől csillogtak a mezők - megjött az első
                    levele Kolozsvárról. Hogy tudott írni! Ebben az időben már útban volt az ő
                    nagy szerencsétlensége felé, de azért sohasem szűnt meg vigasztalni. Felolvasom
                    néhány sorát. Te vagy a második idegen, aki hallani fogod. S ő, szegényke, ha
                    elmondom ezt neki egyszer, nem fog rám megneheztelni. Hiszen többször is
                    emlegette, hogy valamelyik regényíró talán fel fogja jegyezni valamikor ezt az ő
                    bús történetét. Hiszen ő úgy szeretett, hogy nagy szerencsétlenségében is
                    mosolyogva gondolt vissza reám. Milyen őszintén írt! Repesve tudósított, hogy az
                    édesanyja két hétig maradt vele, de az a benyomása, hogy Kolozsváron is
                    vigyáznak reá s ezért csak éjszaka írhat, bezárt szobában, amikor azt hiszik,
                    hogy régen elaludt.</p>
				<p>„Szeretnék magának mindennap és nagyon sokat írni, de nem tehetem. Nagy ritkaság,
                    mikor egyedül lehetek s olyankor is küszködnöm kell magammal, hogy illik-e?
                    Hiszen mégiscsak másnak vagyok a menyasszonya! Sokszor azt hiszem, mintha
                    tolakodó lennék.</p>
				<p>Istenem, ez az én menyasszonyságom! Hányszor és mennyire megbántam már! S mégis
                    boldog vagyok, mert tudom, hogy magát nem veszítettem el. Pedig nem lenne csoda,
                    hiszen olyan rossz voltam magához. Úgy meggyűlöltem abban az elkeseredett
                    pillanatomban és mégis annyira szerettem! Emlékszik-e, hányszor
                    összekoccantunk? Mint két neveletlen iskolásgyerek. Olyan szép napok azok
                    énnekem! Mosolyogva gondolok vissza reájuk.</p>
				<p>Jöjjön már haza! Azt se fogom bánni, ha nem is beszél velem, ha nem is néz reám,
                    csak ne tudjam magát a halál előtt mindennap. Most, azt hiszem, nyugodtabb
                    helyen van, de ki tudja, mi történhetik? Értsen meg: féltem magát! Én is élni
                    akarok még! Fiatal vagyok és szeretném, jaj, úgy szeretném elfelejteni ezt az én
                    utolsó két összetépett esztendőmet! Ne haragudjon reám, hogy így írok, de úgy
                    összegyűlt bennem a sok keserűség! Nem csoda, ha kifakadok. Pedig én vagyok az
                    oka mindennek, tehát maga is azt tartja, ugye, hogy csak vezekeljek tovább.
                    Igaza van. Nem fogok többet panaszkodni, hiszen ezzel csak a maga életét
                    keseríteném meg. De ha szeret, meg fog sajnálni...”</p>
				<p>Nem volt ő már ekkor a régi Mayer Teri, aki kötekedett és makacskodott velem,
                    hogy féltékennyé tegyen. Nem járt el hozzájuk senki többé s ő sem ment sehová.
                    Csöndes, megtört leány lett, aki megható szeretettel ragaszkodott hozzám és
                    remegett miattam. És mikor egy-két jó szót kapott tőlem, olyan hálás tudott
                    lenni ezért a kis szeretetemért. Régen volt az, amikor még élni és örülni
                    szeretett volna. Nem maradt már egyéb kívánsága, csakhogy engemet megtarthasson.
                    Éjszakánként elbújt s késő éjféli időkben írogatott nekem. Ez volt minden öröme
                    a világból. Itt van még egy levele:</p>
				<p>„Az elmult héten beteg voltam és sokat szenvedtem. Csak ma reggel keltem föl.</p>
				<p>A házbeliek mind azt hiszik, hogy tizenegy óra óta az igazak álmát aluszom. Ha
                    tudnák! Egy nagyon csinos katonaorvos gyógyított... No, ne ijedjen meg, hiszen
                    nős már! Rengeteg látogatóm volt, úgyhogy néha csaknem szétszedtek, de én nem
                    szóltam hozzájuk egy szót sem. Csak feküdtem, mozdulatlanul, és magára
                    gondoltam.</p>
				<p>Nem értem, miért van annyira elkeseredve? Mert ha jókedvet mutat is, megérzem én,
                    hogy valami baja van. Talán nem bízik bennem? Kijelentettem, hogy a magáé akarok
                    lenni. A nagyobb harc úgyis az én számomra marad, de küzdeni fogok mindenki és
                    minden ellen, ha belehalok is. Csak az nem megy a fejembe, miért kell nekünk
                    várni, miért nem lehetünk az egymáséi most, amikor fiatalok vagyunk még? Jaj,
                    Kálmán, előre látom én, hogy vénségünkre fogunk mi egymáshoz kerülni, mert ez a
                    háború biztosan eltart harminc esztendeig. Én egy púderes vénkisasszony leszek
                    ötven macskával, ugyanannyi kutyával meg kanárival: szóval egész
                    állatsereglettel. Maga pedig egy köhécselő, vén, nagyon-nagyon vén tartalékos
                    táborszernagy, akinek még az ölébe sem szabad majd ülnöm, mert köszvényes lesz
                    és nem fog megcsókolni soha, mert ráncos lesz az arcom... Kecsegtető
                    kilátások!</p>
				<p>Anyusékra pedig ne haragudjon! Őnekik csak egy hibájuk van: hogy nagyon szeretik
                    ezt a makacsfejű leányukat. Egyedül én vagyok az oka mindennek, de meg is
                    keserültem, hogy gyerekes ésszel ennyi bajt és szomorúságot okoztam
                    mindnyájunknak.</p>
				<p>Fáradt vagyok, búcsúzom. Látja, most pityergek is, mintha valóban válnom kellene
                    magától...”</p>
				<p>Mennyi vád és keserűség volt e sorok mögött! És én tudtam, hogy Teri nemcsak
                    olyankor pityergett, ha egy-egy levelét megírta, hanem sokat epesztette magát,
                    amikor senki nem látta szegényt. De hát mit tehettem! Neki nem mondhattam el
                    mindent, hiszen az ilyen magyarázatot ő úgysem fogadta volna el. Csak újabb
                    gondot okoztam volna neki. Lehetnek, akik azt mondják, hogy férfiatlanul
                    viselkedtem. Ilyen vád soha nem érhet engemet! Nemcsak azóta töprengtem sokat,
                    hanem akkor is gondolkoztam. Hiszen a férfiatlanság éppen az lett volna, ha
                    minden előrelátás nélkül magamhoz kötök egy ilyen teremtést. Emlékezz csak
                    vissza a háborús tisztecskék házasságaira: csaknem valamennyi ilyen bajtársam
                    elvált hamarosan, vagy nyomorba került. Azt hitték, mindig háború lesz és ők
                    mindig könnyenélő tisztecskék maradnak. Nem! Soha meg nem hátráltam! Hiszen a
                    hősök csak a romantikus regényekben törnek át tűzön-vízen az imádott hölgy felé,
                    végső-esetben nyergükbe emelik, elvágtatnak vele és fütyölnek a világra. De az
                    élet regényhősei éppoly küszködő, számítgató halandók, mint a többi ember,
                    akiket az élet lökdös jobbra-balra. Ha a Teri apja megismételte volna régi
                    ajánlatát, percig se haboztam volna. De így? Lehetetlen volt.</p>
				<p>Közbejött még egy másik körülmény is, ami gondolkodóba ejtett. Teri még
                    augusztusban kijelentette előttem, hogy a jegygyűrűt vissza fogja küldeni a
                    vőlegényének. Akkor én magam adtam neki a tanácsot, hogy várjon még vele. Ő várt
                    is azóta, csaknem négy hónapot. S ismét megütött a gyanú: ha csak engemet szeret
                    is, végső-esetre tartalékra akarja meghagyni a vőlegényt s azért nem szakít
                    vele. De ezt nem is bántam túlságosan. Lehetetlen viszonyaim között úgy
                    gondoltam, legjobb mindent a véletlenre hagyni. Tavaszra majd lesz valahogyan
                    magától is.</p>
				<p>Teri azonban okosabb volt. December elején azt írta, nem vár tovább. Izgatottan
                    tudósított, hogy jönnek érte szülei, mert halálán van a vőlegénye édesanyja.
                    Szegény asszony csak őt szeretné még látni, hogy rájuk adja az áldását.
                    „Borzasztó ez, de mit csináljak? Oda kell állnom a halálos ágyához s az az
                    öregasszony meg fog halni abban a tudatban, hogy felesége leszek a fiának.
                    Tudom, hogy rossznak, szívtelennek fog kikiáltani a világ, de most már
                    határoztam...”</p>
				<p>Ugyanazon a napon, mikor ezt a levelet kaptam. Vértes hadnagy jött le hozzám s
                    táviratot mutatott, hogy halálos-ágyán van az édesanyja. Az alezredes megadta
                    neki a kért szabadságot. S ugyanazon a napon, csaknem hajnalig, levelet írtam
                    Mayer Terinek.</p>
				<p>Nem volt ez búcsúlevél. De kitártam előtte a helyzetemet. Megmondtam neki, hogy
                    csak őt szeretem, de ne szakítson még a vőlegényével, legalább addig ne, míg
                    leutazhatom hozzájuk s beszélhetek a szüleivel. „Ne értsen félre, Teri!
                    Becsületes ember vagyok s ezt meg kell mondanom. Higgyen nekem, mert én soha nem
                    fogom elhagyni magát. Csak annyi türelmet, amíg tisztázhatom magamat az
                    édesanyja előtt. Most már mindenre hajlandó vagyok. Magáért, Teri.”</p>
				<p>A levelet a kis Márthának címeztem meg és akkor várni kezdtem.</p>
				<p>Elmult másfél hét. A tizedik napon visszaérkezett Vértes bajtársam. Közben
                    eltemette az anyját. Ahogy véletlenül a kezére pillantottam, a jegygyűrű nem
                    volt az ujján.</p>
				<p>Ő nem szólt semmit, én nem kérdezhettem. Sejtettem, hogy Teri még nem kapta meg a
                    levelemet, mert időközben a haldokló mellett volt kénytelen virrasztani s csak
                    a temetés után szakított Vértessel. Úgy is volt. A levelemet tehát csak akkor
                    fogja olvasni, ha már hazaérkezett a szüleivel. De ha előbb veszi kézhez,
                    bizonyos, hogy akkor is ugyanúgy tett volna. Ismertem én Terit.</p>
				<p>Soha még annyi izgatottsággal nem turkáltam a napi-posta közt, mint ekkor.
                    Reméltem, hogy nem hagy válasz nélkül. Hát válaszolt is. Leány még olyan levelet
                    nem írt, mint Mayer Teri ekkor! Ebből az egy leveléből megismerhettem, ha soha
                    nem is láttam volna.</p>
				<p>Vértes visszaérkezése után negyednapra jött meg ez a levele. Azt a részt,
                    amelyben a szakítást mondja el, elhagyom. De hallgasd meg a többit! Soha senki
                    nem fog engemet szeretni úgy, mint Mayer Teri. Mert ma is szeret.</p>
				<p>És olvasni kezdett:</p>
				<p>Kedves Kálmán!</p>
				<p>Tegnap reggel érkeztünk haza szomorú és fáradságos utazás után. Egy keveset
                    pihentem, de nem volt nyugtom. Mert éreztem, hogy Márthánál várni fog rám
                    valami. Inkább ne is jöttem volna!</p>
				<p>Mikor Mártha megmondta, hogy levelem van, olyan boldognak éreztem magamat. Az
                    első két oldalon mosolyogtam. Akkor még nem sejtettem, hogy ez a maga utolsó
                    levele akar lenni.</p>
				<p>Nincs mit írnom, Kálmán. Csak csodálkozom most is, és a levelét nagyon sokszor el
                    kellett olvasnom, amíg megértettem. De azóta is mindig az jár az eszemben, hogy
                    le tud mondani rólam.</p>
				<p>Mikor már józanabb fejjel kezdtem gondolkozni, két eshetőséget állapítottam meg.
                    Vagy nem szeret és most így akarja megbosszulni magát az értem kiállott
                    szenvedéseiért, vagy pedig gyáva... Nézze, Kálmán, én nem fogok könyörögni
                    magának. Már ismerhet, hogy soha senki szeretetéért nem koldultam. Tudom, hogy
                    ezért a kijelentésemért meg fog haragudni, de én erről nem tehetek.</p>
				<p>Ha pedig gyáva lenne, ez csak azért van, mert visszariad a gondolattól, hogy
                    esetleg nem tudná pótolni a számomra mindazt, amit elveszítenék, ha a szüleim
                    akarata ellenére lennék a felesége. De hiszen én ilyenre nem gondoltam soha...
                    Nem! Nem! Ha maga így gondolkozik, igazán nem tudom, mit tartsak magáról? Nem
                    akarom sértegetni, Kálmán, hiszen ilyen hálátlanságot maga nem érdemelt meg.
                    Hiszen nekem meg kell köszönnöm a maga sok szeretetét. De a legutolsó levele
                    után én már azon sem csodálkoznék, ha nem ismerne meg.</p>
				<p>Nem tudom, hogy folytassam! Nekem csak egy érzésem van, hogy nem szeret már. De
                    vigyázzon, mert akkor én nagyon rossz leszek! Két esztendeig voltam a magáé, nem
                    lehet rólam lemondani!</p>
				<p>De nehogy azt higgye, hogy én most meg akarom győzni magát. Maga tehet, amit
                    akar. Csak azt nem hittem volna, hogy el fog hagyni engemet.</p>
				<p>Ha szabad még valamivel magához fordulnom, arra kérem: ne szeressen többé. Ne
                    gondoljon rá: hol és mint vagyok? Élek-e vagy meghaltam? Ami velem történni fog
                    ezután, magának ne fájjon. Ha maga meg tudott írni nekem egy ilyen levelet,
                    akkor nincs joga sajnálnia, ha csak holtan fog látni. Ne haragudjon reám, kedves
                    Kálmán, hogy így írok, de ezzel az én meggyötört, szegény kis fejemmel már nem
                    tudok gondolkozni. Úgy megkínzott! De ugye, ez csak tréfa? Tudom, próbára akar
                    tenni, hogy igazán szeretem-e?</p>
				<p>Barátom, amikor ideért az olvasásban, megállt. És suttogva ismételte maga elé,
                    mintha régi, igen régi emlékek között keresgélt volna:</p>
				<p>...ezzel az én meggyötört, szegény kis fejemmel már nem tudok gondolkozni...</p>
				<p>Én hallgattam, ő egy nagyot lélekzett és olvasni kezdte tovább:</p>
				<p>És ha nem tréfa, még akkor se tudok haragudni magára. A városunkat ne kerülje el!
                    Igyekezni fogok minden erőmmel, hogy ne legyek a terhére. De azért még-egyszer
                    szeretnék beszélni magával. Képes volnék még könyörögni is, hogy eresszék haza
                    egy napra. Az én szüleim nem olyan kegyetlen emberek, mint ahogy gondolja. Meg
                    tudnának bocsátani magának, mert nagyon szeretnek engemet. Egyetlen örömük
                    lenne, ha boldognak látnának.</p>
				<p>De nem, nem: erről beszélni késő. Soha meg nem bocsátom magának, amiért ilyen
                    éjszakát szerzett nekem! Nagyon szenvedtem, talán maga is megérezte. Úgy hívtam
                    magamhoz...</p>
				<p>Ma már nem bírtam ki. Most a szobámban ülök és megírtam mindent. Nem vagyok már
                    ellenőrzés alatt, de minek is! Kitől őrizzenek ezekután? Pedig először nem
                    akartam válaszolni s Márthának is megtiltottam, hogy említsen maga előtt.
                    Sohasem hittem volna, hogy így fogok egyszer szeretni!</p>
				<p>Nem tudom, kapok-e választ? Ha úgy gondolja, hogy újabb fájdalmat okozna, kérem,
                    ne írjon. Ezt is válasznak fogom tekinteni. De ha ír, csak annyit kérek, hogy
                    még szeret és nem hagy el. Írja ezt nekem sokszor! Mindig! Még ha nem is igaz.
                    Egy kis hazugsággal tűrhetőbb lenne az életem.</p>
				<p>Sajnálom magát. Szeretnék a közelében lenni, hogy megvigasztaljam s még-egyszer
                    megsimogassam. Talán elfelejtenők a rossz napokat. Most, amikor még írhatok
                    magának s amikor még nem váltunk el örökre - megírom, hogy nagyon szeretem.</p>
				<p>Teri</p>
				<p>Nem tudom, hányszor olvastam át ezt a levelet. De arra emlékszem, hogy egész
                    délután fölötte-gubbasztottam. Karácsonyelőtti hangulatban voltunk: a fronton
                    napok óta nyugalom ült.</p>
				<p>Ez a levél teljesen kiforgatott. Hiszen Teri megírta jóelőre, hogy most már
                    szakítani fog. És én mégis arra kértem, nyújtsa még az időt. Belátom,
                    helytelenül tettem. De csak magamat okolni mindenért: ehhez már nem volt
                    bátorságom. Másfelől nekem is volt igazam, mert Mayer Terinek nem adtam okot
                    erre a keserű búcsúzkodásra. Hiszen megírtam neki, hogy csak addig legyen némi
                    türelemmel, amíg leutazhatom. Mindenre hajlandó voltam már.</p>
				<p>És nem láttam be, mirevaló ez az ő nagy kétségbeesése? Hiszen meg kellett volna
                    éreznie, hogy előbb-utóbb a feleségem lesz. Hiszen úgy szeretett! Vagy talán
                    éppen ezért kezdett már nem hinni sajátmagában sem?!</p>
				<p>Egyelőre nem válaszoltam. Nem is tudtam volna, mit írjak neki. Májusig szó se
                    lehetett szabadságról és így ha újra biztatni kezdem, altatásnak vehette volna.
                    Már arra is gondoltam, hogy levélben mindent feltárok az édesatyja előtt s
                    levélben kérem meg a kezét. De akkor közbelépett a kis Mártha.</p>
				<p>Mert persze, hogy ő is írt. Négy sűrű oldal volt a levele s leghívebb kis
                    pajtásom nem késett megnyugtatni, hogy én vagyok az ő legnagyobb csalódása. „Ha
                    látná azt a szerencsétlen leányt! Soha nem hittem volna, hogy maga is csak
                    olyan, mint a többi. Két esztendőnél tovább hitegette. Gyáva ember!”</p>
				<p>Ezek után igazán nem volt mit felelnem. Karácsony előtt egy nappal levelet
                    kezdtem írni Terinek, de még másnapra se készültem el. Tudtam, hogy magától nem
                    fog írni többet nekem.</p>
				<p>És mégis írt. Hogy is feledkezhetett volna meg rólam...</p>
				<p>Karácsony szombatján nagy karácsonyfát állítottak fel a parancsnokságon. Száz kis
                    gyertya sercegett a fenyőgallyacskákon s minden apró gyertya alatt valami hazai
                    emlék a tiszteknek. Én két levelet kaptam. Az egyik a szüleim és a két húgom
                    értem aggódó üzenete volt. A másikat Teri küldte. Már előző napon megjött, de
                    ezen a délutánon az alezredes maga vette át a postát. A szent-estére így akart
                    némi örömet szerezni a tisztjeinek.</p>
				<p>És az estén ott álltunk valamennyien a karácsonyfa körül. Az alezredes rövid
                    beszédet mondott, megemlékezvén halottainkról, harcoló hazánkról és a saját
                    küszködéseinkről. Azután mindenki megkapta a maga kis ajándékát. Legutoljára a
                    postára került a sor. A Teri levelében egy igénytelen kis képeslap volt, rajta
                    ennyi:</p>
				<p>Nem bírom ki, hogy a mai estén ne gondoljak magára. De azért, ha zavarnám, ne
                    haragudjon meg.</p>
				<p>Aláírás: semmi.</p>
				<p>Elfordultam s leültem az egyik sarokba. Soha még ilyen szomorú karácsony estém
                    nem volt!</p>
				<p>Csaknem éjfélre járt, amikor elszéledtek a tisztek. Én egyedül maradtam az
                    alezredessel. Kormos kis petróleumlámpa füstölgött a tábori asztalon. Az öreg
                    elém állt:</p>
				<p>- Hát téged mi lelt?</p>
				<p>- Nem tudom, alezredes úr.</p>
				<p>- Nono! Miről van szó? Persze csak úgy, ha elmondhatod - s az ágyhoz lépve,
                    vetkezni kezdett.</p>
				<p>Ülve maradtam s beszélni kezdtem. Nem kellett messzire visszamennem: az öreg sok
                    mindent tudott, kivéve az utolsó néhány hét történetét. Mialatt beszéltem,
                    egyszerre abbahagyta a vetkezést. Először kíváncsian figyelt fel. Amikor
                    odaértem, hogy Teri Kolozsvárra utazott, mert csak így írhatott nekem, megfente
                    a bajuszát: - No, katonás leány, azt már nem tagadhatom!... - Amikor azt
                    kezdtem előadni, mennyire nem tudtam elhatározni magamat, mert minden könnyelmű
                    lépés súlyos következményekkel járhatott volna, rámkapta a szemöldökét: - Rövid
                    az élet, nem szabad filozofálgatni!... - S ahogy végül pontot tettem a mai
                    esténél, az öreg felugrott, mélységes felháborodásában össze-vissza kezdett
                    járkálni s aközben prüszkölt:</p>
				<p>- De hogy milyen szemtelen alak vagy te, hallod-e?</p>
				<p>Megállt előttem, összefont karral:</p>
				<p>- Mindjárt felpofozlak, hallod-e?</p>
				<p>Magyarázni próbáltam, de rámkiáltott:</p>
				<p>- Hallgass, te taknyos! Hát azért tartalak itt magamnál?</p>
				<p>Hallgattam. Az öreg mintha megbánta volna, mert fújván néhányat, szelídebben
                    folytatta:</p>
				<p>- Szégyellem magamat, hogy ilyen nyavalyás segédtisztem van! Öcsém, - s vállamra
                    tette a kezét - a filozófia öl, fő a katonai svung! Neked elárulhatom, hogy
                    január második hetében az olasz harctérre indul az ezred. Az indulás előtt adok
                    neked kétnapi szabadságot s te majd Budapesten csatlakozol megint hozzánk.
                    Azalatt hazamégy, megkéred a leány kezét. A megkérésről szabályszerű
                    elismervényt hozol nekem. Megértetted?</p>
				<p>- Igenis, alezredes úr!</p>
			</div>
			<div type="chapter">
				<head>10</head>
				<p>Tél közepe volt.</p>
				<p>Ólomszínű lett az ég, mint egy szétterített katonaköpenyeg. A torony körül
                    varnyúk kóvályogtak nagy kiáltozással s a piactér felől kiláttam a
                    korcsolyapálya felé. Fiatal párok keringőztek a jégen.</p>
				<p>Ebédidőben érkeztem meg s felszaladván a lakásomra, átöltöztem. Másnap este
                    indulnom kellett tovább, hogy éjfél körül csatlakozhassam az ezredhez, amelyet
                    még Lemberg fölött hagytam el a gyorsvonattal.</p>
				<p>A Teriék háza felé tartottam.</p>
				<p>Azóta, hogy századom élén utoljára mentem végig a városka főutcáján, mennyi
                    minden megváltozott! Nem voltak családi összejövetelek, apró házibálok és ha
                    itt-ott megpróbálkoztak még vele, nemigen volt kedve mulatni senkinek. A régi
                    tisztek eltűntek a pótkerettől: a frontokon verekedtek keserűen, meghaltak vagy
                    elszóródtak. Az Isten tudná, merre. Új és egészen fiatal zászlósokat és
                    hadnagyokat láttam az utcán, akikhez semmi közöm sem volt többé. Vége lett
                    ekkorára a régi hangulatoknak: mindenki beleunt a háborúba. Az emberek
                    visszahúzódtak a családok körébe s egyre többen panaszkodtak. Egyelőre még
                    zúgolódás nélkül.</p>
				<p>Szokatlan gondolatok közt haladtam a Teriék háza felé. Csaknem három esztendeje
                    mult már, amikor egy estén először szólítottam meg ugyanebben az utcában. Szinte
                    könyörgött akkor: - „Így... így nem akarom!... Mit szólnának hozzá az
                    emberek?...”</p>
				<p>Hát most mit fog szólni ő, ha meglát? Azt már tudta, hogy jönnöm kell. De hogy
                    melyik órában, arról nem értesíthettem, mert magamnak is az utolsó percben
                    mondta meg a parancsnokom. S hátha nem is lesz odahaza?</p>
				<p>Otthon volt. Az előszobában ugyancsak nézett a szolgálóleány, amikor
                    becsöngettem:</p>
				<p>- Tessék besétálni. A nagyságos asszony az ebédlőben van.</p>
				<p>A nagyságos asszony várhatott, ha nem is pontosan erre az órára. Ahogy
                    bekopogtattam, felállt és elémjött. Nem a régi szívességgel, de nem is
                    barátságtalanul. Azt hiszem, körülbelül mindegy volt neki, hogy én nyitok-e be
                    ma délután, vagy egy másik főhadnagy.</p>
				<p>- Isten hozta! Mikor érkezett?</p>
				<p>- Ezelőtt egy órával. Holnap este az olasz frontra indulok.</p>
				<p>- Foglaljon helyet.</p>
				<p>Közömbös dolgokról indult meg a szó. Elmondta, hogy a fia legutóbb két hétig volt
                    idehaza, de már visszautazott az ütegéhez. Férje az irodába ment, de ha beszélni
                    akarok vele, telefonál neki.</p>
				<p>- Ráérünk, nagyságos asszony.</p>
				<p>Furcsán éreztem magamat, mert valahogy sehogy se fogadtak. Már vagy félórája
                    üldögéltünk. A Teri szobája felől szakadatlanul zörgött a varrógép. Ő tehát nem
                    tudta még, hogy a harmadik szobában vagyok. Meguntam a feszengést:</p>
				<p>- Itthon van Teri?</p>
				<p>Rámnézett. Nem tettette magát többé:</p>
				<p>- Ugye, maguk mindvégig leveleztek egymással?</p>
				<p>Nem tudtam, mit feleljek. De a mama hamarosan kisegített:</p>
				<p>- A leányom elmondott mindent.</p>
				<p>- Ha Teri mondta, akkor leveleztünk.</p>
				<p>Felállt:</p>
				<p>- Ha beszélni akar vele, bemehet hozzá. Csak arra kérem, ne zaklassa föl megint.
                    Nagyon sok keserűség érte miatta a házunkat.</p>
				<p>Átmentem a szalonon s megálltam a Teri szobájában. Az ablak előtt ült s a gépe
                    fölé hajolva varrogatott valamit. A kattogástól nem hallotta meg, hogy beléptem.
                    Ahogy köszöntem neki, hátranézett:</p>
				<p>- Ni, egy főhadnagy!</p>
				<p>Felállt, leveregette magáról a cérnaszálakat s mosolyogni szeretett volna. Úgy
                    mosolygott, annyi édes bánattal, mint a szeptemberi nap, amikor már hűtlenek
                    lettünk a nyárhoz.</p>
				<p>- Hát eljött? Igazán örülök - s a kezét adta. - Parancsoljon helyet.</p>
				<p>Így még nem fogadott. De ez volt a legtöbb, amit adhatott nekem. Leült a
                    heverőre, én szemközt foglaltam helyet.</p>
				<p>- Tudja-e, miért jöttem?</p>
				<p>- Udvariasságból. Megírtam magának, hogy egyszer még szeretném látni. Ennyivel
                    tartozott nekem.</p>
				<p>Nem hajtotta le a fejét, a szeme se lett könnyes. Okosan beszélt, mint aki sokat
                    gondolkozott jóelőre egy ilyen találkozón. És mialatt beszélt, a szemét le nem
                    vette rólam. Sok mindent előhozott, csak a kettőnk dolgát nem. De akkor
                    megelőztem:</p>
				<p>- Azért jöttem...</p>
				<p>- Hogy megkérje a kezemet - s tenyerébe tette a kedves, meggyötört fejét. -
                    Tudom.</p>
				<p>Nagy csönd lett. Most már én néztem szünetlenül, amint küszködött magával. Hosszú
                    percek múltak el. Felálltam:</p>
				<p>- Ez a válasza?</p>
				<p>Nem bírta tovább. A zsebkendőjéhez nyúlt:</p>
				<p>- Maga meg tudta írni nekem azt a levelet...</p>
				<p>A kiskendőjébe temette az arcát. Letérdeltem eléje, a térdére borultam. Egyszer ő
                    is fölémborult s megsimogatott. Mint édesanya a rossz útra tért fiát:</p>
				<p>- Mindenki elhagyott...</p>
				<p>Ekkor lépett be az anyja. Amire észrevettük, már mellettünk állt. Csodálkozás,
                    meglepetés nélkül. Én is felálltam. Teri könnyesen nézett rá:</p>
				<p>- Megkérte a kezemet, édesanyám... Mit tegyek?</p>
				<p>Az anyja szótlanul rámbólintott. És Mayer Teri abban a pillanatban elfelejtett
                    mindent. A régi pajtásom lett megint. A szeme könnyekben égett, odajött elém,
                    két kezébe fogta a fejemet s lehúzott magához:</p>
				<p>- Sok gondot fogok adni még én a főhadnagy úrnak!</p>
				<p>Amire az apja is hazakerült, belémkarolt, s táncolva vitt eléje:</p>
				<p>- Édesapa, főhadnagyné leszek!</p>
				<p>Az öreg meggratulált. Azt hiszem, egyszer se haragudott reám komolyan.
                    Vállonveregetett:</p>
				<p>- Helyes, helyes. De most már komolyan kell viselkedni.</p>
				<p>Estefelé a jégpályán voltam Terivel. Azt a fekete kis prémsapkát csapta a fejére,
                    amelyben először láttam meg. Kart-karbatéve siklottunk el a jégen s az ismerősök
                    közül sokan jöttek hozzánk. Az egyik engemet üdvözölt a hosszú távollét után, a
                    másik már gratulálni is próbált óvatosan. Senki semmit nem tudott, mert úgy
                    egyeztünk meg, hogy a dolgot csak májusban visszük nyilvánosságra, ha majd
                    szabadságra jöttem s meglesz az eljegyzésünk. A jégen már ezen az estén is
                    többen gyanítottak valamit. De az ilyen sejtés azok számára igazi gyönyörűség,
                    akikre nyíltan gyanakodni kezdenek. S én boldog voltam, mert örülni láttam
                    Terit. Az arca kipirult, jókedvűen köszöntött mindenkit s ha a villanylámpák
                    alól a pálya túlsó vége felé repültünk át, karomra hajtotta a fejét és mialatt
                    csattogott a ruhája, hálásan csillant meg a szeme:</p>
				<p>- Ha mindig így maradhatnánk, főhadnagy úr!</p>
				<p>Ez az önkéntelen csöpp kívánsága megkapott. Hiszen egyszer mondta már nekem:
                    „Élni és örülni szeretnék!” Milyen egyedül volt már, szegény! Tudtam, hogyha
                    most elmegyek, még nagyobb elhagyatottságban fog visszavárni. Négy hónapnak
                    kellett elmúlni addig s erre az időre gondoskodni akartam a számára némi csöpp
                    szórakozásról. Hiszen hogy vissza fog várni mindenkor, abban már nem
                    kételkedhettem. S Mayer Teri hű is maradt hozzám a mai éjszakáig.</p>
				<p>Amikor visszafele siklottunk a jégen, már készen voltam a tervemmel. A lámpák
                    alatt már előbb elbeszélgettem egy barátommal. Mondjuk, hogy Barthának hívták.
                    Az igazi neveket kerülöm, mert egytől-egyig élnek e kis történet szereplői. Ez
                    az én Bartha barátom négy-öt esztendővel lehetett idősebb nálam s az egyik
                    helybeli részvénytársaságnak volt a főtisztviselője. Ebben a minőségében már
                    régebben fölmentették a katonai szolgálat alól. Igazán barátom volt: három-négy
                    esztendő óta kevesen álltak hozzám olyan közel, mint ő. Hogy öt hónappal később
                    a csizmámmal gázoltam össze az arcát s nyomorékká tettem, arról csak ő tehetett.
                    A szerepe rövid lesz, de annál súlyosabb természetű. Ennek az én Bartha
                    barátomnak köszönhettem később, hogy olyan szerencsétlenségbe keveredtem.</p>
				<p>Odasiklottam hozzá Terivel s azt mondtam neki, féltréfásan:</p>
				<p>- Nagy kérésem lenne hozzád. Remélem, megteszed.</p>
				<p>- Okvetlenül!</p>
				<p>- Én holnap már megyek s arra az időre, amíg tart a jég, arra kérlek, légy a
                    lovagja Terinek. Vállalod?</p>
				<p>- Ha Teri kisasszonynak nincs kifogása, a legnagyobb örömmel.</p>
				<p>Teri mosolygott. Azt hitte, kötekedni akarok vele. De azért hálásan nézett
                    rám:</p>
				<p>- Csak nem gondolja komolyan a főhadnagy úr...</p>
				<p>- A legkomolyabban!</p>
				<p>- Köszönöm. S mit szól hozzá Bartha úr?</p>
				<p>- Hát először is gratulálok sajátmagamnak. Másodszor gratulálok a menyasszonynak
                    és a vőlegénynek...</p>
				<p>Teri megrezzent, de nem túlságos ijedtséggel:</p>
				<p>- Csitt! Erről egy szót se!</p>
				<p>- Hallgatni fogok, Teri kisasszony, amíg föl nem oldoznak a titoktartás alól.
                    Mivel pedig úgyis a kirendelt lovagja vagyok, fogadom ezt lovagi szavamra!</p>
				<p>Hogy múlt el ez az esténk és a következő napunk! Azzal törődnöm, hogy mi lesz
                    majd az esküvőnk után, most már fölösleges volt. Végső esetre ott volt az
                    öregúr régi ajánlata. Vacsora után a mama is kibékült velem. Nem ment könnyen.
                    Másfélórán keresztül tartott a szemrehányások áradata s én minden súlyos
                    ítéletre természetesen azt feleltem: - Igaza van, nagyságos asszony!... Milyen
                    boldog volt Mayer Teri, mikor számtalan fogyatkozásaimat olvasta fejemre az
                    édesanyja! Tudta, úgyse komoly ez a nagy harag. Én pedig nem tudtam még akkor,
                    hogy az ő anyjának ez a kibékülése nem volt komoly.</p>
				<p>Másnap este tábori-ruhában mentem hozzájuk. Teri néhány apróságot csomagolt össze
                    az útra. Kilenckor velem jött az állomásra, ugyanakkor odarendeltem Bartha
                    barátomat is, hogy legyen majd valaki, aki hazakísérje. Meleg téli este volt. Az
                    állomás kihalt és mi ketten kart-karbatéve sétálgattunk a perronon. Teri okosan
                    figyelgetett minden szavamra s amikor már be kellett szállnom, utánamjött a
                    fülkébe is. A fülke üres volt. Gyér olajlámpás sercegett a félhomályban.
                    Kötődni kezdtem vele:</p>
				<p>- Most nem eresztem ki a kisasszonyt, hanem megszöktetem.</p>
				<p>Előttem állt, nevető szemmel. S csókra nyujtotta magát:</p>
				<p>- Most már nem szükséges. De májusra hazajön, ugye?</p>
				<p>- Itt leszek. No, mi az?</p>
				<p>- Nem tudom, nem tudom - és elfordult tőlem.</p>
				<p>- Talán nem fogom meglátni többé...</p>
				<p>Időbe került, mire meg tudtam nyugtatni. Karomat adtam neki, lesegítettem s a
                    perronon elbúcsúztam Bartha pajtásomtól is:</p>
				<p>- Május elejéig te vagy felelős Teriért.</p>
				<p>- Köszönöm - s kezet adott.</p>
				<p>Amikor sípolt a kalauz, a kocsi lépcsőjéről tisztelegtem vissza. Teri félénken
                    integetett utánam...</p>
				<p>...Harmadnapra a Doberdó felé nyomult az ezred. Mikor a legénység elérte a
                    forgáccsá szétvert első vonalat s az alezredessel én is elfoglaltam szállásomat
                    egy szűk kavernában, az öreg kérdőre vont:</p>
				<p>- Hol az elismervény, hékás?</p>
				<p>Benyúltam a tárcámba s átadtam neki a szabályszerűen kiállított szolgálati
                    jegyet. Az öreg föltette a csíptetőt a dörmögve tartotta el a szemétől:</p>
				<p>Hivatalosan nyugtázom, hogy ... főhadnagy úr (itt a nevem következett) tegnap
                    délután felsőbb parancs folytán megkérte a kezemet. Amikor ezt tudomásul veszem
                    és nyugtázom, egyben hivatalosan csókolom a kezét az alezredes úrnak.</p>
				<p>Mayer Teri</p>
				<p>Az alezredes megnézte a címet: neki szólt.</p>
				<p>- No, a szolgálati jegy nem előírásszerű fogalmazás ugyan, mindazonáltal
                    tudomásul vétetik s az ezred-aktákhoz csatoltatik. Csak nem te mondtad neki
                    tollba?</p>
				<p>- Nem. Teri maga fogalmazta.</p>
				<p>- Jól van. Mindenesetre jobban, mintha te diktáltad volna.</p>
				<p>Május elejéig kevés a mondanivalóm. Harcok követték egymást. Rettentő harcok.
                    Micsoda pokol volt ez az orosz háborúhoz képest! Amikor zúgni kezdtek az ágyúk,
                    megzendültek a hegyek, a sziklák orgonálva hasították az eget, az emberek
                    százával haltak szörnyet és mi lélekzethalva remegtünk a kavernákban! Amikor
                    szétvert drótmezőkön át, ijedten eltátott szájjal, haláltól dülledt szemekkel
                    rohantak ránk az ellenség katonái és mi gránátokkal, revolverekkel rohantunk
                    ellenük s eszünk nélkül vagdostuk egymást... Nem jó erről beszélni.</p>
				<p>Harcok voltak. Iszonyú harcok!</p>
				<p>Azalatt szorgalmasan írogatott a kis Mártha is. Az első levelében sok-sok
                    szemrehányást kaptam tőle, hogy legutóbb nem látogattam meg:</p>
				<p>„Ha megbántottam, akaratlanul tettem. De lássa, én akkor igen el voltam keseredve
                    maga ellen. Ezennel tehát ünnepélyesen megkövetem a főhadnagy urat s kérem,
                    tekintsen továbbra is a legjobb barátjának. Teri mindennapos vendégem és most
                    hármasban járunk a jégre. Ne feledkezzék meg rólam se, május elejére pedig
                    hazavárjuk. Boldog vagyok, mert Teri is az.”</p>
				<p>És közben érkeztek a Teri kedves üzenetei is. Most már nyugodtan írhatott. És
                    tudósított is minden legkisebb eseményről.</p>
				<p>Így jött el a március. A pótkerettől többször érkeztek tisztek s egyik-másik
                    megsúgta nekem, hogy Terinek egész udvara van ismét. Nem vettem komolyan, hiszen
                    magam biztattam rá minden levelemben. De később megtudtam egyebet is. Egy
                    újonnan jött zászlós elmondta, hogy az én Bartha barátom az elmult héten
                    megkérte Teri kezét, Teri azonban kiutasította maguktól.</p>
				<p>Meglepett. De azért nyugodtan vártam, mit ír majd Teri, vagy a kis Mártha?
                    Vártam. Írtak is mind a ketten, de Bartha pajtásomról hallgattak. Képzeld el,
                    mit válaszoltam erre! Teri röviden annyit felelt, hogy nem akart nyugtalanítani
                    s csak azért hallgatta el az esetet, amely neki is kellemetlen. S azontúl nem is
                    emlegette többé. Ebből némi félreértés keletkezett. Az én ingerültségem érthető
                    volt a doberdói harcok ijesztő heteiben. Ő persze azt hitte, itt is oly
                    nyugodtan üldögélek a front mögött, mint Lengyelországban. Amikor szemrehányást
                    tettem neki, hogy talán többet engedett meg Barthának, mint illett volna s ezért
                    lett annyira szemtelen, rövid lapot küldött, hogy azonnal kérjek bocsánatot.
                    „Kedves Teri, - írtam neki - mihelyt hazaérek májusban, volt-lovagját a korzón
                    fogom megkardlapozni...”</p>
				<p>Erre mintha megijedt volna. És bocsánatkérés nélkül is jöttek az üzenetei,
                    feledhetetlen kézvonásaival:</p>
				<p>„A főhadnagy úr, úgy látom, fölötte haragos. Máskor, ha meg akar tudni valamit
                    rólam, ne idegenekhez forduljon útbaigazításért, hanem a menyasszonyához...
                    Olyan kíváncsi vagyok, mit hoz a jövő? Legutóbb egy csodarabbi járt a
                    városunkban, már-már elmentem hozzá, de aztán megijedtem, hogy valami roszat
                    talál jósolni. Ha szerencsétlenség fog érni, jöjjön reám váratlanul.”</p>
				<p>Nem tetszettek ezek a zavart célozgatásai. Pedig ő már sejtette ekkor, mi
                    fenyegeti visszavonhatatlanul. Mégsem értesített. Hiszen tudta, hogy egy hónap
                    mulva náluk leszek: addig nem akart nyugtalanítani. S részben e jósága miatt
                    szakadt rá a szerencsétlensége. Amikor pedig még egy utolsót sikoltott felém,
                    rohantam hozzá lélekszakadva. De akkor már késő volt minden.</p>
				<p>Ő, szegény, hallgatott előttem, mert annyira megbízott bennem. Április elején azt
                    írta még, hogy legutóbb egy jótékonycélú teaestélyen vett részt, nagyon sok
                    tombolajegyet adott el s egy sereg tisztnek leöntötte a kabátját. De csak azért,
                    mert valamennyi teáskanna lyukas volt. Néhány nappal később megfenyegetett
                    tréfásan, hogy legújabban hallgatok a szabadságom végleges időpontjáról, de
                    vigyázzak, mert baj lesz, ha megharagszik. „Ha mához két hétre nem lesz nálunk,
                    hát” - itt abbahagyta a mondatot.</p>
				<p>Nem értettem. Pedig ha jobban figyeltem volna a leveleit, észre kellett volna
                    vennem, hogy az ő félénk csalogatása, tréfás fenyegetései s szorongó hallgatása
                    mögött ott lappang készülő tragédiája, amely annyiszor megzavarhatta ismét
                    meggyötört fejét. Mégse írhatta meg nekem. Ez lehetetlen volt, belátom. Május
                    elejéig várt és reménykedett. Többször megbiztattam, hogy akkor náluk leszek s
                    megtartjuk az eljegyzést.</p>
				<p>Dehát nem úgy lett.</p>
				<p>Április vége felé egy tiszt érkezett a pótkerettől s megsúgta nekem, hogy
                    Teriékhez gyakran eljárogat valami fiatal erdész. Úgy hallotta, Teri anyja
                    feltűnően lelkesedik érte.</p>
				<p>Mintha álomban beszéltek volna hozzám! Hisz Mayer Teri sohase írt az erdészről. A
                    kis Mártha se hozta föl. Ma már tudom, hogy csak a nyugalmamat féltették mind a
                    ketten. Május első hetére okvetlenül hazavártak: akkor úgyis feltártak volna
                    mindent.</p>
				<p>Szigorú levelet írtam ekkor Terinek. Szemére vetettem, hogy bizalmatlan hozzám s
                    rövid hat hét alatt másodszor hallgat el olyan dolgot, amelyről szégyennel kell
                    értesülnöm másoktól. Nem is mentegetődzött már, szegény. Csak hívott, könyörögve
                    hívott haza. Táviratot küldtem, hogy egy hét mulva otthon leszek. Ezt a
                    táviratot elsikkasztották előle.</p>
				<p>És én mégse mehettem haza.</p>
				<p>Május legelején napiparancs jött, hogy egyelőre nincs szabadság. Tudtam, hogy
                    engemet még így is hazaereszt az alezredes, mihelyt felvált az új segédtiszt.
                    Így írtam meg Terinek is. Ezt a levelemet szintén elsikkasztották előle.</p>
				<p>Már nem írt nekem. Ez azonban nem tűnt fel. Napok óta elmaradt a tábori-posta és
                    ha jött volna is levelem, kinek jutott volna eszébe rágondolni akkor Mayer
                    Terire!? Éjjel-nappal verekedtünk, iszonyúan verekedtünk. E doberdói csata volt
                    talán az egész háború legvéresebb csatája. Kilenc napja bukdácsoltak előre, a
                    tűztengeren át, lihegő szájjal és dermedt nyakszirtekkel bukdácsoltak az új
                    zászlóaljak és ha visszaseperték őket az ellenség kartácsai, az alezredes
                    kiugrott a kavernából és mialatt sapkátlanul, kibontott inggel és szétvert
                    hajjal ordított, revolverrel fenyegette a menekülő tiszteket és katonákat:</p>
				<p>- Mars vissza!... Előre!... Utánam!...</p>
				<p>Egy rövid tűzszünetben képeslapot kaptam a kis Márthától: „Teri menyasszony
                    lett.” Nem hittem el. És ha hittem volna is, ki törődött itt ma az édesanyjával,
                    az édes húgával, a hűtlen kedvesével! Minden pillanatban sóhajtozva jöttek a
                    gránátok és ha ledobbantak a sziklás halmok tetejébe, mázsás kövek zúgtak
                    pörögve a kék májusi mennyboltnak. Fekete füst, vörös lángnyelvek, remegő
                    dombhátak, sistergő ég volt minden, az emberek itt is, odaát is dülledt szemmel
                    csúsztak előre, felugráltak, visszafutottak, aztán rengő lábbal rohantak a halál
                    elébe. Tűz és pernye volt a világ, kavarogva táncoltak a dombok s az erdők
                    szálfái feketén füstölögve néztek vissza reánk. Iszonyú hónap volt az. Június
                    közepe lett, amikor először jutottunk lélekzethez.</p>
				<p>Az alezredesem akkor kapta meg az ezredesi rangot. Ott ült keserű homlokkal a
                    kavernája szája előtt. Én leborultam a térdemre s halott pajtásaimra gondolva,
                    hangosan sírni kezdtem.</p>
				<p>Hosszú hetek óta aznap délután jött meg először a tábori-posta. És ezen a napon
                    gondoltam először mindazokra, akik kedvesek voltak nekem azelőtt.</p>
				<p>Három levelet kaptam. Az elsőt Teri írta. Ez az egy sor volt benne:</p>
				<p>„Köszönöm a szeretetét s ígérem, hogy mindíg hálásan fogok magára emlékezni.”</p>
				<p>Megszólítás, aláírás: semmi. Hát ez mi?!</p>
				<p>A kis Mártha hosszabban tudósított. Elmondta, hogyan lett Teri harmadszor is
                    menyasszony s több olyan dolgot érintett futólagosan, amelyekre megdöbbentem.
                    Hihetetlen volt, mennyire kijátszottak ellenem mindent! „Most már nyugodjon
                    bele, Kálmán, mert a dolgokat nem lehet visszacsinálni. Ha tudna még hallgatni
                    reám, arra kérem, vigyázzon magára, mert Teri nagyon szerencsétlen s ő számít
                    rá, hogy maga ezentúl sem fogja elhagyni.”</p>
				<p>Megnéztem a két levél keltezését: másfél héttel előbb írták, ugyanegy órában.</p>
				<p>A harmadik levél ajánlott volt: Mayer Géza hadnagy küldte. Rajta mindössze
                    háromnapos a keltezés. Ez volt a legkatonásabb, de legalább értettem belőle
                    valamit.</p>
				<p>Tudósított, hogy a jövő keddre tűzték ki a húga esküvőjét. Ő most érkezett haza:
                    Teri mindent elmondott neki, mert már csak hozzá van bizalommal.</p>
				<p>Felszólít ennélfogva, hogy mivel az ő benyomása szerint nagy komiszságok
                    történtek a hátam mögött, azonnal utazzam hozzájuk, „mégha tüzes csákányok
                    potyognak is a Doberdón, kérlek alássan, főhadnagy úr. Hogy szereted-é a
                    húgomat, vagy nem: ezúttal mellékes. De becsületes embernek tartalak, tehát
                    tisztáznod kell magadat. Ha nem jönnél, téged teszlek felelőssé. Húgom a
                    legutolsó pillanatig várni fog reád”.</p>
				<p>A levél vége megzavart. Semmit nem értettem. A három levelet megmutattam az
                    ezredesnek.</p>
				<p>- A helyettesed még most sem jött meg a pótkerettől. Azt hiszem, ezt már így
                    csinálták ki. Szemtelenség! Neked mindenesetre menned kell. De tíz nap mulva itt
                    légy!</p>
				<p>- Köszönöm.</p>
				<p>Harmadfél-napom volt az esküvő órájáig. Este már vonaton ültem. Ijesztő-gyorsan
                    múlt az idő és mi alig döcögtünk. Máskor órákat elácsorogtunk egy-egy állomáson,
                    mert katonákkal teletömött vonatok zúgtak el mellettünk a harctér felé. Minek
                    szaporítsam a szót? Másnap éjjel Budapesten voltam s hajnal felé jegyet
                    váltottam a személyvonatra. Ha pontosan érkezünk, egy órát nyertem. Arról
                    egészen megfeledkeztem, hogy útközben táviratot kellett volna küldenem legalább
                    a kis Márthának. Ő bizonyára értesítette volna Terit.</p>
				<p>Hát meg is érkeztem, de harmadfélórai késéssel.</p>
				<p>Félkettő volt, amikor leugrottam az ismerős állomáson. A perronon a kis Mártha
                    futott elém:</p>
				<p>- Jaj... Hát megjött?</p>
				<p>- Mi történt Terivel?</p>
				<p>A szemközt induló budapesti gyorsvonatra mutatott:</p>
				<p>- Ott mennek...</p>
				<p>Odanéztem. A vonat már haladt s az egyik fülke ablaka mögül mintha zsebkendő
                    villant volna felém. Meredten néztem a vonat után:</p>
				<p>- Csak nem ő intett nekem?</p>
				<p>- Ő volt... - könnyezett fel a kis Mártha.</p>
				<p>Abban a ruhában állt előttem, amelyben Terit biztatgatta utoljára, mint egyik
                    nyoszolyóleánya. A perron túlsó végén tízen-tizenöten álldogáltak az esküvői
                    népből, köztük a Teri szülei is. Észrevettek. Mártha megfogta a kezemet:</p>
				<p>- Jöjjön velem, nagyon kérem. Nem akarok egy ilyen találkozást!</p>
				<p>Valósággal maga után vonszolt a várótermen keresztül. Az utcán voltunk s
                    emlékszem, hogy a nap égetve sütött. Az árnyékos oldalra mentünk át. Arra is
                    emlékszem, hogy a piactéren mindössze egyetlen konflis ácsorgott, a száraz
                    gebének a pofájára volt húzva a zabostarisznya és mialatt evett, a fejét
                    felvágta, mire a tarisznya lerepült a fejéről s pontosan a hátára esett.
                    Mindent feltűnő tisztán láttam magam körül. Egy-két ismerős mintha csodálkozva
                    köszönt volna, de köszönésüket nem fogadtam. Az erős napsütésre, a házak
                    élesvonalú árnyékaira, még a gyalogjáró egyes köveire is úgy emlékszem, mintha e
                    pillanatban mendegélnék a kis Mártha oldalán. De hogy mit beszélt, ma sem tudom.
                    Pedig kétségbeesett igyekezettel magyarázott, szegény. Így jutottunk el a
                    Fő-térig. Ott azt mondtam neki:</p>
				<p>- Ne vegye rossz néven, kedves, de én egy szót nem értek. E pillanatban csak egy
                    dolog érdekel: hagyott-e hátra Teri valami üzenetet?</p>
				<p>Leghívebb kis pajtásom mintha zavarban lett volna:</p>
				<p>- Igen. Azt üzente... Nem tudom, hogyan mondjam meg... Azt hiszem, meg volt
                    zavarodva akkor...</p>
				<p>- Kötelessége megmondani!</p>
				<p>Nem nézett rám:</p>
				<p>- Azt üzente, mondjam meg, hogy két napig vár magára. Addig még a magáé. Itt a
                    pesti szálló címe is. Ne menjen utána, Kálmán...</p>
				<p>Megnéztem a címet, kezetcsókoltam a kis Márthának. Csaknem futva indultam meg a
                    laktanya felé. Félóra telt belé, amire elő tudtam keríteni az első soffőrt:</p>
				<p>- Azonnal viszel Pestre!</p>
				<p>- Van rá parancsa a főhadnagy úrnak?</p>
				<p>- Fogd be a szád, mert pofonütlek!</p>
				<p>Tíz perc mulva készen állt a kocsi. Már zúgott a motor, mikor az utca felől
                    sietve ért hozzám Mayer Géza:</p>
				<p>- Hová indulsz?</p>
				<p>- Dolgom van - szóltam oda kelletlenül. - Parancsolsz valamit?</p>
				<p>- Csak kérni akarlak. Most már hagyd meg a húgom nyugalmát...</p>
				<p>- Köszönöm a jótanácsot. Szervusz! - s kezet adtam neki.</p>
				<p>Az autó átsiklott a Fő-utcán. És mi repülni kezdtünk a gyorsvonat után. Mindent
                    megígértem a soffőrnek, ha sikerül utolérnünk a vonatot. Másfélóra mulva
                    leugrottam az első nagyobb városka állomásán. Mikor a perronra futottam ki,
                    abban a pillanatban indult tovább a vonat. Az utolsó kocsi valami húsz méterre
                    lehetett tőlem. Újból a gépkocsiba vágtam magamat. Innen kezdve nagy
                    kanyarulatai vannak az országútnak s egyszer a kerék is elpattant. Féltíz volt,
                    amikor befutottunk Pestre. A Dunapartiszálló portásánál kerestem elhurcolt
                    menyasszonyomat. A portás összegyűrt kis papírlapot adott át: az ő
                    feledhetetlen betűi voltak, ceruzával odavetve. Repesve értesített, hogy
                    meglátott az állomáson, s tudja, hogy utánajövök. Az ura továbbviszi innét a
                    Balaton mellé, csak éppen hogy kifizette a megrendelt szobákat. Alighanem
                    gyanút fogott. Ne hagyjam el, menjek utána!</p>
				<p>Tovább kergettem. Éjfélután félkettőkor itt voltam, ugyane szálló terraszán, ahol
                    most ülünk ketten. De nem találtam. Átfutottam a többi szálló névsorát: nem
                    leltem rá sehol. Elmult az első éjszaka, mégsem hagytam föl a kutatással.
                    Körülutaztam a Balatont: így mult el egy hét. És egy hét mulva ugyanitt voltam
                    megint, ahol örökre elveszett előlem.</p>
				<p>Akkor már megnyugodtam. Visszautaztam a városkába, este összejöttem néhány
                    tisztbarátommal s mulatni kezdtünk. Záróra után fölszedtem a cigányokat s
                    éjjeli zenét akartam adni. De kinek? Mayer Teri ablaka nem nyílt ki többé s hová
                    mehetett volna immár a legény, aki hiába kurjant a nyárfás felé? Aludt a gazda s
                    nem volt már otthon a tanyás leánya.</p>
				<p>De mégis adtam éjjeli zenét. Az én Bartha barátomnak. Mialatt a dádék az ablaka
                    alatt kezdtek cincogni s a tisztek üvegből koccintottak egymásra, berúgtam az
                    ajtaját s amikor kiugrott az ágyból, fejbevágtam a kardommal. Összeesett. Aztán
                    vágni kezdtem, de az élével. Szakadt belőle a vér, félig eszméletlenül
                    nyöszörgött. Amire utánam-rohantak a tisztek, csizmámmal tapostam az arcát. Alig
                    tudtak lehúzni róla.</p>
			</div>
			<div type="chapter">
				<head>11</head>
				<p>Nem volt már keresnivalóm a városkában. De mielőtt végleg elhagytam volna, még
                    meg akartam tudni egyet-mást. Felkerestem a kis Márthát. Utoljára mentem hozzá
                    ezen a napon.</p>
				<p>Késő délután volt: hosszú árnyékot vetettek az akácfák. Várt reám:</p>
				<p>- Mit csinált az éjjel? Már mindenütt beszélnek róla.</p>
				<p>- A legkevesebb, amit tehettem. De legyen nyugodt, leszámolok még a többiekkel
                    is.</p>
				<p>- Most már minek? Bele kell nyugodni.</p>
				<p>- Hogy történt?</p>
				<p>Leültem az én leghívebb kis pajtásom mellé, ő pedig beszélni kezdett. Sok olyan
                    dolgot tudtam meg, amiről sejtelmem sem volt azelőtt.</p>
				<p>Az én Bartha barátom beleszeretett Teribe. Ezen nem ütődtem meg, mert ki ne
                    szerette volna meg, ha egyszer a közelébe került! S alig hónappal rá megkérte a
                    kezét. Teri visszautasította. Bartha azonban bátor ember volt. Hiszen tudta,
                    hogy egyelőre nem kérhetem számon s amikor Teri szemérevetette nagy bizalmamat,
                    amellyel ő most ennyire visszaélt, Bartha azzal lepte meg, hogy Teri ne
                    számítson reám, mert én úgyse fogom elvenni. Ő (Bartha) tőlem hallotta többször,
                    hogy nekem Mayer Terivel egészen más szándékaim vannak. Teri akkor kiutasította
                    őt maguktól s ijedten szaladt át Márthához, hogy mitévő legyen? Mert sejtette,
                    hogy a dolognak folytatása lesz. Hosszú tanácskozás után abban állapodtak meg,
                    hogy egyelőre várnak.</p>
				<p>És a dolognak csakugyan folytatása lett.</p>
				<p>Sohase hittem volna, hogy ilyen komisz ember lehessen valaha az én Bartha
                    barátom! Hogy miért tette ezt velem, nem tudom, de ma már nem is fontos. A hír
                    továbbment s eljutott a Teri anyjához is. Tavaly május óta, amikor felszólított
                    az utcán, hogy jegyezzem el a leányát: nem hitt nekem. Januárban, amikor
                    megkértem Terit, kibékült. De csak látszatra. És most itt volt az alkalom a
                    végleges szakításra. Hogy a Teri anyja hitelt adott ilyen feltevésnek, nem lep
                    meg. Hiszen az utolsó esztendő óta annyiszor fordult ellenem a látszat!</p>
				<p>Mikor fülébejutott a hír, magához kérette Barthát. És a Teri jelenlétében
                    számonkérte. Az én Bartha barátom megerősítette előtte is, hogy nemegyszer
                    mondtam neki: eszemágában sincs feleségül venni Mayer Terit.</p>
				<p>Teri sírvafakadt:</p>
				<p>- Hazudik! Hazudik!</p>
				<p>És aznap kétségbeesve kérette magához a kis Márthát:</p>
				<p>- Pajtáskám! Anyus a szemembe mondta, hogy Kálmán a szeretőjévé akar tenni!...
                    Mondd, mit csináljak?</p>
				<p>Hiszen az utolsó pillanatig hitt ő bennem és visszavárt. Ez a kérdése arra
                    vonatkozott csak, mimódon lehetne ezt tudatni velem? Hogy ő írja meg, az
                    lehetetlen volt. És ha mégis erőt tudott volna venni magán egy ilyen levélhez,
                    az már annyit jelenthetett volna, hogy fel is tesz rólam ilyen becstelenséget.
                    Mayer Teri lehetetlen helyzetbe jutott.</p>
				<p>És mialatt minden ellenemre fordult, én semmit nem tudtam a harctéren. Amire
                    kitavaszodott, Mayer Teri az utcára se mert kilépni, mert akkor már mindenki
                    róla beszélt. Végül is megkérte az anyját, hogy vessen véget ennek az
                    állapotnak. Az anyja azt felelte, hogy már írt nekem. Ezt a levelet sohase
                    kaptam meg, tehát nem is felelhettem rá. Mayer Terinek nem mondott igazat az
                    édesanyja.</p>
				<p>Így múlt el több hét. Május elején kellett volna szabadságra mennem s Mayer Teri
                    ettől várta a maga felszabadulását. Amikor aztán ingerülten tudósítottam, hogy
                    szabadságot egyelőre senkinek se adnak, mert nagy csaták előtt állunk, egyszerre
                    megtört. Miket gondolhatott magában! Hiszen ő is csak veszendő teremtés volt
                    utóvégre. Az anyjától annyit tudott, hogy én nem adtam felvilágosítást a
                    levelére. És most nem siettem hozzá. Őt is megüthette itt-ott némi
                    gyanakvás.</p>
				<p>Akkoriban tűnt fel az az erdész, aki alig hat héttel később a férje lett. Szegény
                    Teri nem-egyszer mondta nekem, hogy a szülei ellen még az én feleségem se tudna
                    lenni. Szófogadó teremtés volt s az édesanyja most már erre kezdett építeni.
                    Amikor makacs lett, következtek a könnyek és a szemrehányások. Az anyja
                    odacsődítette az összes rokonokat. A rokonok négyszemközt külön-külön vették elő
                    Mayer Terit. És ő még akkor sem mert írni nekem, mert hitte, hogy egyszer csak
                    betoppanok. Én pedig nem írtam neki, mert azokban a hetekben éjjel-nappal tűzben
                    álltunk és haldokoltak, rakásra haldokoltak a zászlóalj legényei. Egyszer ugyan
                    üzentem neki pár sorban, hogy mihelyt megjön a helyettes-segédtiszt, nyomban
                    indulok. Ezt a levelet azonban ellopták előle s még ellenem használták fel.</p>
				<p>Ma már négy esztendeje mindennek. De ha arra gondolok, mit szenvedhetett Mayer
                    Teri ezekben a hetekben, mennyit kínlódhatott a meggyötört kis fejével, hát mély
                    meghatottság fog el s nagy búval élem át újra az ő akkori szenvedéseit.</p>
				<p>Csak mikor már nem bírta tovább, csak akkor engedett az anyjának. Az apja, azt
                    hiszem, alig játszott szerepet ezúttal is. Jó ember volt, az asszonyi sírás
                    hamar leszedte a lábáról. Az esküvőt is kitűzték három héttel rá. Teri még
                    mindig várt. És én még akkor se írtam. Az újságból, ha belenézett, láthatta,
                    hogy iszonyatos csatákról számolnak be a vezérkar jelentései. De mit tudhatta ő,
                    hogy én akkor negyedik hete lihegtem eszem nélkül a Doberdó sziklái között!</p>
				<p>Két héttel az esküvője előtt küldte ezt az utolsó egy sorát:</p>
				<p>„Köszönöm a szeretetét s ígérem, hogy mindig hálásan fogok magára emlékezni.”</p>
				<p>Ekkoriban ocsúdott fel a kis Mártha is. Tőle tudtam meg nagyjából, hogy baj van.
                    De tíz nap is eltelt, mire megkaptam a két levelet. Akkor jött otthonról az első
                    posta. A nagy csaták után ezen a napon pihentünk meg első-ízben.</p>
				<p>Mayer Terit már csak egy hét választotta el az esküvőjétől s éntőlem válasz nem
                    érkezett. Ekkor toppant haza a bátyja. Mert most, amikor mindenki elhagyta, a
                    bátyjához fordult. Hazaérkezett Mayer Géza s mivel nem tudta, mi történt a
                    háznál, elővette Terit. Teri elsírt előtte mindent s a bátyja máris készen volt
                    a tervével:</p>
				<p>- Valami nem tetszik nekem, testvér. Vagy Kálmánnal lehet baj, vagy egyéb
                    komiszságok történtek. Várj csak, mindjárt itthon leszek.</p>
				<p>S a pótkeret parancsnokságára sietett. Ott kinyomozta még aznap, hogy az új
                    segédtisztet, akinek engemet kellett volna felváltania, szándékosan fogták
                    vissza a pótkeretnél. Azt is kikutatta félig-meddig, hogy az édesanyja kérte meg
                    rá könyörögve a parancsnokot. Azt persze, hogy én harmadik hete vártam
                    türelmetlenül az utódomat, sem Mayer Géza, sem a húga nem tudta még akkor.
                    Amikor Mayer Géza visszasietett az újsággal, Terinek elállt a szava:</p>
				<p>- Borzasztó ez! Az Istenért, mit csináljunk?</p>
				<p>A bátyja csillapítani kezdte:</p>
				<p>- Csak türelem, testvér. Írott bizonyíték nincs a kezem között, mert a pótkeret
                    segédtisztje csak célozgatott előttem ilyen eshetőségekre. Aztán hátha mindezt
                    tudja Kálmán is! Azonnal írok neki...</p>
				<p>Erre kaptam meg a Mayer Géza levelét.</p>
				<p>Azonnal indultam. Baj volt, hogy nem küldtem táviratot. Nem tudták, hogy útban
                    vagyok.</p>
				<p>Teri az utolsó pillanatig várt. Előző-nap délután átszaladt mégegyszer a kis
                    Márthához, hogy búcsút vegyen legjobb pajtásunktól. Mosolygott, mindig
                    mosolygott, de olyan idegen volt a szeme, hogy a kis Mártha megijedt. Alig szólt
                    valamit. Egyszer felállt, tétova járással odalépett a zongorához s eljátszotta
                    a kedves nótáját:</p>
				<p>Szomorú hírt hallok,</p>
				<p> Az én sorsom felől...</p>
				<p>Csendes bánattal eldúdolta hozzá a szöveget is. Aztán felállt, megölelte
                    Márthát:</p>
				<p>- Holnap még találkozunk.</p>
				<p>A kis Mártha volt az egyik nyoszolyólánya. Tíz óra lett másnap délelőtt:
                    öltöztetni kezdték a menyasszonyt. Olyan volt, mint az élőhalott. Még akkor is
                    várt. Megsúgta Márthának, hogyha benyitok, otthagyja apját-anyját és velem fog
                    jönni.</p>
				<p>Elkéstem.</p>
				<p>Az állomásra is velement a kis Mártha. A búcsúzásnál felmosolygott mégegyszer, de
                    megint olyan furcsán, hogy Mártha megijedt tőle. A vonatjuk indulóban volt,
                    amikor leugrottam a magam vonatjáról. Észrevett s a zsebkendőjével még intett
                    utánam.</p>
				<p>Amire mindezeket elmondta Mártha, alkonyodott. Aranyfényben villogtak át a
                    szemközti ház ablaksorai s leghívebb kis pajtásom nagyot lélekzett:</p>
				<p>- Nincs több mondanivalóm, Kálmán. Maga most hová megy?</p>
				<p>- A frontra. Hat napom van még, de mit kezdjek vele? Még ma este indulok vissza.
                    Magammal már leszámoltam, de a Teri anyjának lesz még mondanivalóm. Meg fog még
                    ő emlegetni engemet.</p>
				<p>Mártha mentegetni próbálta:</p>
				<p>- Higgye el, nem rossz asszony a néni. Neki csak az nem ment a fejébe, hogy a
                    leánya tizenkilenc esztendős múlt s emiatt nyugtalankodott. Ilyen-korában ő már
                    asszony volt. Mindig azt emlegette.</p>
				<p>Felálltam:</p>
				<p>- Nem tudom, találkozunk-e még. Csókoljon meg, Mártha!</p>
				<p>Megölelt, megcsókolt.</p>
				<p>- Ugye, írni fog néha?</p>
				<p>- Igen... néha. Maga se felejtsen el. Ha ír, mindig örülni fogok. De róla ne
                    írjon semmit.</p>
				<p>Esteledett. Az utcán voltam. Nem volt már keresnivalóm a városkában.</p>
				<p>Mentem az utcán, minden cél nélkül. Egyszer a Teriék háza előtt vettem észre
                    magamat. A kapu zárva volt. Becsöngettem.</p>
				<p>A szolgálóleány jött ki:</p>
				<p>- Kit keres a főhadnagy úr?</p>
				<p>- Van itthon valaki?</p>
				<p>- Senki sincs, kérem. Ma délelőtt elutaztak valahová. Azt se tudjuk, mikor jönnek
                    vissza.</p>
				<p>- A hadnagy úr is elment?</p>
				<p>- Ő is. Van valami üzennivalója a főhadnagy úrnak?</p>
				<p>- Van. Ha hazajön egyszer Teri kisasszony, mondja meg neki, hogy ittjártam ma
                    délután és őt kerestem. De úgy mondja neki, hogy senki meg ne hallja.</p>
				<p>- Megmondom, főhadnagy úr.</p>
				<p>Továbbmentem, a mezők irányába. Széles pázsit futott el a kertjük mentében s ott,
                    a liceumkerítésnél megálltam, a kardomra támaszkodva. Eger felől kékes szürkület
                    jött errefelé, Késmárk felől puha szél lengedezett. Narancsszínben égtek a
                    hegyek csúcsai. Ott álltam és hallgatództam a kert felé. A szél átsuhogott a
                    fenyvesen s hárfázni kezdtek a sötétlő fák. Hallgattam, de nem voltak
                    gondolataim. A kert pázsitján nem kacagott föl már senki, csak a fenyves zúgott.
                    És ahogy erősödött a szél, a fenyők orgonája is szilajabb lett. Hányszor
                    hallgattuk azelőtt ezt a harsány orgonazúgást ketten! Olyankor távoli,
                    ismeretlen vágyak ragadtak magukkal s szótlan bánkódással lépegettünk egymás
                    mellett. Most, amint ott álltam, fölkeresett egy-két közös emlék, de már magam
                    voltam. Zúgott a fenyves és erre a zúgásra szelíd megbékélés szállt a szívemre.
                    Nem volt már bennem harag vagy neheztelés senki iránt.</p>
				<p>Elhatároztam, hogy bele fogok törődni.</p>
			</div>
			<div type="chapter">
				<head>12</head>
				<p>Szünet nélkül zsongott a Balaton.</p>
				<p>Szemközt, a túlsó parton, kialudtak Füred lámpásai. A felhők útrakeltek valamerre
                    és elvesztek valahol, a hold pedig szomorú bájjal ringatózott, de már fönt,
                    egészen fönt. Lilaszínű árnyak hallgatództak a tájékon.</p>
				<p>Csend volt. Csend volt.</p>
				<p>Barátom egyideig maga elé gondolkozott. Mintha régi, igen régi emlékeivel
                    küszködött volna. És ahogy rámemelte az arcát, sápadt volt:</p>
				<p>- No, meg fogod-e írni?</p>
				<p>- Így, ahogy eddig elmondtad, lehetetlen!</p>
				<p>- Miért?</p>
				<p>- Mert, ami Mayer Terivel történt, több, mint gonoszság. Erkölcstelenség. Nem
                    tudnám megokolni, miért kell ilyen szerencsétlennek lennie. Mert gondolom, hogy
                    boldogtalan lett. Az életben történhetik sok minden: az író sohasem lehet
                    igazságtalan...</p>
				<p>Megszakított:</p>
				<p>- Ez a baj tinálatok. Az életből kellene megírni minden regényt.</p>
				<p>- Lehet. Csakhogy ez nem elég. Az életben száz meg száz véletlen fordulhat elő.
                    Az író nem építhet véletlenekre.</p>
				<p>Nem felelt mindjárt. Először koccintottunk s akkor megnézte az óráját:</p>
				<p>- Negyedegy elmúlt. Még egy órám van hátra. Folytassam?</p>
				<p>- Folytasd. Remélem, így mégis lehet belőle valami. Ha jól sejtem, egy óra mulva
                    itt lesz Mayer Teri...</p>
				<p>Megütődve pillantott rám:</p>
				<p>- Ki mondta neked?</p>
				<p>- Senki. Csak fölteszem. Különben minek virrasztanál itt egyedül. Négy
                    esztendővel ezelőtt eddig futottál utána s itt vesztetted el a nyomát. Csak az ő
                    ötlete lehet, hogy most ő jön utánad, ugyanide.</p>
				<p>- Úgy van - és lassan bólogatott. - De négy esztendő alatt sok minden
                    megváltozott. Erről fogok még beszámolni, egészen röviden.</p>
			</div>
			<div type="chapter">
				<head>13</head>
				<p>Jártál-e már Tirolban? Nem a fürdőhelyein s enyhe völgyeiben, ahol már február
                    végén hajtani kezdenek a rózsák, hanem a havasok tetején, túl a fellegeken. Ahol
                    már elmaradnak a csenevész fenyők és nincsen élet többé, csak fehér hó és fekete
                    sziklák vannak és olyan csönd, hogy napokon át visong tőle a fülünk. Mintha a
                    túlvilágon járnánk.</p>
				<p>Augusztus végén két hónap óta Tirol déli sziklagerincei közé volt beásva a
                    zászlóalj. A Dolomitok lánca ez, amely fehéren szikrázik a napban s ahonnét
                    belátni már Olaszország kéklő lapályát. Szemközt velünk, legalább öt-hat
                    kilométerre, feküdt ugyanígy az ellenség, egy szédítő szakadék túlsó gerincein.
                    És mialatt messze-messze délkeletnek, valahol a Piave-folyó táján, minden éjjel
                    feldongtak az ágyúk, mi békében álltunk egymással szemközt. Védekezni se
                    kellett. Mert aki támadásra gondolt, utolsó szálig odaveszett a feneketlen
                    sziklák közé.</p>
				<p>Így tartott ez két hónapnál tovább. Amire ugyanis visszautaztam a zászlóaljhoz, a
                    Doberdó helyett már a Dolomitok felé irányítottak.</p>
				<p>Dolgunk alig akadt. Délelőtt megvizsgáltuk a barlangokba vájt fedezékeket,
                    ebéd-után hírlapokat vagy könyveket böngészgettünk. Ebben az időben sokat
                    olvastam. Ez volt egyedüli foglalkozásom.</p>
				<p>Természetesen újból az ezredes mellé kerültem vissza. Az öreg nem kérdezett, de
                    én elmondtam neki mindent. Attól kezdve még több figyelemmel volt irántam.</p>
				<p>Azon voltam, hogy fokonként felejteni próbáljak: a multat úgyse fordíthattam
                    vissza. Minek is tagadnám? Felejteni akartam, de azért, különösen esténként,
                    föl-fölkeresett a Teri kedves arca. Minden este külön elbúcsúztam ettől a
                    bánkódó szempártól, de csak nem tudtam szakítani az emlékével. A szívem nem fájt
                    már. És mégis... Valahányszor rágondoltam, bús érzések vettek körül.</p>
				<p>A kis Mártha írt még egyszer-kétszer. De mivel nem válaszoltam neki, elhallgatott
                    és elszakadt tőlem. El akartam válni mindentől, ami a Teri emlékével kötött
                    volna össze.</p>
				<p>Esténként a fedezék elé ültem ki az ezredessel. El-elbeszélgettünk s hosszakat
                    hallgattunk hozzá.</p>
				<p>Azok a nyárvégi éjszakák a Dolomitok tetején!</p>
				<p>Kilenc óra után a Drei-Zinnen egethasogató kupolái mögül sárga arcával felkúszik
                    a hold s rőt világát ráteríti a halott ormokra. Alattunk, de lent, egészen lent
                    kavarogva szikráznak a felhők, egy-egy sziklarém ijesztő árnyéka
                    kilométer-hosszban esik rá a villogó felhőkre s fantasztikus alakok emelkednek
                    felénk a rettentő sötétből. Olyanok a felhők, mint egy kavargó óceán, de hangja
                    nincs e kavargásnak. Az ormok úgy tekintenek felénk, mintha százezer év előtt
                    elhagyott, másvilági szigetek rémledeznének reánk a világ valamelyik
                    elfelejtett, riasztó csöndbe süllyedt részén. Az Ortler bozontos homloka talán
                    ötven mérföldről néz erre rezzenés nélkül, a bregenzi havasok mint átlátszó
                    üvegkupolák csillognak a mérhetetlen távolból s még messzebbről, mintha az
                    innsbrucki bércek ködlenének idáig. De ez már csak rémlik talán. S még azokon is
                    túl szakadatlanul villog az ég alja, mintha villámlanék, mindig villámlanék. Ám
                    hangja nincs e villogásoknak. A mennybolt fekete, mint a bársony s e sűrű
                    bársonytetőről földöntúli fényben tündöklenek a csillagok... Csönd van... Csönd
                    van... Ha valaki lefelé tart a harmadik, negyedik zászlóalj mögött, a hóhersegés
                    tisztán kivehető. És amint múlnak az éjszakák és egyre hidegebb lesz, az
                    ágyúdongás mindig sűrűbb a Piave irányából... Sohase fogom elfelejteni a tiroli
                    éjszakákat!</p>
				<p>Azalatt készülődni kezdtünk az ötödik háborús télre. Az ellátás tűrhetetlen lett
                    már, az emberek nyiltan kezdtek zúgolódni. A hírlapokat olvasgattuk ugyan, de -
                    idefelejtve az egetérő sziklák barlangjaiba - nem tudhattuk, mi történik
                    odakint? A tisztek nagynéha lelátogattak a völgyekbe. Szolgálati megbízásokkal
                    elutaztak Trientbe, néha Bozenig is. Olyankor rossz hírekkel tértek vissza
                    hozzánk. Sejtettük, hogy nem tarthat sokáig. S ahogy ereszkedni kezdtek alattunk
                    az őszi ködök, olykor-olykor már az ezredes is behúzódott a bundájába. És csak
                    morgott egyet:</p>
				<p>- Haza kéne menni...</p>
				<p>Messze, igen messze jártak már tőlem a tavasz emlékei. Mintha esztendőkkel
                    ezelőtt láttam volna utolszor Mayer Terit. Kiestem a világból s nem érdekelt már
                    semmi. Hazulról annyit tudtam, hogy menyasszony lett a nagyobbik húgom.</p>
				<p>A hegytetőkön beköszöntött a hideg évszak, de a völgyekben még tavaszias őszutó
                    volt. A tisztektől hallottam, akik megfordultak arrafelé. Én nem mentem le
                    egyszer sem. Nem akartam látni embereket, akik talán örültek még a
                    napfénynek.</p>
				<p>De egy napon olyan hírrel tért vissza az egyik főhadnagy, amely hosszú időre
                    megzavart. Bozenben járt valami küldetésben s amikor visszajött, hozzámsietett.
                    Elmondta, hogy látta Terit. Ő éppen Gries felé ment át a Talfer hídján s ahogy
                    felnézett véletlenül, Terit vette észre a híd korlátjának támaszkodva. Kockás
                    utazóruhában állt ott, kerek prémsapkával a fején s mialatt az ura képeslapot
                    vásárolt, ő csak állt a híd korlátjára hajolva s a zúgva kavargó hegyifolyót
                    nézte. Messze, igen messze járhattak a gondolatai. Véletlenül feltekintett ekkor
                    s ahogy meglátta főhadnagy-társamat és megismerte, hogy az én zászlóaljamból
                    való, ijedt rezzenés látszott rajta. A főhadnagy köszönt neki, Teri
                    felmosolygott rá, félénken s elfordult tőle. A zúgó vizet nézte tovább.
                    Bajtársam visszanézett később és látta még, hogy Teri a hídon sietve ment át a
                    férjével. Aztán eltűnt.</p>
				<p>Ez a hír kivetett magamból. Teri tehát úton volt még az urával s megsejthette,
                    hogy én is a közelben lehetek valahol. Ezért rezzent össze az első pillanatban.
                    S elsietett azonnal és eltűnt másodszor is. Talán attól tartott, hogy velem is
                    találkozhatik. Azt a jelenetet, ahogy a vizet nézte, napokig nem bírtam kiverni
                    a fejemből.</p>
				<p>Ám elmúlt ez az érzésem is, mert minden elmúlik egyszer. Egyéb dolgok kezdtek
                    foglalkoztatni mindnyájunkat. Több éjszaka óta ijesztő ágyúzás vert föl a Piave
                    felől s ez az ágyúzás mindig vadabbul dörömbölt a trienti völgy irányából.
                    Minálunk csönd volt, de egyre nagyobb lett a nyughatatlanságunk. Mert a Piave
                    felől keletnek, a trienti völgy felől északnak kezdett húzódni az ágyúk
                    zűrzavaros dongása, és pedig szokatlanul gyorsan. Az ezredes beleszimatolt a
                    levegőbe:</p>
				<p>- Azt hiszem, bajok vannak...</p>
				<p>Még azon a délután századról-századra siklott a hír, hogy jobbról és balról
                    szétforgácsoltak s az utolsó szálig bekerítettek. Keservesen néztünk össze. Az
                    ezredes felrobbantotta az ágyúkat, rakásra hányatta a puskákat s leparancsolt a
                    hegyekről:</p>
				<p>- Sorakozzunk mégegyszer, gyerekek...</p>
				<p>November eleje volt. Amire lecsúsztunk a hegyszorosba, sár és hideg lett minden s
                    a köd hulldogált. Ijesztő rágondolni arra a kavarodásra! Két napig, két
                    éjszakáig tartott, amíg elvergődtünk valahogy a trienti völgyig. Ott már
                    sisakos angol és olasz katonák vártak szuronnyal.</p>
				<p>Foglyok voltunk.</p>
				<p>Ettől a permeteg novemberi naptól kezdve pontosan egy esztendő következett reánk.
                    Nehéz esztendőm volt, nem untatlak vele. Először rosszul bántak velünk, de
                    tavaszra javult a sorsunk. A cassinoi táborba szállítottak mindjárt s ott is
                    maradtam végig. Az ezredesemtől elszakítottak: őt még lejjebb vitték.</p>
				<p>A téli évszakot csak megúsztuk s akkor ránkjött az olaszországi tavasz. A tiszti
                    barakkokban szállásoltak el s beletörődtem a sorsomba. Csak az aggasztott, hogy
                    hazulról nem tudtam semmit. De ez sem tartott örökké.</p>
				<p>Májusban néhány lapot és pénzt kaptam a nagyobbik húgomtól, meg az urától.
                    Bécsben tartózkodtak, mert oda kellett menekülniök. Tőlük tudtam meg röviden,
                    hogy szüleink Galícia szélére voltak kénytelenek elfutni az akkori magyar
                    hadsereg elől. Mert iszonyú állapotok voltak akkor a széthullt kis
                    Magyarországban! Szívemben elszomorodtam e kietlen hírekre s többször gondoltam
                    az apámra, aki elhagyván házát és földjeit, idegen országokban bujkált vén
                    fejével. Mindnyájunkat rossz hírek értek. Az olasz újságokban is
                    elböngészgettünk már s tudtuk, mi történik odahaza. Akkortájt olvastam
                    becsempészett magyar hírlapokból néhány tréfás karcolatodat. Jót nevettünk rajta
                    s ezért a néhány percünkért hálásak voltunk neked.</p>
				<p>Egyik zavar a másikat követte a körülfekvő új országokban s emiatt olykor hetekig
                    nem kaptam hírt az enyéimről. Csak augusztusban nyugodtunk meg először. Távirati
                    jelentések jöttek Bécsből és Rómából, hogy szegény kis hazánknak megszűnt a
                    legnyomorultabb négyhónapos korszaka. Örültünk neki és most már elszorult
                    szívvel vártuk a szabadulást.</p>
				<p>Mert többször is megbiztattak, de mindíg elmaradt az indulásunk. Az őrség
                    tisztjei rendszeresen tájékoztattak bennünket: most ez, majd amaz a magyar
                    tábor indult hazafelé. Kétszer-háromszor mi is útrakészen álltunk, de az utolsó
                    pillanatban mindig közbejött valami. Ebben az időben csaknem szabadon mozogtunk.
                    Napi életünk ellen nem lehetett sok kifogásunk, mert az olaszok, eltekintve az
                    első néhány hónaptól, emberségesen bántak velünk. Fogoly-életünkből sok
                    tanulságot mesélhetnék, de mindez nem tartozik ide ezúttal.</p>
				<p>Szeptember volt már. Szikrázva égett az olaszországi nap, feketék voltunk, mint a
                    cigányok s egyre búsabb vággyal gondoltunk hazafelé. Szürkület-tájon, ha a nap
                    letette már fejét a messzi halmok vállára, de sokszor kiültem a fogolytábor
                    egy-egy magányos pontjára! És mialatt a felhők piros szegélyeikkel Fiume
                    irányába vándoroltak, bizonyos megindultsággal gondoltam apámra-anyámra, a két
                    kis húgomra. Vajjon élnek-e még? Harmadik hónapja nem tudtam róluk semmit. Hát
                    Teri hová lett azóta? Gyakran megfordult a fejemben ő is, de már csak úgy járt
                    vissza az emléke, mintha valamikor egy leányalakkal álmodtam volna. Halványodtak
                    már ez emlék körvonalai. Nem kívántam neki mást, csakhogy boldog legyen.</p>
				<p>Ősz volt, amikor megjött a mi várva-várt napunk is. Hirtelen érkezett a parancs,
                    sebtében kellett összekapkodni, ami kevés cókmókunk akadt. A búcsúzásnál az
                    olasz tisztek megadtak minden bajtársi tiszteletet, amit egy más
                    volt-ellenségtől sem tapasztaltak a mieink. Hat nappal rá a Dunántúl jártunk s
                    mikor a magyar fogolygyüjtő-táborból is szélnek-eresztettek, első utam
                    Fehérvárra vitt.</p>
				<p>Nagy dolgok estek akkoriban a Dunántúl! A vezér haldokló napjainkban megindult a
                    Balaton nádasai mellől... Egy szürke októberi reggelen ottálltam Fehérvár alatt
                    a szabadbattyáni országúton, amikor első két ezredével megindult az új vezér. Új
                    katonák voltak ezek, rongyosak, de elszántak. Az Isten tudná, honnét kerültek
                    elő! A Balaton sásai közül, a Bakony fái mögül, az avar mezőkről... Jöttek a
                    szabadbattyáni országúton mély neszben, halálos elszántsággal. Mintha a magyar
                    végzet ellen indultak volna meg. Nem volt már akkor hitünk, reménykedésünk... De
                    ahogy e katonák feltűntek a szabadbattyáni országút egy kanyarulatánál: elől
                    néhány rongyos huszár, utánuk két rongyos ezred, aztán négy-öt kopott ágyú, -
                    Fehérvár népe ezerével könnyezett a város alatt. És mikor a rongyos huszárok
                    mögött feltűnt a vezér, amikor repkedni kezdtek a régi Máriás-zászlók s négy
                    trombitás trombitálni kezdett a vezér oldalán, - minden nyomorunkban,
                    szégyenünkben és megalázottságunkban kitört belőlünk a méreg és a riadal. S
                    riadva kongtak a harangok, ezer-ezer szegény magyar haját tépte a dühtől és
                    lelkesedéstől s azalatt könnyek csorogtak az arcukon...</p>
				<p>Mennyire mélyen voltunk akkor! És mennyit reménykedtünk!</p>
				<p>Végignéztem a bevonulást s régi katonai emlékek riadoztak bennem is. A
                    legközelebbi vonattal Budapestre indultam.</p>
				<p>Nagyobbik húgom és a férje, akit csak most ismertem meg, már odahaza volt. Két
                    hétig maradtam náluk s megtudtam azalatt, mi-módon szöktek ki Bécsbe, mennyi
                    kálváriát jártak. És megtudtam az apámék bujdosását is a lengyel végek felé. A
                    makacs öreg, mikor a vörösök verni kezdték a cseheket s ágyúik hangja fölverte
                    már a falut, nem komédiázott sokat, hanem szekerekre rakatta bútorait, ekéit,
                    búzáját, magához szedte a papot, a jegyzőt, a patikust, a tanítót családostul,
                    úgyhogy harminchat szekeret tett ki a karaván. Akkor a gulyásokkal hajtatni
                    kezdte a magyar határhegyek felé a teheneket, az ökröket, a lovakat. Juhászával
                    és kondásával a juhokat és sertéseket. Ketrecbe rakták a tyúkokat és kacsákat.
                    Még a kútostort és vedret is magával vitte az apám. Nem maradt otthon egyéb a
                    puszta háznál és a lábonálló vetésnél. Amikor tehenek, ökrök, lovak, juhok s
                    harminchat szekerek megindultak a terebesi országútnak, a konok öreg egy
                    harminchetedik utolsó szekérre négy hordó bort guríttatott fel s miután előzően
                    felhörpentettek sebtében egynéhány litereket, ő is lóhátra szállt sereghajtónak.
                    Az ágyúszó közelről döngött már. Az öreg arra-fordult, méregtől felborzolt
                    bajusszal:</p>
				<p>- Velem nem fogtok kibabrálni, tetvesek!</p>
				<p>És megadta a jelt az indulásra. Nagy ostorkongás közt megmozdult a karaván. De az
                    utolsó pillanatban jajgatva estek térdre előtte a faluvégi vályogvetők:</p>
				<p>- Nemzetes úr ne hággyon itt! Ellenforrádálmárok vágyunk!</p>
				<p>- Rendben van, romák - bólintott az apám. - De legalább húzzátok el
                    mégegyszer!</p>
				<p>Ment-ment a karaván, végig a falun. S a dádék rácincogtak arra a régire és
                    siralmasra:</p>
				<p>Indulj fakó lovam Lengyelország fele,</p>
				<p> Úgyse gyövök én már többet visszafele...</p>
				<p>Az öreg keservesen kezdett dalolni lóhátról, kezefejét a füle táján forgatta s a
                    második sort már átvette az egész karaván. A népek ki-kiálltak itt is, ott is a
                    hidacskákra s az öregasszonyok köténnyel törölgették a szemüket, tapasztalván a
                    nemzetes úr kutya-búsulását. A morék annyi mérges bánattal húzták azonközben,
                    hogy az apámnak könny potyogott a bajusza végéről. És akkor a nótába
                    beleavatkozott mély brúgóban a bőgős is. Szívrepesztő volt azt hallani:</p>
				<p>Kedves kis hazámat többet nem láthatom,</p>
				<p> Nincsen olyan bánat, mint az én bánatom...</p>
				<p>Hat hétig tartott a bujdosás fönt-fönt, Lengyelország földjén. Az egész
                    fantasztikus vállalkozásból legnagyobb élményük az maradt, hogy megittak
                    tizenkilenc hordó bort. Hazafias fájdalmukban cselekedték. Hát a fájdalomra volt
                    is okuk bőséggel. Amire visszakerültek, az üres ház, a lábonmaradt vetés
                    érintetlenül várta őket, csak neki kellett állni az aratásnak. Végleg elmúlt az
                    egyik baj, de végleg rájukszakadt a másik, még nagyobb baj: idegen katonák
                    lettek az urak szegény felvidéki hazánkban.</p>
				<p>Mikor a húgom és a sógorom felváltva elbeszélte a kemény öreg elszánt
                    cselekedeteit, mosolyogtam rájuk. De a könnyeimen át. Abban az időben még olyan
                    könnyen tudtunk meghatódni.</p>
				<p>Két hét mulva hazafelé készülődtem. Sikerült átcsúsznom az új határon s egy este
                    csak beléptem a konyhánkba. Volt öröm is, szomorúság is. Puszta volt már a
                    házunk s gyérült a falu is. A tanító, a jegyző, meg a patikus akkor már
                    elbujdosott a kis Magyarország felé s vacsora után nagy keserűséggel
                    panaszkodott az apám, hogy mindíg többen hagyják el régi házaikat. Ha így tart,
                    öt esztendő mulva nem lesznek itt többé magyarok.</p>
				<p>A kisebbik húgom is menyasszony lett már. Csendes borozgatás közben megemlítette
                    az apám, nem volna-e kedvem megházasodni? Az anyámmal úgyis egyedül maradnak
                    nemsokára, átvehetném a gazdaságot.</p>
				<p>- Nem, édesapám. Sohase lesz nekem olyan feleségem...</p>
				<p>Nem folytattam, de megértették. Terire gondoltam.</p>
				<p>Otthon nem volt maradásom: kétségbeejtett az új állapot. Bármennyire vigyázok,
                    előbb-utóbb belémkötöttek volna vagy a zsandárok, vagy a tisztek, akik a faluban
                    lábatlankodtak mindennap.</p>
				<p>A negyedik nap elbúcsúztam az öregtől és a húgomtól s még azon az éjszakán
                    visszacsúsztam a fináncok és határőrök vonalán. Az apámmal úgy egyeztem meg,
                    hogy egyelőre beállok a nemzeti hadseregbe.</p>
			</div>
			<div type="chapter">
				<head>14</head>
				<p>Hanem Teri nem feledkezett meg rólam.</p>
				<p>Hiszen gondoltam rá én is nem-egyszer. Olyankor bús vágyak fogtak körül. Hogyan
                    is tudtam volna elfelejteni az én legkedvesebb pajtásomat!</p>
				<p>Most, hogy főhadnagy lettem újból, összekerültem nem-egy bajtársammal a régiek
                    közül. Sokan a Felvidékről szöktek át s csaptak fel ismét katonának. Egyelőre
                    Egerbe osztottak be s Miskolc, Újhely, Füzesabony és Eger között megint gyakran
                    utazgattak a tisztek, mint abban a soha vissza nem térő időben. S Terinek gondja
                    volt rá, hogy megtudjak felőle egyet-mást. Mintha biztatgató üzeneteit
                    küldözgette volna felém a halálos messzeségből.</p>
				<p>Azon a nyomorult első télen, mikor a bevertablakú vonatokban reggelenként dér
                    húzta be a fülkék lenyúzott párnáit, a miskolci állomás éttermében
                    összebotlottam egyik régi barátommal, egy orvos-főhadnaggyal. Amikor utoljára
                    beszéltem vele, Teri a menyasszonyom volt még. Szóbeszéd közben sor került a
                    letűnt napokra s a barátom, mintha csak történetesen jutott volna az eszébe, így
                    szólt:</p>
				<p>- Igaz is. Teri üzent neked...</p>
				<p>- Mit üzent?</p>
				<p>- Köszöntet. Megkért, adjam át, ha találkozom veled. Tudja, hogy itthon vagy
                    már.</p>
				<p>Meghatott, hogy még mindig gondol rám. De elszomorodtam tőle:</p>
				<p>- Hát ő hogy van?</p>
				<p>- Tudom is én...</p>
				<p>Megtudtam, hogy a férje elvesztette az állami uradalomban viselt állását és most
                    az apósa irodájában dolgozik. (Ezt én is megtehettem volna!) Terinek kislánya
                    született tavaly ősszel, de mindenütt azt beszélik, hogy nem fér meg az urával.
                    Kevésszavú, megtört asszony lett. Megesik, hogy otthonhagyja az ölbeli kislányát
                    és színházba megy a bátyjával. Néha egymagában. Nem törődik senkivel,
                    legkevésbbé magával. A bátyja egyelőre otthon van még, s legkedvesebb
                    foglalkozása, hogy az idegen katonatiszteket - éjféltájban - félkézzel hajigálja
                    ki a kávéházból. Egyszer be is csukták három hétre. Azóta különben férjhezment a
                    kis Mártha is. Ittlakik a közelben, Gyöngyösön. Teri szülei sehová nem járnak
                    már, édesanyja alig lép ki a kapun. Szerencsétlenek a leányuk miatt.</p>
				<p>- Rászolgáltak - szóltam közbe. - Megmondtam a Teri anyjának idejében, hogy meg
                    fog emlegetni engemet. Micsoda ember a Teri ura?</p>
				<p>A bajtársam vállat vont:</p>
				<p>- Hát olyan... rendes ember. Elvégzi a munkáját, megebédel, néha benéz a
                    kaszinóba, átfutja az újságot, megvacsorázik, lefekszik s valószínűen pompásan
                    tud aludni. Egészséges ember, termetre medveölő s azt hiszem, soha könyvet nem
                    olvas. S ez a baj. Teri olyan, mint egy porcellán-szirom. De minek folytassam?
                    Nem értik meg egymást.</p>
				<p>A portás beszállásra csengetett. Én is felálltam:</p>
				<p>- A viszontlátásra! Ha találkoznál vele, csak annyit mondj neki, hogy gondolok
                    reá.</p>
				<p>Ez igaz volt. Mert ahogy ismét társaságba kezdtem járni, egyre-jobban körülfogtak
                    az emlékeim. A Mátra vidékén se hiányzott a jókedv, talán azért is, mert
                    napközben elég okunk volt hosszan eltöprengeni a jelenvaló sanyarúságokon.
                    Vacsorára, vacsora-utánra mindíg sűrűbben hívogattak névnapokra, hirtelen
                    összecsapott családi mulatságokra, leginkább leányos házakhoz. Voltak itt is
                    kedélyes összejövetelek, apró bálok, kedves házikisasszonyok. De én nem találtam
                    magamra többé és ha eldalolgattunk, eltáncolgattunk is, nem voltam már a régi
                    ember. Ezek az összejövetelek akaratlanul is alkalmat adtak némi
                    összehasonlításra s kedvetlenül kellett megállapítanom mindannyiszor, hogy nem
                    találok még egy olyan leányt, mint Mayer Teri volt. Sokszor éreztem valami olyat
                    is, mintha elöregedtem volna. Mintha valami kiesett volna az életemből, amit nem
                    lehet többé visszahozni.</p>
				<p>Hanem azért eljárogattam a vidéki házakhoz is: időnk volt bőven. Szombat
                    délutánonként kéthárom fogat is jött értünk Egerbe és mi nyolcan-tízen
                    megindultunk. Rendszerint hétfőn virradatra kerültünk vissza. De csak nem jött
                    meg a régi kedvem! Megtörtént nem-egyszer, hogy felhevült fejjel, úgy éjfél
                    után, amikor már cifrázni kezdtek a cigányok, a házikisasszony után besurrantam
                    a szobája felé, ha véletlenül keresett ott valamit. Már-már úgy voltam, hogy
                    megfogom a kisasszony kezét... De olyankor - véghetetlen messzeségeken át -
                    feltűnt előttem a Teri felhős szeme, amint távolodott tőlem... És olyankor
                    tisztán hallottam a hívó hangját is: „megígérte, hogy sohasem fog
                    elhagyni...”</p>
				<p>Nem is hagytam el őt. Nem volt rá semmi okom, de mégis hittem, hogy meg fogom még
                    látni. Egyszer-egyszer üzent holmi apróságot, de a sorsáról soha egyetlen
                    célzást el nem ejtett volna. Tudtam, hogy inkább meghalna, mégse panaszkodnék
                    előttem. Anélkül is eleget hallottam róla.</p>
				<p>Pedig ő még akkor se mondott le minden reményről. Hiszen ha megfigyelem, észre
                    kellett volna vennem, hogy óvatosan közeledni kezdett felém. A városkája nem
                    volt messze Egertől és az útlevéllel jövő-menő utasokkal bármikor üzenhetett
                    nekem. A kis Mártha is Gyöngyösön lakott. Én szándékosan kerültem, de megtudtam
                    félfüllel, hogy leveleznek egymással. S egyszer csak (ősz felé volt ez)
                    felbukkant Eger körül a bátyja is. Egy gyár irodájába állt be s úgy hallottam,
                    önálló foglalkozásba akar fogni később.</p>
				<p>De én már nem találkoztam Mayer Gézával. Mert szeptemberben egy tiszamenti
                    állomás parancsnokává neveztek ki. Ettől kezdve nagyon visszavonultan éltem.</p>
				<p>Három-négy birtokos-család lakott a faluban, akikhez eljárogattam esténként.
                    Szívesen láttak, de én tartózkodó maradtam. Mert Teriről kedvezőtlen hírek
                    érkeztek hozzám. Szeptemberben meghalt a kislánya s két héttel rá átköltözött az
                    urával Nyugat-Magyarországba, annak is legtávolabbi szegletébe, ahol már a
                    stájer hegyek kezdődnek. Ott, az erdők szélein, egyik uradalomban kapott
                    erdészi állást a férje. Egy kis falu végébe költöztek, valami vadászlakba.</p>
				<p>Sejtelmem nem volt, mi vihette erre a lépésre? Hogy el tudott hagyni ismerősöket,
                    rokonokat, el a várost és eltemetkezett az erdők közé! Ma már tudom, hogy a
                    szülei kesergése hajtotta bele ebbe az önfeláldozásba. A kétségbeesésbe
                    menekült, hogy megnyugtassa az édesanyját. Ekkor már végleg lemondott rólam.</p>
				<p>Én is lemondtam mindenről. Eddig akadt még egy-két vakmerő ötletem, de ezentúl be
                    kellett látnom, hogy Teri soha nem lesz már a feleségem. Egyszer-egyszer
                    megfordult bennem olyan gondolat is, hogy erőszakkal viszem el az urától. Utólag
                    ostobának találtam magamat.</p>
				<p>Késő ősz volt, amikor egyszer hivatalos kiküldetésben a Hortobágyon utaztam át,
                    szekeren. Ekkor láttam először ezt a sivatagot s kétségbeestem tőle. A szabad
                    síkságon sípolt és dörgött a szél s napok óta csüngő felhők hányták a
                    cigánykereket. Sár volt, feneketlen. A kocsis szótlanul gubbasztott az
                    első-ülésben, én a tábori köpenyembe burkolódzva rémüldöztem az ijesztő tájék
                    fölött. Nem láttam egyebet egy határtalan fekete földlapnál, melynek karimája
                    napi-járóföldeken túl hideg csíkban vált el a fekete égtől. Egy tanya, egy
                    magános fa, egy ember nem volt sehol, ami visszarezzenthette volna elcsüggedt
                    lelkemet. Mintha a másvilágon döcögtem volna. Nem emlékeztem már, mikor és
                    honnét indultunk el s fogalmam nem volt, hol fogunk partot érni e kietlen
                    sivatagban? Éreztem már a tél lehelletét s a magam sanyarú életén jártattam a
                    gondolataimat. Ekkor láttam először visszavonhatatlanul, hogy cél nélkül kezdek
                    megindulni a férfikor felé. A nemzeti hadsereg tisztjeit egymásután szerelték
                    már le: mihez kezdhettem volna ezekután? Mayer Teri emléke halott lett a
                    számomra ezen a hortobágyi napon. Jött a tél, mindenki a meleghez húzódott
                    immár. Hát én hova húzódhattam volna?</p>
				<p>Egy menekülésem volt: a házasság.</p>
				<p>Karácsony előtt megkértem az egyik földbirtokos-leány kezét. Úgy láttam, a szülők
                    is szívesen adnák hozzám. Egyszerű, szerény leánynak ismertem addig: hittem,
                    hogy házias feleségem lesz. Többet nem is akartam.</p>
				<p>Dehát nem úgy lett.</p>
				<p>Néhány nap mulva levelet kaptam Teritől. Ennyi volt benne:</p>
				<p>„Örülnék, ha boldog lenne. Mosolyogva gondolok a letűnt napokra.”</p>
				<p>Ez a rövid levél megzavart. Tévedtem tehát, amikor azt hittem: most már
                    eltemetkezett előlem is. Ezúttal először célzott a maga boldogtalanságára. Ő még
                    most is mosolyogva gondolt reám, amikor végleg elveszített.</p>
				<p>A menyasszonyomat nem vettem el. Házias feleséget vártam benne: csalódás ért.
                    Csak ismertem, de nem ismertem meg eléggé. Amikor erre is rájöttem,
                    szakítottunk egymással. Elbúcsúztam tőle neheztelés, harag nélkül.</p>
				<p>Már most hova mehettem volna? A szüleim hazahívtak, de otthon úgyse bírtam volna
                    ki sokáig. A hadseregtől is megváltam időközben, huszonnyolc éves voltam és nem
                    tudtam, hová hajtsam le a fejemet? Egyelőre a nagyobbik húgomhoz utaztam fel
                    Budapestre.</p>
				<p>Az első hét végén levelet kaptam, Teri írta:</p>
				<p>„Boldogtalan vagyok, hogy olyan szerencsétlen. De ne zúgolódjunk sorsunk ellen.
                    Gondoljunk a régi napokra és mosolyogjunk!”</p>
				<p>Ő most is mosolygott s nem felejtett el. Ezt a mosolygást úgy képzeltem magam elé
                    szünetlenül, mintha egy kétségbeesett percében odameredt volna meggyötört
                    szájára. Boldogtalan volt, de nemcsak én-miattam. Rossz híreket hallottam
                    felőle.</p>
				<p>Mihez foghattam volna? Édesapámnak egy unokahúga élt Borsodban, a kis birtokán.
                    Azóta, hogy régi ifjúságában elvált az urától, személyesen vitte a gazdaságát.
                    Tavaly benéztem hozzá néhányszor: olyankor alig akart elereszteni. Megkérdeztem
                    most, nem lennék-e a terhére, ha egyelőre hozzá költöznék le? Szívesen állnék
                    rendelkezésére, egyéb tervem úgy sincs. Igényem mégkevésbbé.</p>
				<p>A levelemre távirat jött, hogy kocsival vár az állomáson.</p>
				<p>Ettől kezdve hosszú hónapjaim múltak el olyanformán, hogy nincs róluk
                    feljegyezni-valóm. Eltemettem magamat: a nagynénémen kívül alig érintkeztem
                    valakivel. Napközben igásokkal, béresekkel bajlódtam a földeken, esténként
                    összeültünk egy órácskára s felolvastam neki, vagy beszélgetni kezdtünk régi
                    dolgokról. Amikor ránkjött az ősz, bekecset és csizmát húztam s olyan gazdász
                    lett belőlem, hogy az apám - örömében - könnyekre fakadt volna, ha így lát.
                    Hiszen azt akarta mindig, hogy gazda maradjak.</p>
				<p>A november is eljött, szelek zúgtak, eső hullt s most már napokra behúzódtam a
                    nénémmel. Nem volt már semmi vágyam. A Teri utolsó tanácsát is megfogadtam
                    annyiban, hogy nem zúgolódtam a sorsom ellen. Nem vagyok református, de hinni
                    kezdtem a predesztináció tanában: ennek így kellett lennie.</p>
				<p>Azalatt megismertem a néném élettörténetét is. A hosszú estéken át, mialatt a
                    kertben elnyúlt sóhajjal suhogott a fenyves s a szobában az óra ingája számolta
                    a tűnő perceket, részletenként elmondott mindent. Boldogtalan, nagyon
                    boldogtalan volt a nagynéném, amíg fiatal volt. Alig kétévi házasság után
                    szakított az urával s azóta egymagában élt. Visszahúzódott, mert nem bízott az
                    emberekben. Most, amikor már fehérben csillogott a haja, a cselédjein kívül csak
                    én voltam mellette. Hálás maradt a ragaszkodásomért s úgy nézett, mintha a fia
                    lettem volna.</p>
				<p>Ezeken a téli estéken, amikor már hóviharok alá került az egész Bükk, én is
                    megnyitottam előtte a szívemet. Diákkoromról s a katonaéveimről mesélgettem
                    neki. Kíváncsian hallgatott és ha valamit nem értett, külön is elmagyaráztatta
                    magának. A háborús dolgok nagyon érdekelték. Semmit el nem hallgattam előtte,
                    kivévén Terit. De ő már hallhatott valamit, mert nem-egyszer félbeszakított,
                    pillanatra ölébe engedte a kézimunkát s pillogva emelte rám a tekintetét:</p>
				<p>- Hát az a régi kislány hová lett?</p>
				<p>Olyankor megálltam:</p>
				<p>- Hosszú história az. Talán máskor.</p>
				<p>Idő múltával egyre-többször célozgatott Terire, akinek akkor még a nevét se
                    tudta. De nem akartam. Annál kíváncsiabban ostromolt:</p>
				<p>- Hátha tehetnék valamit...</p>
				<p>- Nem segít már énrajtam semmi, néném.</p>
				<p>Teri felől mindíg rosszabb hírek szálltak felém. Mert hébe-hóba ki-kirándultam
                    Miskolcra s össze-összejöttem egyikkel-másikkal a régi bajtársaim közül.
                    Megtudtam, hogy Teri legutóbb odahaza járt s kijelentette egyik barátnőjének,
                    hogy legközelebb végleg hazajön, de - egyedül. Ha egy-egy ilyen kirándulás után
                    hazavetődtem, napokig nem tudtam megnyugodni. Kétségbeejtett a Teri
                    reménytelen küszködése. Ha arra gondoltam: mily elhagyatottan, mennyi
                    keserűséggel éli le egyik napját a másik után, hogy esténként egy-szobában kell
                    lefeküdnie azzal az emberrel, aki jóravaló, törekvő nyárspolgár mindenesetre, de
                    akit megbecsülni nem tud, sőt tehetetlenségében talán gyűlöli is már - ha
                    mindezeket megforgattam magamban, nehéz vádakat szórtam magam ellen, hogy mégis
                    csak én vagyok oka az ő szerencsétlenségének. Sokszor megütött az ellenkező
                    feltevés is: hogy talán beletörődött már mindenbe s engemet okol széttépett,
                    boldogtalan életéért. Ilyenkor nem találtam mentséget a számomra. S volt még
                    valami, ami nem-egyszer nyugtalanított. Emlékeztem a szavaira: „ha elhagyna
                    egyszer, akkor én nagyon rossz leszek!” Hiszen nem hagytam én őt el soha:
                    ellopták előlem. És ő talán még mindig visszavárt. Reméltem, hogy előbb-utóbb
                    szakítani fog az urával. De ismertem Terit s föltehettem róla, hogyha magam is
                    siettetném a szakítást, csak azért is visszatérne a férjéhez. Megírta nekem
                    idejében, hogy inkább meghal, de soha senki szeretetéért koldulni nem fog.</p>
				<p>A tél vége felé azonban olyan hírrel lepett meg valaki, hogy megijedtem tőle.
                    Úgylátszik, most már lemondott mindenről s úgy kezdett viselkedni, hogy magamnak
                    is rosszulesett. Az ura tudta nélkül egyre-többször elutazott a közeli
                    városkába, ott megszállt valamelyik ismerőséhez, színházba, mulatságba járt és
                    csak olyankor tért vissza, ha a férje erővel vitte magával. Furcsa híreket
                    sugdostak róla a társaságban. Később megint csak feltűnt itt is, ott is, de
                    ilyenkor már nem jött érte az ura sem. Erre másodszor is a szüleihez utazott,
                    akik ekkor már felhagytak minden békítési kísérlettel. A Teriről szállongó
                    pletykáknak azonban pillanatig nem hittem. Legnagyobb szerencsétlenségében se
                    feledkezhetett meg magáról.</p>
				<p>Ebben az időben komolyan gondolkoztam már, mi módon közeledjek hozzá? Mert most
                    már meg kellett mentenem. A kis Mártha közel lakott hozzám, Mayer Géza még
                    mindíg Eger mellett dolgozott a gyárban. Reméltem, segítségemre lesznek. De
                    egyelőre nem fordultam hozzájuk. Óvatosan kellett kezdenem, hogy meg ne érintsem
                    a Teri érzékenységét. Büszkeségből visszautasította volna.</p>
				<p>De nem sokáig maradtam óvatos. Húsvét előtt négy nappal Pestre kellett
                    felutaznom. A fülkében csak egy idősebb úr ült még kívülem. Ahogy beszélgetni
                    kezdtünk, kiderült, hogy a Felvidékről jön, sőt éppen abból a városkából való,
                    amelyre annyi búval emlékezni soha meg nem szűntem. Amint bemutatkoztunk
                    egymásnak, visszaemlékeztem a nevére. Megemlítettem, hogy én is ott szolgáltam
                    valamikor. A beszélgetés egyre bizalmasabb lett s úgy igyekeztem terelni a
                    szót, hogy megtudjak valamit Teriről is.</p>
				<p>- Mayer Teri? - kezdte az útitársam. - Furcsákat beszélnek róla. Most éppen
                    odahaza van. Azt mondják, rosszul él az urával. Már el is hagyta vagy kétszer.
                    Ismeri talán?</p>
				<p>- Ismertem - mondtam tettetve. - Hogy van?</p>
				<p>- Hát amúgy csinoska bizony, nem csodálom, ha belehabarodnak az összes fiatalok.
                    Csak azt nem értem, mi történt vele? Mert úgy hallottam, hogy szerelemből ment
                    férjhez...</p>
				<p>- Hogy-hogy? - és itt már kíváncsi lettem.</p>
				<p>- Hát olyanformán, uram, hogy ismerem a férjét. Egyszer, amikor még nálunk éltek,
                    egy borozgatás alkalmával eldicsekedett, milyen harcokat állt ki a feleségéért,
                    mielőtt a menyasszonya lett volna. Valami főhadnagy félig-meddig jegyben járt
                    Mayer Terivel, amikor ő is fellépett. Ekkor kezdődött köztük a harc. Teri végre
                    is őt választotta, a főhadnagy pedig eltakarodott.</p>
				<p>Halántékomba rohant a vér. A vonat már Kőbánya körül járt. Felálltam s kezet
                    adtam a közlékeny bácsinak:</p>
				<p>- Uram, az a főhadnagy én vagyok!</p>
				<p>Az öreg olyat nézett, hogy feje a vánkosra vágódott:</p>
				<p>- Ön az? No, jó helyen beszéltem!</p>
				<p>- Ellenkezően! Köszönöm, hogy ezt is megtudtam. Igenis, az a főhadnagy én vagyok!
                    Jegyezze meg hát, uram, és ezt mondja el mindenkinek, hogy a Mayer Teri férjét
                    én soha az életben nem láttam s ő se látott engemet. Üres fecsegő a Mayer Teri
                    férje, mert én az utolsó-előtti olasz csatában verekedtem, mialatt Terit csúnya
                    játékkal ellopták tőlem!</p>
				<p>- Most már értem, uram - hebegte az öregúr.</p>
				<p>Fel voltam bőszülve. Pesten egy-kettőre elintéztem a dolgaimat s még aznap-éjjel
                    indultam vissza a személyvonattal. Le nem hunytam a szememet. A néném
                    elcsodálkozott, hogy oly váratlanul toppantam haza. Megnyugtatom, hogy semmi
                    különösebb dolog nem történt, de estefelé valami mondanivalóm lesz a számára. A
                    szobámba mentem, lefeküdtem s csak délután ébredtem fel. Kiballagtam, a kertbe
                    s a tavalyi levelektől befödött, görbe utacskákon össze-visszajártam, minden cél
                    nélkül.</p>
				<p>Ebben az öreg kertben sokat eljárkáltam tavaly ősz óta. Mintha csak magamfajta
                    magános bolyongók számára találták volna ki.</p>
				<p>Régi kert volt. A falu közepén állt a néném háza s a ház mögött a kert, melynek
                    hátából már a Bükk szálfái rémlettek a ködökben integető síkság felé. Kőfala
                    itt-ott beomlott s e kőfal mentében sűrű orgonabokrok szegélyezték a görbe
                    utacskákat. Itt-ott tenyérnyi tisztás következett, a tisztáson egy csoport
                    búsongó nyírfa s alattuk magasanlengő fű, ha a Fátra felől seperni kezdett a
                    szél. Melankólia ült e kert zugaiban, leghátul hallgatagon őrködött a tájék
                    fölött néhány fenyő, de mihelyt szél mozdult, mély sóhajok közt kezdtek hárfázni
                    a fenyők. És ha szilajodott a szél, rábókoltak a fenyőfák és zúgtak a szélben,
                    mintha a rég-megholtak lelkei nyögtek volna a zúgásukban.</p>
				<p>Itt, a fenyők alatt, leültem egy kőpadra. Már alkonyodott. Tavaszi szél járt s
                    nyirkos volt a levegő. Néhány felhődarab tűzben-égő szegéllyel sietett az Alföld
                    felé. Magasan, hihetetlenül magasan.</p>
				<p>Leültem a kőpadra s elgondolkoztam. De nem voltak gondolataim. Jött a tavasz, a
                    negyedik tavasz azóta, hogy nem láttam Mayer Terit. A nyírfák csípős illata
                    összekeveredett a fű keserű szagával s új életet lehellt az erdő. Karomradűlve
                    hallgatództam, mert körülvettek régi emlékek árnyai s lábujjhegyen settengve
                    sugdosództak körülöttem.</p>
				<p>És visszaemlékeztem, hogy egyszer már hallgattam így a fenyves zúgását. Azon a
                    nyáreleji délutánon, amikor kardomra bocsátkozva álltam meg utoljára a Teriék
                    kertje végében. Úgy eltűnt akkor, hogy a lába nyomát se tudtam megtalálni. Üres
                    volt akkor a kert, üres a ház és én lemondtam mindenről. De most, e másik kert
                    végében, amikor negyedszer indult meg felém a tavasz, éledezni kezdtem hívő
                    reménykedésre. Éjszakánként, ha már elpihent minden külső nesz, a ki nem
                    fürkészhető messzeségekből egyre többször véltem hallani egy elhaló, hívó
                    hangocskát: „megígérte, hogy sohasem fog elhagyni...”</p>
				<p>Most már tudtam, hogy el fogok menni érte.</p>
				<p>Elindultam a ház felé s a szobámban magamhoz szedtem a Teri leveleit. Semmi
                    egyebem nem maradt, csak e levelek. S csöndesen benyitottam a szalonba.</p>
				<p>Félhomályban terült el a szoba. A zongoránál a kishúgom ült, a nénémnek egy
                    leányrokona. Hetedgimnazista kisasszony: néném a húsvéti szünidőre kérte el
                    magához a szüleitől. Beléptem, ő tovább játszott halott-halkan. Néném az
                    ablaknál ült s kifelé nézett, a sürvedő erdőbe.</p>
				<p>Odaléptem a zongorához s nekitámaszkodtam szótalanul. Azt hiszem, nem is vettek
                    észre. A kis rokonom egyszerre csak új nótába fogott s csöndes dúdolásában
                    oldalt hajtotta a fejét. Szószerint úgy, mint az a másik kisleány is
                    valamikor:</p>
				<p>Fujdogál a szellő</p>
				<p> Rimaszombat felől...</p>
				<p>Micsoda emlékek riadoztak bennem! Ijedten egyenesedtem fel, odaléptem a kis
                    rokonhoz s lefogtam a kezét:</p>
				<p>- Ágneske, csak ezt ne!</p>
				<p>- Miért, bácsi? - s zavarral nézett föl reám, mialatt a néni meglepetve fordult
                    hátra.</p>
				<p>- Nem akarom, Ágneske! Majd megtudod egyszer, ha nagyobb leszel.</p>
				<p>- Rossz kedved van, bácsi...</p>
				<p>A cseléd meggyújtotta a lámpát és ahogy kiment, ők ketten még mindíg úgy néztek
                    reám, mint akiknek sejtelmük se volt róla, mi történhetett velem? Én szorongó
                    érzéssel álltam a kisrokon előtt: csak ma este ütött meg először, hogy már
                    bácsinak szólongat. Néhány évvel ezelőtt Mayer Teri se volt idősebb, mint ő
                    most. Ijedten vettem észre, hogy sietnem kell, mert öreg leszek.</p>
				<p>Azt mondtam a kislánynak:</p>
				<p>- Ágneske, te most kimégy, mert négyszemközt akarok beszélni a nénivel.</p>
				<p>- Ujuj! - s kedves bosszankodással húzta el a száját. - Talán valami szerelmi
                    titok?</p>
				<p>- Ne fecsegj!</p>
				<p>- Na jó. De remélem, bácsi, nekem is el fogod árulni négyszemközt...</p>
				<p>Alig tudtam kituszkolni. A néném leült a kályha mellé, vállára terített egy
                    sálkendőt s kérdőn nézett reám. Magam is a kályha mellé telepedtem:</p>
				<p>- Most pedig, néném, beszélni kezdek arról a régi leányról. Itt az órám, nem
                    halogathatom tovább...</p>
				<p>És megkezdtem a legelején, úgy, mint ma este te előtted. Szünet közben a
                    leveleket olvastam fel. Ez a néném volt az első, akinek elmondtam mindent, te
                    vagy a második. Beszéltem, beszéltem, a néném pillarezzenés nélkül nézett s
                    amikor végül pontot tettem, nem ismertem rá. A szája remegett:</p>
				<p>- Borzasztó dolog ez.</p>
				<p>Kezébe engedte a homlokát, alig bírt a felindulásával:</p>
				<p>- Hogy ezt én előbb nem tudtam! Így megölni egy ilyen teremtést!</p>
				<p>Behozták a vacsorát, Ágnes is visszalopódzott:</p>
				<p>- Végzett már a bácsi az iszonyatos titkával?</p>
				<p>De ahogy a nénire esett a tekintete, megszeppent s nesztelenül sompolygott az
                    asztalhoz. Nyomott volt a hangulat. Ágnes ijedt-kíváncsian nézett hol a nénire,
                    hol énreám. A néni fehéren ült az asztalfőn s a tányérba bámult. Egyszer csak
                    megdidergett:</p>
				<p>- Fázom. Ágnes, vezess a szobámba.</p>
				<p>...Másnap reggel búcsúzás nélkül elutaztam s csak Mayer Gézánál állapodtam meg.
                    Nem volt már a régi zászlós: komoly ember lett ekkorára. Amikor benyitottam
                    hozzá a gyárirodába, először nagyot nézett. De aztán úgy jött felém, mint
                    régi-régi barátok közt szokás:</p>
				<p>- Isten hozott! Hogy vagy?</p>
				<p>Nem kerülgettük sokáig. Sejtette, miért kerestem fel. Ő sem szépített semmit.
                    Elbeszélte, hogy Teri nagyon szerencsétlen, amit anélkül is tudtam. Az édesanyja
                    többször emlegetett s megbánta, hogy annyira nem bízott bennem. Teri érdeklődni
                    szokott utánam minden alkalommal, de soha még egyetlen zokszava nem volt
                    ellenem.</p>
				<p>Úgy egyeztünk meg, hogy két hét mulva elindulunk ketten, mintha vendégségbe vinne
                    a sógorához. A többi az én dolgom lesz.</p>
				<p>- Mit gondolsz, - kérdeztem tőle - sejti-e majd a sógorod, ki lesz a vendége?</p>
				<p>- Nem tudom. A nevedet ismernie kell: ez bizonyos. De hány azonos név van a
                    világon! Mert azt csak mégsem tételezi fel, hogy éppen te indulj hozzájuk
                    látogatóba!</p>
				<p>Azzal váltam el, hogy ő addig is hosszú levélben értesíti Terit az érkezésünkről.
                    Mindenesetre furcsa látogatás előtt állunk.</p>
				<p>Estére otthon voltam megint. A néném feküdt még. Ahogy beléptem hozzá,
                    panaszkodni kezdett:</p>
				<p>- Borzasztó ez, amiket elmondtál nekem. Egész éjjel nem aludtam s most se tudtam
                    kiverni a fejemből azt a fiatalasszonyt. Ha lehetne, azt tanácsolnám neked, menj
                    utána s hozd ide. Szeretném megsímogatni.</p>
				<p>Jókedvűen mondtam neki:</p>
				<p>- Idehozom, néném. És itt is marad. Feltéve, hogy velemjön.</p>
			</div>
			<div type="chapter">
				<head>15</head>
				<p>Megfigyelted-e már a bandában a kisbőgőst? Mennyi igyekezettel kelleti magát a
                    nyavalyás, mily erőszakolt jókedvvel vigyorog a közönségre s a kutya se akarja
                    észrevenni.</p>
				<p>A prímás, álla alá illesztvén a hegedűt, úgy viselkedik, mint született úr. A
                    klarinétos félig lehunyt, áhítatos szemmel trillázik a billentyűkön. A cimbalmos
                    szelíd andalgással hajtja félre a fejét, mialatt két karja a húrok fölött
                    kapkod. A kontrás - a prímásnak balkeze felől - szintén érzi, hogy ő is valaki.
                    A brúgós a brúgó hasán kotorászik méla megadással: a brúgós lecsúszott ember,
                    akinek vágyai nincsenek többé.</p>
				<p>A kisbőgős ezzel szemben a világ legszánalmasabb teremtése. Mert ő még csak félig
                    csúszott le és hiszi, kétségbeesve hiszi, hogy lesz még ez másképpen is.</p>
				<p>A kisbőgős is játszott a banda élén valamikor, de idővel görcsöt kapván egy-két
                    ujja, a kisbőgő mellé szorították le. Egyideig meg van győződve még, hogy ő is
                    tényező a bandában. S mialatt balujjaival a brácsa torkát fojtogatja,
                    megfeszített idegekkel dolgozik, hogy őt is vegye már észre a közönség. Figyeld
                    meg csak, mennyire rázza magát, mialatt a vonóval kapkod idestova. S milyen
                    boldog, ha úgy érzi, hogy a vendégek közül megakadt rajta a szeme valakinek!
                    Olyankor szélesen vigyorog, bólongatni próbál s kifeszíti a mellét, mintha
                    dicsekedni akarna:</p>
				<p>- Náccságos úr! Én is voltam prímás á bándába!</p>
				<p>Ó, nagyon sajnálnivaló teremtés a kisbőgős...</p>
				<p>...Két hét mulva, egy késő estén, a Bodó-kávéházban üldögéltem Mayer Gézával s
                    ekkor figyeltem meg először a kisbőgőst. És rájöttem, hogy ilyen kisbőgős
                    lettem magam is. Valamikor a banda elején játszottam: ma már kevesen akartak
                    észrevenni. Sietnem kellett, mielőtt a brácsától is leszorultam volna a
                    nagybőgőhöz.</p>
				<p>És siettünk is. Harmadnap délelőtt leszálltunk ketten egy vasúti állomáson,
                    amelynek akkor hallottam először a nevét. Kocsi várt.</p>
				<p>Áprilisvégi délelőtt volt: a nap élesen vert. Már az akácosban futott velünk a
                    bricska s porfelhő maradt utánunk az úton. Szótlanul ültünk egymás mellett.</p>
				<p>Félóra mulva a faluban voltunk. Nyugalmat erőszakoltam magamra, de a szívemnek
                    nem tudtam parancsolni. Átzörögtünk a falun, három-négyszáz lépésre láttuk már a
                    fák közül az erdészlak piroscserepes tetejét. Mayer Géza annyit szólt:</p>
				<p>- Ott laknak.</p>
				<p>A kocsi jobbra-fordult az országúton, átsiklottunk a hidacskán s bent-voltunk az
                    udvaron.</p>
				<p>Kedves, apró ház előtt álltunk meg. Tenger virág virított a ház előtt, vadszőlő
                    kúszott a feljáró két oldalára, egészen a tetőig. Életemben ekkor láttam először
                    a Teri urát, amint a feljáró felől sietett elénk.</p>
				<p>Szál-termetű, szélesvállú ember volt: amilyennek az erdészt szoktuk elgondolni,
                    aki - szükség esetén - puszta kézzel is szembeszáll a medvével. Az arca nyilt,
                    csaknem jóságos volt. Valami szolgalegény leszedte a táskáinkat. Akkor már ő is
                    hozzánk ért.</p>
				<p>Leugráltunk, szívesen fogott velünk kezet:</p>
				<p>- Isten hozott, fiúk! Örülünk, igazán örülünk!</p>
				<p>Mikor megmondtam neki a nevemet, ő is megmondta a magáét:</p>
				<p>- Minálunk nem vagy vendég. Itt az a szokás, hogy mindenki otthon érezze
                    magát.</p>
				<p>Nem lepődött meg a nevemen, mintha most hallotta volna először. Kedélyeskedve
                    karolt belénk s úgy vitt a lépcsők irányába. És mialatt látható örömmel beszélt,
                    én elálló szívvel tekintettem a veranda felé. A felső lépcsőfokon akkor már ott
                    állt Teri.</p>
				<p>Otthonos, könnyű ruhában. Emlékszem, hogy néhány virág volt a ruhájára festve s
                    egy élővirágot éppen akkor tűzött a hajába, kedves zavarral. Csak annyit
                    változott, hogy szebb volt, mint régen. Négy esztendeje múlt már, hogy nem
                    láttam. De most amikor újból előtte-álltam, elhagyott minden előreelgondolt
                    meghatottságom.</p>
				<p>A férje bemutatott neki. Ő rámmosolygott, amint az vendégszerető ifjú
                    háziasszonyoknál szokás:</p>
				<p>- Isten hozta!</p>
				<p>Elkapta rólam a tekintetét, a bátyja elé lépett s megcsókolta. A folyosó felé
                    kezdett vezetni:</p>
				<p>- Az urak talán benéznek a szobáikba s rendbehozzák magukat. Egy óra mulva
                    ebédhez ülünk. Viszontlátásra!</p>
				<p>És eltűnt anélkül, hogy rám mert volna nézni. Azt hiszem, félt. A férje velünk
                    jött s azzal vált el, hogy közben rövid dolga akadt, de mivel délutánra egy kis
                    vadászkirándulást tervezett, legjobb lesz, ha az utazóruhánkban maradunk.</p>
				<p>Amikor kiment, Mayer Gézára néztem:</p>
				<p>- Na?</p>
				<p>- Az a benyomásom, hogy egyáltalán nem emlékszik a nevedre. Hihetetlen, mennyire
                    ostoba ember ez az én sógorom!</p>
				<p>- Tévedsz - mondtam neki. - Nekem az a benyomásom, hogy amikor bemutatkoztam
                    neki, nyomban tudta, ki vagyok és miért jöttem? Most nagyot mulat magában, hogy
                    mimódon fogunk kievickélni ebből a vendégszerető helyzetből?</p>
				<p>Mayer Géza tiltakozni kezdett:</p>
				<p>- Nem úgy van, főhadnagy úr, kérlek alássan. (És olyan furcsán mosolygott, hogy
                    láttam, gúnyolódik velem.) Én csak arra vállalkoztam, hogy magammal hozlak. A
                    többihez semmi közöm.</p>
				<p>Az ebédnél Teri a jobbkeze felől ültetett le. Az utazásról s egyéb semmiségekről
                    beszélgettünk. Egyszer-kétszer csaknem fölnevettem, ha a Teri, a bátyja s a
                    magam erőfeszítésére gondoltam, hogy a medveölő ne fogjon gyanút. Mert most már
                    láttam, hogy sejtelme sincs, kicsoda vagyok. Szíves házigazda maradt s
                    egyre-másra koccintásra nógatott bennünket:</p>
				<p>- Isten éltessen, gyerekek! Neked is koccintanod kell, Teri, a ritka
                    vendégekre!</p>
				<p>Teri koccintott is. De valahányszor összeért a poharunk, óvatosan húzta vissza a
                    kezét. A társalgás fesztelen lett, Teri egyre ritkábban mert rámnézni. Jóval
                    ebédután fölkelt az ura:</p>
				<p>- Gyerekek, a puskák után nézek. Negyedóra mulva legyetek készen!</p>
				<p>Ahogy kifelé indult, Mayer Géza is utánament. Tudtam, csak azért, hogy a medveölő
                    meg ne lephessen bennünket. Még a folyosóról is bedöngött a lépése.</p>
				<p>Ketten maradtunk az ebédlőben.</p>
				<p>Amikor csönd lett kívül, Teri rámnézett. Hideg, szinte közömbös szemmel:</p>
				<p>- Az uram mindent tud. Hogy szánhatta rá magát erre a gondolatra?</p>
				<p>- Annál jobb. Legalább belémköthet.</p>
				<p>- De rettenetes ember, ha megharagszik - s elfúlt a szava. - Meg fogja
                    ölni...</p>
				<p>- Tegyük fel. Ám az ellenkezője is lehetséges.</p>
				<p>Felállt. Nesztelenül odament az ablakhoz s kitekintett a virágos kertre.
                    Hozzáléptem:</p>
				<p>- Maga nagyon szerencsétlen, Teri. Ne rázza a fejét, minden napjáról tudok azóta.
                    Megszöktették előlem és én hiába rohantam maga után. Nem találtam sehol. Ennek
                    négy esztendeje lesz. Nincs már semmi számításom, csak maga. Velem jön-e?</p>
				<p>Először nem felelt. A kertre nézett. Ahogy felémfordult egyszer, a szeme könnyes
                    volt:</p>
				<p>- Ő mégis az uram - suttogta remegő szájjal.</p>
				<p>- De Teri! - kiáltottam rá. - Így eltemetkezni! S meghalni, mielőtt élhetett
                    volna! Minek írt akkor kétszer is?</p>
				<p>- Hagyjon magamra - s összetette a kezét, mialatt könnyei szabadjára folytak a
                    kedves, sokatszenvedett arcán. - Az emlékeimnek tartoztam vele, hogy gondoljak
                    magára is. Nagyon sajnáltam akkor...</p>
				<p>- Csak nem akar ittmaradni?</p>
				<p>Az ablak mögé húzódott, hogy a függöny félig elfödte megtört alakját. Könnyek
                    közt ismételgette:</p>
				<p>- Nem tudom... Nem tudom...</p>
				<p>Az udvar felől a nevemet kiáltották. Elindultam, köszönés nélkül, mert Mayer
                    Teriben most csalódtam igazán. De mintha még utánam szólt volna. Mintha ezt
                    hallottam volna a félig nyitott ajtón át:</p>
				<p>- Vigyázzon magára...</p>
				<p>Félóra mulva elértük hárman az erdőt. Golyóra töltöttük a fegyvert s nekivágtunk,
                    jódarabra egymástól. Én a középen mentem. Megegyeztünk, hogy fönt, egy bizonyos
                    tisztáson találkozunk. Ha megtartom az egyenes irányt, pontosan oda kell
                    kitalálnom.</p>
				<p>Vállamra fektettem a puskát s megindultam. Legkevésbbé az irányra figyeltem, mert
                    gyötrő gondolatok foglalkoztattak. Néha megálltam s felfüleltem. Jobbról, de
                    távolabb, szabályos közökben meg-megreccsentek a földre szóródott gallyak. Ott
                    haladt előre a Teri férje. Balról jóideje nem hallottam semmit. Tovább-mentem,
                    de most már tetőnek.</p>
				<p>És mialatt eltöprengtem, egyre világosabban éreztem, hogy Teri mégis csak velem
                    fog jönni. Meddig tarthatott ez a bandukolásom az erdőn át, nem tudom. De ahogy
                    meg-megálltam ismét, semmit nem hallottam többé. Az út is mintha lefelé vitt
                    volna. Alighanem eltévedtem.</p>
				<p>Apró tisztásra értem ki, de ez más tisztás lehetett. A nap már ferdére dűlt s
                    élesen sütött a középre. Megnéztem az órámat: csaknem két órája múlt, hogy
                    elváltunk egymástól.</p>
				<p>Megálltam és hallgatódzni kezdtem. Csönd, fülcsendítő csönd mindenütt. Csak a
                    kakuk kiabált valahol s számolgatta a parasztok éveit. Már le akartam feküdni,
                    amikor lövést hallottam, de ellentétes irányból, a hegyoldalból. Toronyirányt
                    arrafelé vágtam. Kevés idő mulva egy másik lövés csörrent át a rengetegen, már
                    közelebbről. Gondoltam, engemet figyelmeztetnek.</p>
				<p>Félóra mulva elértem a tisztást, ők ketten már a pázsiton heverésztek s szalonnát
                    pirítottak nyárson. A két lövés csakugyan nekem szólt, hogy útbaigazítsanak.</p>
				<p>Egészen megkönnyebbültek, amikor kibukkantam a tisztás szélén. Előkerült a kulacs
                    s beszélgetni kezdtünk, kedélyesen.</p>
				<p>Távolról idáig néztek a stíriai havasok. Alattunk, de egészen lent a völgyben,
                    békésen feküdt a falu, azon túl a pirostetejű vadászlak. Két kis felhő sétált az
                    ég közepetáján, különben csönd volt. Templomi csönd.</p>
				<p>Zsákmány nem akadt. S hirtelen megütött a gondolat, hogy ők ketten éppúgy
                    töprenghettek az egész úton, mint jómagam. De a föltevést hamar elvetettem. A
                    Teri férje annyi szívességgel kínálgatott, hogy ostobának kellett volna lennie,
                    ha mégis sejt valamit. Sok érdekes apróságot mesélt erdei kalandjairól.</p>
				<p>Már gyönge párák kezdtek ereszkedni a távoli völgyekre s a nap a hegyek fölött
                    állt, amikor szedelődzködni próbáltunk. A medveölő megkínált a kulaccsal: ittam
                    belőle. Ő is ivott. Vállunkra löktük a puskát.</p>
				<p>De akkor elémállt:</p>
				<p>- Hallod-e, pajtás? Azt mondom én teneked, mit teketóriázzunk tovább! Intézzük el
                    egymás közt azt a négyesztendős kérdést!</p>
				<p>Kedélyeskedve mondta, mint aki érzi, hogy soha még el nem vétette a célt. Mayer
                    Géza rémülten nézett rá. Kettőnk közé ugrott:</p>
				<p>- Az Istenért, megőrültetek!?</p>
				<p>Nem tagadom, meglepődtem. De nem árultam el magamat. A pillanat egyharmada alatt
                    végigfutott rajtam a gondolat, hogy így nem érdemes továbbélni. A célbalövéshez
                    én is értettem valamit és ha most kitérek, végem van. És mialatt Mayer Géza
                    ijedten kapkodott kettőnk között, rákiáltottam:</p>
				<p>- Ne nyavalyáskodj! Állj ki a szélre és számolj háromig!</p>
				<p>Nem alkudoztunk sokat. Visszafelé indultam, vetélytársam a pázsit ellentétes
                    partjáig ment. És akkor felálltunk, szemközt. A távolság lehetett százötven
                    lépés. Mayer Géza oldalt állt s káromkodott:</p>
				<p>- Látom, hogy megvesztetek! Egy!</p>
				<p>Az erdész fölemelte a puskáját s célzott. Én is céloztam.</p>
				<p>- Gazember gyilkosok vagytok, ha mondom! Ket-tő!</p>
				<p>Az erdész puskacsöve egy pontba ment össze előttem. Az én puskám meg se
                    rezzent.</p>
				<p>- Há-rom...!</p>
				<p>Két villanás ugyanegy pillanatban... Valaki mintha iszonyút vágott volna a
                    jobbvállam alá... Láttam még a füstöt, a Mayer Géza elrémült arcát s akkor
                    kiesett alólam a pázsit...</p>
				<p>...Amikor fölnéztem, a nap élesen vágott be az ablakon. Az ágyam végének
                    támaszkodva a Teri férje állt s le nem vette rólam a szemét. Véres volt a
                    párnám. Az ágyamnál Teri térdepelt s lehajtván fejét a félkarjára, mintha aludt
                    volna. Az ura, amikor észrevette, hogy kinyitottam a szememet, felémindult. Azt
                    hiszem, kezet akart adni. A padlóreccsenésre azonban megrezzent Teri,
                    felsikoltott s a férje elé ugrott, kitárt karokkal:</p>
				<p>- Ne bántsa!... Ne bántsa!...</p>
				<p>Többre nem emlékszem, mert hirtelen, mintha elaludtam volna.</p>
				<p>Ahogy másodszor is fölnéztem, esteledett. A szomszéd szobában hangosan
                    beszélgettek ketten, vagy hárman. Teri a fejemnél ült s valami kézimunkával
                    bíbelődött. Komolykás arccal ült ott s apró dalocskát dúdolgatott maga elé.</p>
				<p>Ahogy észrevett, homlokomra tette a kezét:</p>
				<p>- No, gyönyörű vendég...</p>
				<p>De nem mondta nehezteléssel. Volt valami a hangjában, ami ujjongó örömre
                    fakasztott.</p>
				<p>- Régen vagyok itt?</p>
				<p>- Ötödik napja. Meg ne mozduljon, mert akkor rossz leszek!</p>
				<p>Magamhoz húztam a kezét. Engedte.</p>
				<p>- Mi az újság, nagyságos asszony?</p>
				<p>Sokáig nem felelt. És akkor is remegett a hangja:</p>
				<p>- Elment... Ő kezdi meg a válópört...</p>
				<p>Itt megakadt.</p>
				<p>Olyan nehéz lett akkor a szívem! Megmozdultam...</p>
				<p>Hirtelen rámszólt, de nem neheztelt most sem:</p>
				<p>- Meg ne moccanjon... Megharagszom, ha most se hallgat reám... Hiszen ismerhetne
                    már...</p>
				<p>De az én eszem egészen máshol járt:</p>
				<p>- Mi lesz most, nagyságos asszony?</p>
				<p>- Most? - és könny fénylett föl a szemében. - Én most hazamegyek. A húga meg a
                    férje tegnap jött meg Budapestről: a szomszéd szobában vannak. Itt maradnak,
                    amíg jobban lesz... Igen, én hazamegyek...</p>
				<p>Nem feleltem rá: most már úgyis mindegy. A párnáról oldaltcsuklott a fejem.</p>
				<p>Ott ült mellettem, maga elé hajolva. Soha nem felejtem azt a pillanatot, milyen
                    megtörten folytatta, mialatt könnyek peregtek a kedves arcán:</p>
				<p>- Hazamegyek... és... és soha nem leszek a felesége... Maga sokat vétett
                    ellenem... Nem most kellett volna kiállni értem... Késő már, Kálmánka...</p>
				<p>A nevemnél hangos könnyekre fakadt. És elutazott még aznap este.</p>
				<p>Ekkor vesztettem el őt utoljára. Nem is tettem próbát újabb kísérlettel. Minek?
                    Beláttam, hogy igaza van. És hogy jobb is lesz talán így.</p>
				<p>Tíz nap mulva Pesten voltam. De akkor váratlanul rámnyitott Mayer Géza. Szokása
                    szerint ajtóstul rontott be:</p>
				<p>- Bocsánatot kérek, főhadnagy úr, kérlek alázattal, de Teri új bolondságot eszelt
                    ki. A feleséged akar lenni s addig szekírozott, hogy miután dupla költséget
                    fizetett le előre, azt mondtam, jó, most az egyszer vállalkozok még. Hogy mennyi
                    bajt okoznak nekem mindíg ezek az asszonyok! Hát belemégy, kérlek alázattal?
                    Mert én unni kezdem már...</p>
				<p>Mit felelhettem volna?!</p>
				<p>Körülbelül a végére jutottam. Két hét mulva eljött értem a néném. Ez május végén
                    lehetett. Teri azóta elvált az urától. Most a feleségem lesz.</p>
				<p>A néném két hónap óta rendezteti a házat, meg a kertet. Úgy készül a Teri
                    fogadására, mintha szegény, megtépett ifjúságát élné át megegyszer. Öt nap mulva
                    lesz az esküvőnk: lejönnek a Teri szülei, ott lesz apám, anyám, megjön a két
                    húgom s a kis Mártha az urával. És nem fog hiányozni az ezredesem se: ő lesz a
                    násznagyom.</p>
				<p>Boldog vagyok, mert Terit is annak látom. A válópör tárgyalásáig nagyon izgatott
                    volt, de azóta mintha kicserélték volna. A régi Mayer Teri lett, akire mély
                    búval emlékezni soha meg nem szűntem. Akad nap, amikor három levele keresztezi
                    egymást: végtől-végig utasítás valamennyi. És én örülök, hogy egyszer már
                    parancsolgathat nekem. Micsoda levelet tud írni megint! De soha egyikből se
                    marad el a fenyegetődzés: „Sok gondot fogok adni még én a főhadnagy úrnak.”</p>
				<p>Úgy volt, hogy átmegyek érte a megszállt Felvidékre. De hallani se akart róla.
                    Azzal érvelt szakadatlanul, hogy mivel ebben a szállóban vesztettem el a nyomát,
                    most ő keres fel ugyanitt. Ma éjjel fog megérkezni a bátyjával. Délelőtt már
                    viszem a nénémhez.</p>
				<p>Megnézte az óráját, felállt:</p>
				<p>- Negyedkettő múlt, minden pillanatban itt lehet. A régi levelei azért vannak
                    nálam, mert az utolsó napokban előszedtem őket s úgy felejtettem a zsebemben. S
                    gondolatban elhaladván a letűnt esztendőkön, eltöprengtem, vajjon helyesen
                    cselekedtem-e, amikor négy esztendő után visszahoztam Mayer Terit? Nem-egyszer
                    kétségeim támadtak. De olyankor eszembejutott öreg parancsnokom figyelmeztetése:
                    „öcsém, ne lamentáljunk, a filozófia öl, fő a katonai svung!...” Tudom, nem lesz
                    okom többé nyughatatlanságra. Néném a leányává fogadja Terit és mi ketten nem
                    fogunk elkívánkozni sehova. Nem lesznek vágyaink, tehát csalódás sem érhet.
                    Télben fel-felviszem majd Pestre, de azontúl elzárkózunk a faluban. Az emberek
                    ma annyira gonoszak! S megvigasztal és mosolyogni szeretnék, hogy az egykori
                    főhadnagynak ezentúl már nem okoz gondot senki Mayer Terin kívül...</p>
				<p>Az állomás felől sípszó hallatszott e pillanatban.</p>
			</div>
			<div type="chapter">
				<head>16</head>
				<p>Szünet nélkül zsongott a Balaton.</p>
				<p>Felhő nem járt, csillag nem látszott. Csak a hold állt az ég szokatlan
                    mélységében s amint lenézett mosolyra fanyalodott arccal, lilaszínű árnyékok
                    kezdtek csoportosulni a tájékon.</p>
				<p>Félhomályban volt a terasz, csak egyetlen lefojtott villanyégő pislogott még a
                    feljáró előtt. Csönd, halálos csönd neszelgetett kívülről. A sarokban
                    gubbasztottam, fülemre-húzott gallérral. Szomorú és levert voltam, bár e
                    szomorúságomnak nem tudtam okát adni. Régi-régi dolgok jártak az eszemben s
                    olyan pajtásaimra gondoltam, akikről esztendők óta nem hallottam semmit. Igen
                    elhagyottnak éreztem magamat.</p>
				<p>Barátom föl- és alájárt a homályba-takart teraszon. Már vagy negyedórája
                    lehettünk így: én a sarokban gubbasztva, ő föl- és alásétálgatva, mintha emlékei
                    sokaságával viaskodott volna. Egyszer-csak kocsi fordul be a sétány-felőli
                    részen s hirtelen megállt a feljáró előtt. A barátom hozzámlépett, a kezét
                    nyújtotta:</p>
				<p>- Isten veled!</p>
				<p>- Isten veled! - mondtam én is és kezet szorítottam vele.</p>
				<p>A szálló feljárójához sietett s az alsó lépcsőfokon megállt, kissé előrehajlott
                    felsőtesttel. A terasz feljárója felé figyelt. Én a sarokban ültem,
                    észrevétlenül.</p>
				<p>Akkor egy kedves, nyugodt női hang szólalt meg odakint:</p>
				<p>- Géza, a táskákat vitesd föl a szobámba!</p>
				<p>- Hallottam már! - felelt egy férfihang. - De sok baja van veled az embernek!</p>
				<p>Abban a pillanatban halvány ruhasuhogás közeledett a terasz lépcsőin. S abban a
                    pillanatban a legfelső fokon feltűnt és megállt egy csinos teremtés.</p>
				<p>Gyerekasszony volt még. Ahogy meglátta a barátomat, mosolyogni kezdett. És ettől
                    a mosolygástól világos lett a homályba-terített terasz. Félénk kis mosolygás
                    volt, mialatt szembenálltak egymással. A fiatalasszony szólalt meg először:</p>
				<p>- Szervusz...</p>
				<p>Olyan ügyetlenül mondta, hogy belezavarodott. Most tegezhette először a régi
                    vőlegényét.</p>
				<p>Erre a bátortalan „szervusz”-ra a barátom is fölrezzent. Hozzásietett, lehajolt s
                    megcsókolta a kezét. Aztán a karját adta neki s vezetni kezdte a lépcsőn.
                    Kart-karbatéve mentek, szótalanul.</p>
				<p>Amikor eltűntek előlem, még egy fiatalember lépett a teraszra. Utána három
                    utazótáska alatt valami hordár lihegett. A fiatalember mintha egy véletlen
                    pillantást vetett volna felém, aztán fölényesen odaszólt a hordárnak:</p>
				<p>- Erre szinyóre, erre.</p>
				<p>A hordár utánaszuszogott a fiatalembernek, aki persze senki más nem volt, mint
                    Mayer Géza néhai zászlós, illetve hadnagy úr, kérlek alássan. Amikor ők is
                    eltűntek a folyosón, egészen egyedül maradtam.</p>
				<p>Rég-elmult dolgok jártak az eszemben s olyan levertség ejtett rabul, hogy
                    szerencsétlennek éreztem magamat.</p>
				<p>Mindenki aludt már a fürdőhelyen. Szél nem járt, felhő, csillag nem látszott.
                    Csak a hold nézett le az ég legtetejéről, mosolyra fanyalodott szájszéllel.
                    Régen kialudtak Füred lámpásai a túlsó parton. Onnanátról jöttek, mindíg jöttek
                    a habok, csillogó taréjjal.</p>
				<p>Örök dalát zúgta a Balaton.</p>
			</div>
		</body>
	</text>
</TEI>