<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU14197" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A legszebb herczegnő : Történeti regény Mária Terézia korából : ELTeC edition</title>
				<author ref="viaf:57487056">P. Szathmáry Károly (1831-1891)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">58893</measure>
				<measure unit="pages">121</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A legszebb herczegnő : Történeti regény Mária Terézia korából</title>
					<date>2015-09-09</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/14100/14197"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Szabó Attila</name>
						<name>Mészáros Atilla</name>
					</respStmt>
					<bibl type="digitalSource">
						<title>A legszebb herczegnő : Történeti regény Mária Terézia korából</title>
						<date>2015-09-09</date>
						<ref target="https://mek.oszk.hu/14100/14197"/>
					</bibl>
					<bibl type="printSource">
						<ref target="https://mek.oszk.hu/14100/14197/pdf/"/>
						<title>A legszebb herczegnő : történeti regény Mária Terézia korából</title>
						<author>Szathmáry Károly</author>
						<pubPlace>Budapest</pubPlace>
						<publisher>Singer-Wolfner</publisher>
						<date>1888</date>
					</bibl>
				</bibl>
				<bibl type="firstEdition">
					<title>A legszebb herczegnő : Történeti regény Mária Terézia korából</title>
					<author>Szathmáry Károly, P.</author>
					<date>1888</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2020-07-24"/>
		</revisionDesc>
	</teiHeader>
	<text>
		<body>
			<div type="group">
				<head>
               ELSŐ KÖTET.
            </head>
				<div type="chapter">
					<head>
                  A bemutatás.
               </head>
					<p>A bécsi Schweizer-Hof előtt, melynek sötét külseje nagyon emlékeztet épittetője,
                  II. Ferdinánd császár jellemére, nehéz, hatlovas hintó állt meg. Ezreket érő lovai
                  ezüsttel pazarul elöntött magyar lószerszámba voltak bujtatva: a bal felől lévő
                  fekete sárkányok hátán egy-egy fullajtár ült, XIV. Lajos korabeli gazdag
                  viseletben, fehér czopffal és annak tetején ezüsttől ragyogó felcsapott háromszögü
                  kalapban.</p>
					<p>- Az öreg palatinus - hangzott végig a lépcsőházban s a lépcsőkön, fel egész a
                  királyné termeibe vezető ajtóig; és a roppant aranyos bundában nyakig elvesző
                  kapus, pofoncsapott kalapjával és kétfejü sastól ékes nagy botjával mély
                  hajlongással lépett a hintó ajtajához, melyben csakugyan az ősz nádor, Pálffy
                  János tiszteletreméltó alakja lépett elő.</p>
					<p>Az öreg nádor, 70 éve daczára, elég könnyedén szállt ki hintójából; igénybe sem
                  véve a császári kapus segitségre nyujtott kezét. Szemei még ifju tüzben fénylettek
                  ősz pillái alól és uradalmat érő öltözete ruganyosaknak látszó tagokat
                  fedezett.</p>
					<p>Az ősz nádor után az első ülésből ritka szépségü 19-20 éves ifju lépett ki;
                  olyszerü ellentétet képezvén az agg nádorral, mint a százados tölgy mellett fakadó
                  tavaszi virág. Termetében és büszke, nyilt tekintetére hasonlitott Raphael Mihály
                  angyalához: erősfényü nagy fekete szemei a reá tekintőt azonnal meghóditák; mig
                  barnapiros, tojásdad arcza, most serkedő finom fekete bajuszával, oly kellemes
                  jelenséggé tette, hogy a tündérregék hősének is könnyen bevált volna bármily
                  királyleány képzeletében.</p>
					<p>Füszinzöld dolmány és hattyuprémes meggyszin bársony-mente övezte e szép ifju
                  alakot; azokkal a finom müvü zománczos ékszerekkel, melyek már századok óta
                  szállnak atyáról fiura, s melyeknél nehezen tudjuk elhatározni, a befoglalt nemes
                  kövek értéke nagyobb-e, vagy a reájok forditott filigran-müvészeté. Az ifju
                  öltözetén nem volt zsinór és paszománt; minden disz nemes érczből volt azon;
                  sáraranyból, melynek rozsdája is zománcz. Az egész egyöntetü készletet a nyusztos
                  kalpagán lévő gyémántos forgótól - a mente- és kardkötőn át - az utolsó
                  sarkantyuig valamelyik gazdag őse viselhette dicső Mátyás király idejében.</p>
					<p>Az agg nádor nehéz ősi kardjára támaszkodva haladt fel a jól ismert főlépcső
                  futószőnyegén, melynek két oldalán az udvari lakájok hosszu sora hajlott meg
                  előtte. A főajtónál alsóbb rendü tisztek csoportja tisztelgett neki s a kedvencz
                  aranysárga szint viselő udvari ajtónállók tárták szét a külső ajtók szárnyait.</p>
					<p>A fiatal ember, ki a nagy urral jött, tiszteletteljes távolban és talán a
                  szokatlanság miatt, kissé kihevült arczczal, kisérte az előtte menő nádort.</p>
					<p>Az előtermekben, a kor szokása szerint, épen nem voltak halmozva a butorok.</p>
					<p>Csakis két tárgy van, mely e termek fényét emeli: az oldalfalakra alkalmazott
                  óriási képszőnyegek, melyek többnyire nagyszerü csataképeket ábrázolnak és a nagy
                  függő kristály-csillárok, melyeknek ezer meg ezer metszett üveg-függőcskéi a
                  szivárvány minden szinében ragyognak, s melyek épen e korban kezdettek nagy
                  divatba jönni.</p>
					<p>Három ily előtermen mentek az ujonjöttek keresztül, melyek mindenikében különböző
                  rendü és rangu várakozók és udvari szolgák ültek és álltak; azonban az ősz nádor
                  közeledtére, mintegy önkénytelenül üdvözletre hajták meg magokat. Végre a negyedik
                  terem ajtajához értek, mely előtt két felől két ritka szépségü és magasságu férfiu
                  állott.</p>
					<p>Mindenik magasabb volt egy ölnél és a jobbról álló barna ifju oly váll- és
                  izomfejlettséggel, mely a virágzás pontján álló görög szobrászat remek
                  férfialakjaira emlékeztetett; de a balról álló sem sokkal maradt vissza társa
                  mögött: és ha valamivel kevesebb mutatkozott nála az erő kifejezéséből, annál több
                  jutott részére egy adonisi eszménykép szépségéből.</p>
					<p>A jobbról álló valamivel idősebb, 26-27 éves lehetett, olajbarna arczczal és a
                  magyar jelleg legerősebb vonásaival, melyeket fekete fényes bajusza és szemöldöke
                  mintaszerüvé egészitette ki. Szemei égtek és égettek, mintha a fekete csillag
                  háta mögött villám tüze égne és ajkai körül az a nyugalmas és jóakaró mosoly
                  lebegett, mely a valódi férfias erővel legtöbbször természetszerüleg párosulni
                  szokott.</p>
					<p>Valamivel lágyabb és megnyerőbb volt a jobbról álló fiatalabb ifju arczának
                  kifejezése; és nefelejtskék szemeiből valami méla költői borongás látszott
                  elősugározni; mig női fehérségü arczát rózsapir önté el, melyhez kellemes
                  ellentétül szolgált a fehér hajporos paróka és még nagyobbal a vékony fekete
                  bajusz és szemöldök! Mindkét ifju emberen a nem rég alapitott magyar királyi
                  testőrség pompás öltözete fénylett.</p>
					<p>Ez öltözet egész szabása még a hajdani magyar dicsőség korára emlékeztetett; csak
                  a szalaggal boncsokba kötött fehér paróka látszott hódolni az uj franczia
                  divatnak.</p>
					<p>Midőn a két testőr az ősz nádor belépését észrevette, eddig hanyagul karjukra
                  fektetett fényes magyar kardjokat csipőjökhöz nyomták és sarkantyuikat
                  összependitve, katonai állásba helyezkedtek.</p>
					<p>Az agg nádor a két testőr láttára megállt a terem közepén s látható gyönyörrel
                  legeltette rajtok szemeit.</p>
					<p>- Nos, gyermekeim, hogy vagytok? - kérdi szeretetteljes hangon. - Látom, az
                  egészségben nincs hiba; olyanok vagytok, mint egy-egy szál virág.</p>
					<p>- Köszönjük excellencziád grácziáját - mondja a barna testőr - Istennek hála,
                  semmi bajunk nincsen.</p>
					<p>- Nézd, öcsém - mond a nádor a vele jött ifjuhoz visszafordulva - olyan szerencsés
                  vagy, hogy elsőben is ő felsége magyar gárdájának s mondhatom, az egész magyar
                  nemzetnek két legjelesebb ifját látod magad előtt. Ez a magyar Herkules itt,
                  Bessenyei György, a szabolcsi Bessenyeiek hires hadából, ki vitézi virtusai
                  mellett a muzsákat sem hanyagolja el. Ez az Adonis pedig - mond, a másik testőrre
                  mutatva - Barcsay Ábrahám, az egykori erdélyi fejedelem utóda, kiről maga az udvar
                  fiatalsága és dámái sem tudják elhatározni, hogy férfiui szépségének hódoljanak-e,
                  vagy lángeszének?</p>
					<p>- Kegyelmességed megpirit bennünket meg nem érdemelt magasztalásával - mondja a
                  szerény Barcsay Ábrahám.</p>
					<p>- A virtus, ha az együgyü középszerüség álarczája alá buvik, hasonlit a
                  gyémánthoz, mely annál fényesebb, minél kisebb becsü érczbe van foglalva. Ez itt -
                  folytatja a vele jött ifjuhoz fordulva - a feleségem kis öcscse, József, ez idő
                  szerint az utolsó gróf Czobor. Most szándékozom őt ő felségének, a mi adorált
                  királynőnknek bemutatni; és örvendek, hogy alkalmam akadt reá, e tapasztalatlan
                  ifjut egyuttal barátságtokba is ajánlani. Kérlek, ne vonjátok meg azt tőle; mert
                  tapasztalástok és széles ismereteitek e jóakaratu, de még járatlan ifjunak nagy
                  hasznára válhatik.</p>
					<p>- Nekünk lesz szerencse - mondja Bessenyei - ha az ifju gróf ur nem veti meg
                  barátságunkat.</p>
					<p>Az ifju Czobor meghajtá magát s a nádor lassubb hangon kérdi:</p>
					<p>- Bent találom-e ő felségét?</p>
					<p>- Épen kegyelmességedet várja, mondja Barcsay.</p>
					<p>A nádor előrelépett s a következő pillanatban megnyiltak az aranyos szárnyajtók,
                  mire mind ő, mind az ifju Czobor beléptek és az akkori udvari szokás szerint,
                  háromszoros meghajlással közeledtek a trón felé, melyen Magyarország királynője,
                  Mária Terézia állott.</p>
					<p>A királynő ekkor volt élete legszebb virágjában; még alig lehetett 40 éves s egész
                  alkatán a női szépségnek viruló teljessége tetőpontját érte el a nélkül, hogy
                  legkisebb tulteltségre, vagy hanyatlásra mutatna. Arczában és termetében egyaránt
                  királynő volt; s ilyenül akkor is föl lehetett ismerni, ha fényes udvara körében
                  legegyszerübben jelent meg. Magas és értelmet kifejező homloka, vidáman tündöklő
                  kék szemei, szabályos, tojásdad arcza és jóságot kifejező, kissé teli ajkai
                  bámulatosan megnyerő összhangot képeztek.</p>
					<p>Midőn a királynő a belépő nádort megpillantá, azonnal leszállt a biboros
                  trónemelvényről, melyen kihallgatásait - többnyire állva - adni szokta s mindkét
                  kezét előre nyujtva, felkiáltott:</p>
					<p>- Ah, édes atyám, Pálffy, ez valóban kedves nap! már régen nem láttuk önt!
               </p>
					<p>(E felkiáltás természetesen német nyelven történt, valamint minden hivatalos
                  szóbeli érintkezés, különben a társalgási nyelv az udvarnál inkább a franczia
                  volt.)</p>
					<p>- Felséges asszonyom - felelt mély meghajlással az ősz nádor, a királynénak feléje
                  nyujtott kezét jobbjában tartva - elhiheti felséged, hogy az udvarnál és felséged
                  előtt megjelenhetni nekem legnagyobb öröm: csakhogy elmultak azok a régi szép
                  idők, midőn Pozsonyban paripára pattantam és meg sem állottam Bécsig!... Engedje
                  meg, felséged, hogy egy családi fogadást töltsek be és bemutassam felséged előtt
                  sógoromnak, Czobor Márknak, egyetlen fiát, a most már mind atyáról, mind anyáról
                  árva gróf Czobor Józsefet. Atyjának, a sok üldözést szenvedett és felségtekhez
                  mégis mindvégig ritka hüséggel ragaszkodó sógoromnak, halálos ágyánál igértem meg,
                  hogy fiát, midőn a felséged nevét viselő tanintézetből kikerül, személyesen fogom
                  felséged kegyeibe ajánlani. Anyjának, Lichtenstein herczegnőnek, szintén
                  megigértem, hogy József fiát fiamként fogom tekinteni.</p>
					<p>- No lám - mondja a királynő - hiszen akkor, ha kegyelmed fiává fogadta,
                  tulajdonképen testvérem, mert én meg az ön leánya vagyok. Jőjjön közelebb, ifju
                  ember - mondja az ifju Czoborhoz fordulva és kezét kézcsókra eléje nyujtva, melyet
                  az hódolatteljesen és féltérdre borulva fogadott el.</p>
					<p>- No lám, külsőleg igen csinos - folytatja kegygyel Mária Terézia - reméljük, hogy
                  iskoláit is jól végezte?</p>
					<p>- Mindenből kitünő volt, felséges asszonyom - mondja a nádor; miközben az ifju
                  Czobor térdéről fölkelve, az ajtó közelébe visszavonult.</p>
					<p>Ezután halkabban beszéltek együtt a királyné és kedvencz nádora.</p>
					<p>- És minő különben a conduitja? - tudakozódik a királynő - remélem buzgó
                  katholikus?</p>
					<p>- Sohase volt panasz reá - mond a nádor lassu hangon; de fájdalom, atyjától,
                  szegény sógoromtól, annak két jellemző sajátságát örökölte: vérmes természetét,
                  mely, ha valamely eszmét megragad, annak valósitását sohasem tartja lehetetlennek
                  és bizonyos tulvitt nagylelküséget szemben barátaival, ismerőivel, sőt idegenekkel
                  is, mely nem egyszer pazar bőkezüségre ragadja.</p>
					<p>- Ilyesmivel minket is gyakran vádolnak - mond a királyné elkomolyodva - azért e
                  hiba könnyen bocsánatot nyer részünkről. Csakhogy azután van-e a fiatal urnak
                  módja az ilyes nagylelküsködésre?</p>
					<p>- Annak daczára, hogy atyja javaiból sokat elprédált: az egyetlen fiunak még
                  mindig oly nagy öröke van, hogy jövedelmét évenkint bátran tehetni egy millió
                  forintra.</p>
					<p>- Nem tudom - mond mosolyogva a királyné - nem gazdagabb-e, mint mi; mert a mi
                  jószágainkból nem mindig foly be ennyi. Ha ily gazdag, csak nagylelküsködjék:
                  miből élnének a szegény emberek, ha a gazdagok nem pazarolnának? A fiatal embernek
                  e vagyonossága nagyon könnyüvé teszi azt az anyai gondoskodást, melyet önnek,
                  kedves atyámnak ajánlata folytán elhatároztam. A fiatal Czobor grófnak módjában
                  fog állani, hogy állandóan az udvar körében maradjon. Még ma kiállittatjuk
                  okmányát, mint belső kamarásunknak és majd ha hajlamait és tehetségeit kiismerjük,
                  módunkban lesz őt, azoknak megfelelő állásra alkalmazni.</p>
					<p>- Ha volna még egy kis hely szivemben, - felel meghajlással az ősz nádor, - mely
                  nem a felséged iránti hálával van eltelve: ez ujabb kegyessége felségednek ezt is
                  betöltené.</p>
					<p>- Ön, atyám, agg kora daczára, még mindig a régi udvarias lovag - mondja
                  mosolyogva a királynő. Czobor gróf - folytatá az ifjuhoz fordulva, ön e naptól
                  kezdve belső kamarásunk, kit mind én, mind gyermekeim, nagy örömmel fogunk
                  szemlélni körünkben.</p>
					<p>A fiatal Czobor ismét előlépett és látható megindulással csókolta meg a királynő
                  kezét.</p>
					<p>- A legkedvezőbb órában érkeztek önök, - mondja ezután Mária Terézia - a
                  gyermekeknek épen tánczleczkéjök van, melyben az udvar előkelőbb ifju urai és
                  hölgyei is részt vesznek és nekem örömömre fog szolgálni, hogy az ifju Czobor
                  grófot azonnal bevezessem e vidám társaságba.</p>
					<p>- Ezzel csak tetézi felséged irántunk tanusitott határtalan grácziáját, - mondja
                  fejhajtva az ősz nádor.</p>
					<p>- A bemutatás hamar megtörténik és Czobort majd ott hagyjuk; magunk pedig
                  visszatérünk; mert önnel kedves atyám Pálffy, még sok beszélni valónk van; és
                  különben is, mint tudjuk, sokan várnak még kihallgatásra.</p>
					<p>A királynő megindult a belső termek felé, melynek ajtai a császárnő közeledtére
                  kétfelé nyiltak; nyomában az ősz nádor és a fiatal Czobor, kik a francziás
                  viseletü udvari személyzet között gazdag magyar viseletükben ugy tüntek föl, mint
                  valami ódon, emlékszerü szobrok valamely müterem idylli képei között.</p>
				</div>
				<div type="chapter">
					<head>
                  A tánczleczke.
               </head>
					<p>Néhány termen keresztül haladva, egyszerre könnyü franczia tánczzene csapta meg a
                  haladók füleit s egy nagyobb teremben, melynek szárnyajtai szintén szétváltak,
                  egész fiatal társaság tünt eléjük, mely annyira magán viselte a kor franczia
                  divatját, hogy egyszerre a Tuilleriák vagy Versailles valamelyik terme előtt
                  képzelhették magokat.</p>
					<p>A szolgálattevő kamarás pálcza-kopogására, mely a királynő jöttét jelenté,
                  egyszerre megszünt a zaj, elhallgatott a zene és a tánczos sorokból melyeket egy
                  franczia tánczmester vezényelt, egyszerre egész csoport fiatalabb és idősebb
                  leányka vált ki, kik a királynő kezei csókolására siettek; mig a többiek
                  francziás - ugynevezett - pukkerlikkel fejezték ki tiszteletöket az uralkodónő
                  iránt.</p>
					<p>Az egész társaság az utolsó franczia divat szerint volt öltözve, az ifjak könnyü
                  világosszinü arany és ezüsttel ékitett selyem frakkokban, melyek vállairól szines
                  selyemszallagcsokrok függöttek alá, hosszan lenyuló hasonló anyagu és szintén
                  himzett mellényekben, térdig érő selyem nadrágokban, melyeket fehérselyem harisnya
                  és ezüstcsattos czipők egészitettek ki. Mindannyian fehér parókát és fodros
                  ingelőt viseltek. A kisasszonyok szintén felfésült puderes hajakkal s könnyedén
                  feltüzdelt rövid öltönyeikben magukon viselték a kornak ama tulvidám jellegét,
                  mely XV. Lajos franczia király udvarának emlékéhez füződik.</p>
					<p>Az öltözettel egybevágott a társaság nyelve is, mely kizárólag a franczia
                  volt.</p>
					<p>Csupán két 19-20 évesnek látszó ifju volt a társaságban, kik e könnyü viselettől
                  eltérőleg, katonai egyenruhát viseltek és kevésbbé látszottak elragadottaknak ama
                  kedélyes vidámságtól, mely az egész társaságot élénkité: József, a királynő
                  legidősebb fia, ki korához képest nagyon is komoly arczczal állott a vidám
                  társaság közepette és Albert, tescheni herczeg, a királynő időre második
                  leányának, Krisztinának jegyese.</p>
					<p>Az a kisebb és nagyobb leányokból álló csoport pedig, mely az anyai örömökben uszó
                  Mária Teréziát körülrajzotta, mindannyi az ősaját leánya volt, kikből magukból
                  kitelhetett volna egy kisebb tánczmulatság. Mert Mária Teréziának már ekkor 13 élő
                  gyermeke volt, kik közül az emlitett Krisztinán kivül Mária Anna, Erzsébet,
                  Amália, Johanna, Jozefa, Carolina és Antoinette igyekeztek egymás elől
                  szeretetteljes édes anyjok csókra nyujtott kezét elsajátitani.</p>
					<p>- Nos, gyermekek, mond a királynő vidáman - mindig azon panaszoltok, hogy kevesebb
                  a tánczos, mint a tánczosnő: ime én hoztam egyet, az ifju Czobor grófot, ki
                  szintén a mi gyermekünk és kamarásunk: remélem, örömmel fogadjátok
                  társaságtokba.</p>
					<p>A főherczegnők csak most vették észre a királynő háta megett álló ősz nádort, kit
                  mindnyájan igen jól ismertek és a bemutatott ifju grófot, kit most láttak először.
                  Meg is tették szokásos üdvözletöket, a könnyü pukkerlit, mig a főherczegek József,
                  Károly, Lipót, Ferdinánd és Miksa egyenként közeledtek a nádor felé és szivélyesen
                  kezet szoritottak vele. A többi herczeg és gróf urfiak, Schwarzenbergek,
                  Eszterházyak, Lobkowitzok, Lichtensteinok, a fiatal Kaunitz szintén be lettek
                  mutatva s az ujon jötteket szivélyesen üdvözölvén - visszatértek előbbi
                  helyükre.</p>
					<p>- Kedves grófom - mond a királynő az ifju Czoborhoz - mi itt hagyunk és
                  megengedjük, hogy azonnal sorakozzál a tánczosok közé; ugy hiszszük, nem fogod itt
                  magadat kellemetlenül érezni, sőt - folytatja tréfás mosolylyal - azonnal
                  választhatsz is a tánczosnők közül. Ha pedig, mint reméljük, teljes
                  megelégedésünkre viseled magadat, egy hosszu életre is kiválaszthatod itt párodat.
                  Lássuk kit választanál?</p>
					<p>Az ifju Czobor szemei felvillantak s hirtelen körültekintve a nőcsoportokon, a
                  gyönyörü Erzsébet főherczegnő előtt hajtotta meg magát.</p>
					<p>- Az ifjunak nincs rossz izlése! - mond nevetve a királynő - ám legyen, de ezt nem
                  értjük utóbbi megjegyzésünkre, csak a mai tánczra; mert ez a mi kedves Erzsébet
                  leányunk.</p>
					<p>Intett leányának s a közeledőt homlokon csókolta és arczon simogatva mondá:</p>
					<p>- A mi Párisunk neked nyujtotta arany almáját és nincs okunk gáncsolni jó izlését.
                  Fogadd el őt mai tánczosodul.</p>
					<p>A fiatal Czobor leöltötte mentéjét s leoldott kardjával együtt egy közelálló
                  székre helyezve, karjára vette a szép főherczegnőt s beállott a tánczosok sorába,
                  melyet a franczia tánczmester épen a menuette titkaiba avatott be.</p>
					<p>A királynő köszöntést intett a társaság felé s az ősz nádorral együtt visszatért
                  elfogadó termébe.</p>
					<p>*</p>
					<p>- Szabad-e remélnem fenség - kérdi az első táncszünetet felhasználva Czobor - hogy
                  bizonyára fölséges anyjához hasonló szive megbocsátja azt a vakmerőséget, hogy
                  mint ismeretlen, imádott királynőnk kegye által felhatalmazva, járatlanságomban
                  szemeimet a főherczegnőre mertem emelni?</p>
					<p>Erzsébet főherczegnő, ki legkisebb nővérén, Antoinetten kivül, mind jó szivre,
                  mind külsejére nézve legjobban hasonlitott édes anyjához, ritka szépségü,
                  átlátszóan kék szemeit a deli magyar mágnásra emelte és csaknem gyermeki
                  őszinteséggel felelte:</p>
					<p>- Mi lett volna abban sértő? Mi itt az udvarnál, e gyermeki mulatságok közepette,
                  mintegy köztársaságot képezünk és felséges anyánk engedélyéből az udvari etiquette
                  feszesebb szabályait mellőzzük. Különben miként is lehetne magunkat átadni e
                  tánczórák egyszerü örömeinek? Azonfelül felséges anyám hajlamaiban én is nagy
                  mértékben osztozom, ki nagy előszeretettel van a magyarok iránt, kik hüségök és
                  vitézségök által egykor trónját mentették meg.</p>
					<p>Czobor örvendetes meglepetéssel tekintett a bájos főherczegnőre.</p>
					<p>- Hátha még fenséged kegyes lenne meglátogatni hazánkat és megismerkednék a magyar
                  nép egyszerü erkölcseivel és hódoló ragaszkodásával fenségtek iránt!</p>
					<p>- Nem mondom, hogy nem vágynám önök szép hazáját megismerni, sőt reményem is van,
                  hogy alkalmilag majd Pozsonyba lerándulhatok - felelt nyájasan a főherczegnő.
                  Felséges anyánknak terve szerint nővérem, Krisztina, férjével Pozsonyban fog
                  lakni.</p>
					<p>- Csakhogy Pozsony még nem Magyarország, hanem mondhatni, csak Bécs külvárosául
                  tekinthető. Ez inkább német lakosságu városban nagyon keveset láthatna fenséged
                  abból, a mi magyar. A Duna és Tisza sikjain, hol a szem elfárad, mig egy-egy falu
                  tornyáig ér, s hol a képzelettel a délibáb tündérjátékot üz: ott találhatná fel
                  fenséged az igazi magyar népet.</p>
					<p>- Nem látunk e itt az udvarnál is igen sok tiszteletre- és szeretetreméltó előkelő
                  magyar férfit és nőt? - kérdi csaknem behizelgő hangon a főherczegnő.</p>
					<p>- Azok között a magyarok között, kik az udvarnál láthatók s azon eredeti ős
                  nemesek és földmivelők között, kik ott az igazi magyar földön laknak, oly nagy a
                  különbség, főherczegnő, mint Schönbrunn körülfaragott lombu fasorai és a szabad
                  erdő között. Az udvar közelében élő magyarság, kivéve talán a nemzeti
                  ünnepélyeket, lerázza magáról nemzeti jellegét, elhagyja viseletét, nyelvét,
                  szokásait és alkalmazkodik az itt divatozókhoz, melyekről őszintén megvallhatjuk,
                  hogy sem magyar, sem német, hanem a franczia divatok utánzata.</p>
					<p>- Akkor - mondja bizonyos szomoruság kifejezésével a főherczegnő, - hacsak valami
                  véletlen esemény közbe nem jő, aligha le nem kell mondanom azon eszméről és
                  vágyról, hogy valaha az ön eredeti honfitársait megláthassam, - mert az
                  lehetetlenség.</p>
					<p>- Miért lenne lehetetlenség? - kérdé Czobor lelkesülten - felséges anyja, a mi
                  hódolattal szeretett királyunk, már letétette alapját királyi lakának a budai
                  várhegyen, dicső Mátyásunk palotája helyére. De különben is, fenség - a felfogás
                  lehet különböző - de én azt hiszem, hogy lehetetlenség csak a lélekben és
                  akaratban van, a természet világában e fogalom hiányzik.</p>
					<p>- Ez valóban sajátszerü felfogás, - felel mosolyogva a herczegnő. Például
                  kivihetőnek tartaná-e ön, hogy megparancsoljuk a természetnek, mely e télen oly
                  fukar a havazásban, hogy hó boritsa el sötét földeinket és hogy szánkázzunk a
                  Praterben, mely kedvtelést pedig e télen át oly nehezen nélkülözünk?</p>
					<p>- Erős akarattal minden lehetséges, főherczegnő. Nyerek-e engedélyt reá, hogy ezt
                  fenségednek bebizonyitsam?</p>
					<p>- Oh, kérem - mond mosolyogva Erzsébet - egészen tetszés szerint.</p>
					<p>- Nos - mond Czobor élénken - ma hétfő van; s miután a főherczegnő ugy kivánja,
                  csütörtökön fehérek lesznek a Burg fedelei és fenséged tetszésére szánkázhatik a
                  Prater főutján.</p>
					<p>A főherczegnő bizonyos meglepetéssel tekintett az ifjura, mintha a felett
                  kétkednék, hogy fejében nincs minden rendén; de e pillanatban fölhangzott a
                  tánczmester vezényszava:</p>
					<p>- Messieurs et mes dames, a táncz kezdetét veszi!</p>
				</div>
				<div type="chapter">
					<head>
                  A vén kurucz.
               </head>
					<p>Az ősz nádor majdnem egy óráig értekezett felséges királynőjével nagyfontosságu
                  országos dolgokról, melyekben Mária Terézia a legnagyobb jóakarattal követte az
                  ősz főur tanácsát az ország anyagi érdekei emelésében.</p>
					<p>Végre a nádor, mintegy előérezve, hogy nehezen találkozhatik többé királynéjával,
                  érzékeny bucsut vett és hálás érzelmekkel távozott a királyné elfogadó
                  terméből.</p>
					<p>Kinn az előtermekben még egész serege várt a kihallgatást kérőknek, kiknek nagy
                  tömegét szokás szerint hivatalnokok özvegyei és árvái képezték, kik igen jól
                  tudták, hogy a jószivü és néha a tulságig nagylelkü királynő elől senki sem
                  távozik üres kézzel.</p>
					<p>A nádor közönyösen haladt végig az előtte tisztelettel meghajló kérvényezők tömege
                  között, kik várva-várták, mig az illető udvarnok jegyzékében nevökre kerül a sor:
                  egyszerre azonban egy sajátszerü alakkal látta magát szemben, ki, mint egy régi
                  álomkép, ragadta meg emlékezetét.</p>
					<p>Ősz férfi volt ez, erőteljes vonásokkal, vállára bocsájtott hajjal, bozontos
                  szemöldökkel és csaknem mellére aláfüggő két vastag bajuszszal. Vállain nehézkes
                  rókatorkos mente, akkora ezüstgombokkal, melyek szükségből még buzogányfejnek is
                  megjárnák, sötét öltözetben és tenyérnyi széles ezüstveretü fringiával, e nagyon
                  jól ismert fegyverrel a Rákóczi-féle felkelés korából, melynek hatalmas pengéjén
                  Magyarország czimere alatt e négy szó állott: pro patria et libertate (a hazáért
                  és szabadságért).</p>
					<p>A nádor megállott és hosszasan nézett az ősz férfiu szeme közé.</p>
					<p>- Kegyelmed az, bátyám-uram, Szirmay Tamás uram? kérdi végre a nádor azon a lassu
                  hangon, mely a királyi udvar körében otthonos.</p>
					<p>- Én vagyok magam, egészen a régi bőrben, - mondja az agg nemes, oly hatalmasan
                  dörgő hangon, mely az egész előterem közönségének a figyelmét a beszélőkre vonta.
                  Ugyan jó, hogy itt találom kegyelmességedet!</p>
					<p>A nádor intett kezével, hogy lassu hangon beszéljen és az öreg urat mente
                  szárnyánál fogva a terem egyik távolabbi ablakmélyedésébe vonta, mely még senkitől
                  sem volt elfoglalva.</p>
					<p>- Most mondja meg, kegyelmed, bátyám uram, mi hozta fel az udvarhoz és miben
                  lehetek szolgálatára? - kérdi a nádor - mert ugy hiszem ritka vendég itt és nem
                  gondolnám, hogy hivatalért vagy kitüntetésért folyamodnék.</p>
					<p>- Mi hozott fel? - mondja keserü hangon az ősz kurucz, - a kancellária rendelete,
                  megidéztek ide ő felsége elé «ad audiendum verbum regium» (a királyi szó, vagy
                  pirongatás meghallgatására.)</p>
					<p>- Igaz - mondja elkomolyodva a nádor - hallottam már erről valamit, kegyelmed
                  nagyon kemény beszédet tartott Zemplén vármegye gyülésén.</p>
					<p>- Kemény beszédet? - kérdi keserüen az ősz kurucz. - Nincs tudomása róla
                  nagyságodnak, hogy a szathmári conventió daczára, melyben mind vallásos
                  békekötéseink, mind constitutionalis szabadságunk, épen nagyságod
                  interventiójára, assecurálva lettek, miképen járnak el vallásos és politikai
                  szabadságunk dolgában?</p>
					<p>- Csak ne oly hevesen, kedves bátyámuram! - mondja csillapitólag a nádor -
                  kegyelmedben, ugy látszik, még most is a régi kurucz vér forr.</p>
					<p>- Bár az forrna az egész országban - dörmögi az öreg ur, nehéz mentéjét daczosan
                  félvállra vetve, mert ugy látszik, hogy ide fenn mind a biztositó esküt, mind
                  Magyarország nagy szolgálatait és a felséges ház iránt tanusitott hüséget immár
                  elfelejtették! Vakbuzgó papoktól vezetett katonák beviszik protestáns
                  templomainkba a monstrantiát és katholikusok számára foglalják le templomainkat és
                  iskoláinkat, a királyi fiscus pert indit kegyes alapitványi jószágaink ellen,
                  melyeket fejedelmi patronusaink donatióképen adtak egyházaink és iskoláink
                  föntartására és hasztalan folyamodunk fühöz-fához, mert az igaz uton nyert
                  jószágokat kicsikarják kezeinkből!</p>
					<p>- Lassabban beszéljen kegyelmed, bátyámuram - csillapitja a nádor, - mert ezek a
                  szálák nincsenek ily erős hanghoz szokva. Visszaélések történnek mindenhol a
                  világon: de ha ilyesmik elkövettetnek is, arra való a törvény, hogy a sérelmesek
                  jussaikat megkeressék.</p>
					<p>- No, hiszen kereshetik azt! Nem hiában mondottam én akkor is nagyságodnak, midőn
                  a nagy-majtényi réten jussaink föntartásáról biztositott, hogy «Tamás vagyok
                  benne». Hát azért ontották véröket őseink, hogy a bécsi, linczi és zsitvatoroki
                  békekötések punktumait, melyeket királyi szó erősitett meg, egy fanatikus barát és
                  egy hitvány hadnagyocska, a mikor neki tetszik megsérthesse?</p>
					<p>- Mi tűrés tagadás benne - mondja engesztelőleg a nádor - ő felsége, a mi áldott
                  királyi asszonyunk, a religio kérdéseiben családja hagyományos buzgósága által egy
                  kissé korlátozva van: de hát azt semmibe sem veszi kegyelmed, mennyi jótéteményét
                  éreztette máris országunkkal, midőn az alsó Dunánál a posványos vidékeket
                  lecsapoltatja, a budai királyi várat felépitteti, Selmeczen bányászakadémiát
                  erigáltat, saját személyét magyar gárdával veszi körül, a haza iránti érdemek
                  kitüntetésére a Sz.-István-rendet alkotja és egyáltalában annyi jelét adja
                  hozzánk, magyarokhoz való anyai szeretetének, a mennyivel Magyarország iránt
                  egyetlen elődje sem dicsekedhetik?</p>
					<p>- Nem akarom kétségbe vonni ő felségének irántunk való szeretetét - mondja az ősz
                  kurucz - de ám országgyüléseink csak ritkán hivatnak össze és akkor is csak azért,
                  hogy a diéta az emelt adókat és katonai segitséget kiszolgáltassa, panaszaink,
                  gravameneink rendesen siket fülekre találnak.</p>
					<p>- Kegyelmed igen szigoruan itél, Szirmay Tamás uram és nem veszi eszébe, mennyi
                  nehézséggel kell küzdeniök idefenn ő felsége magyar tanácsosainak. Nincsen
                  ország Európában, hol a nemesség annyi privilegiumot gyakorolna, mint
                  Magyarországon és bizony mondom kegyelmednek, hogy kivéve az egészen protestáns
                  statusokat, talán egyetlen egy sincs, hol a vallás szabadságáról és tolerantiáról
                  kevésbé panaszkodhatnának. A mi pedig a politikai szabadságot illeti, arra nézve
                  megkérdezheti kegyelmed akár a szomszéd burkust, akár a francziát, orosz vagy
                  német statusokat: mindenütt a fejedelmek akarata az első és a nemzetek szavát
                  sehol sem veszik ugy tekintetbe, mint Magyarországon. Az a hires nagy Fridrik, kit
                  manapság a fejedelmek mintaképének tartanak, csak saját akaratát követi s még
                  legbelső tanácsosait is ritkán kérdezi meg országos dolgokban. Azért csak
                  nyugtassa meg magát kegyelmed, Szirmay Tamás uram, hallgassa meg egész
                  tisztelettel királyasszonyunk feddő szavát és menjen haza csendes nyugalommal,
                  mert ő felsége, a ki annyi grácziával viseltetett már eddig is szegény magyar
                  hazánkhoz, bizonyára orvosolni fogja még fenlévő egyéb bajainkat is.</p>
					<p>- Tamás vagyok benne, nagyságos uram! - dörmögi a vén kurucz, midőn a nádor
                  köszöntésül kezet szoritott vele - s félek, hogy a Tamások sohasem fognak kihalni
                  a Szirmay familiából!</p>
					<p>A nádor elment s a vén kurucznak még jó ideig kellett várnia, mert a hosszu
                  névsorban utolsónak volt följegyezve.</p>
					<p>Végre nevén szólitották s mentéjén egyet igazitva, belépett az ajtónál álló
                  testőrök között a kihallgatási terembe, hol a trón lépcsőjén a mindenható
                  miniszter, Kaunitz herczeg és a királynő balján az ifju, komoly tekintetü József
                  főherczeg állott, kit édes anyja már szoktatni kezdett az uralkodás
                  gondjaihoz.</p>
					<p>Midőn a főajtónálló Szirmay Tamás nevét jelenté, a hatalmas miniszter iratot
                  nyujtott át a királynénak, mely a királyi feddő szavakat tartalmazá.</p>
					<p>A vén kurucz sulyos léptekkel közeledett a trón elé s ezüstfürtü fejét alig tudta
                  meghajtani egy kissé kemény nyakán.</p>
					<p>Mária Terézia csengő hangon olvasta fel a latin iratot, melyet az ősz kurucz
                  figyelmesen hallgatott végig, azután pedig ugyancsak latin nyelven mondá el
                  mentségét, mely csaknem ismétlése volt mindannak, mit a nádornak mondott volt
                  el.</p>
					<p>A vallásos sérelmek fölsorolására a főherczeg összevonta szemöldeit s nagy,
                  átlátszó szemeiben különös tüz égett.</p>
					<p>Beszéde végén a vén kurucz megkisérlé a maga módja szerint a feddést megköszönni s
                  midőn a királynő távozást intett kezével, kissé ujra megszegte nyakát és elhagyá a
                  kihallgatótermet.</p>
					<p>*</p>
					<p>Midőn a folyosón végig haladt, egyszerre József főherczeget találta maga előtt.
                  Hirtelen leemelte süvegét és tovább akart menni, midőn a főherczeg kezét egyszerre
                  vállán érzé. Meglepetve tekintett annak komoly, nyilt arczába.</p>
					<p>- Ami kegyelmetek vallásos sérelmeit illeti - mondja ez szelid hangon -
                  megnyugodhatik kegyelmed, Szirmay uram. Az idő nem sokára el fog jönni, midőn
                  monarchiánkban egyetlen felekezetnek sem lesz panaszra oka a lélekismeret
                  szabadságának tekintetében.</p>
					<p>- Köszönöm, fenséges uram - mondja a vén kurucz, tiszteletteljes bámulattal nézve
                  a távozó után.</p>
					<p>Azután, mintha hirtelen valami jutott volna eszébe, utána sietett a főherczegnek
                  és nem éppen az udvari illem szabályai szerint szólitá meg:</p>
					<p>- Hát országgyülésünk mikor lesz már, fenséges uram?</p>
					<p>A főherczeg visszafordult és mosolyogva mondá:</p>
					<p>- Remélem, nem egyhamar lesz reá szükség! S ezzel fejét könnyedén megbiczczentve,
                  gyors léptekkel hagyta ott a vén kuruczot.</p>
					<p>Szirmay Tamás pedig duzzogva és dohogva ment alá a lépcsőkön s nehéz szivvel
                  hagyta el a császári palotát.</p>
				</div>
				<div type="chapter">
					<head>
                  A «nagy stibli»-hez.
               </head>
					<p>Nem messze az udvartól, szemben az Augustinusok kolostorával, szük sikátor
                  szegletén állott s talán áll még ma is az a törpén alkotott épület melynek
                  lesülyedt földszintjén a «nagy stibli»-hez czimzett sörház, óriási sörös pohárral
                  diszitve, csalogatta be Gambrinus király hiveit, a sörivókat, füstös és sötét
                  helyiségeibe.</p>
					<p>Azon a napon, melyben Bécsnek ez igen népszerü helyiségét fölkeressük, a házi
                  gazda különös gondot látszott forditani sörháza legbenső, elég tágas helyiségére.
                  Már reggel az egész szobát kiporoltatta; az asztalokat tiszta fehér abroszokkal
                  látta el; a czinntányérok és kanalak ezüstfényességüek voltak: a «stibli»
                  magasságu sörös kancsók pedig, melyektől a sörház nevét vette, kifogástalan
                  tisztaságuak. Sőt Leitfrost uram, a házi gazda, még azt a fényűzést is megengedte
                  magának, hogy a legfelső asztalra, mely a terem végén állt, részarányos
                  pontossággal két virágpoharat helyezett el, melyek teli voltak pünkösdi rózsákkal
                  és fehér liliomokkal.</p>
					<p>Az Augustinusok tornyában hetet ütött az óra, midőn a vendégek lassanként gyülni
                  kezdettek a «nagy stibli» disztermébe.</p>
					<p>Mind legpontosabbak a katonák jelentek meg először: a már ismert óriás gárdista
                  Bessenyei és Barcsay egy harmadik társukkal, ki termetre ugyan mindeniknél kisebb,
                  de arczának és mozdulatainak élénkségére, amazoknál gyorsabb is volt.</p>
					<p>A jötteket a házi gazda leánya, mint nevezni szokták, a «szép Rézi» fogadta, ki
                  egyáltalában nem vonakodott a csinos gárdista urakkal kezet fogni, sőt ugy
                  tetszett, mintha Bessenyei kezében kacsócskáját kissé tovább is ott feledte
                  volna, mint az éppen szükséges volt.</p>
					<p>A gárdisták, kik most kevésbé diszes, de még mindig eléggé szép kijáró ruháikban
                  voltak, a hosszu asztal végén foglaltak helyet és hálás pillantásokkal fogadták a
                  Rézi kisasszony által nyujtott nagy sörstibliket és hosszuszáru pipákat, melyekre,
                  miután tarsolyukból dohányzacskójukat előkeresték, a fölvágott papirszeletekkel,
                  melyek egy pohárba rakva, kézügyben voltak, azonnal rá is gyujtottak.</p>
					<p>A három gárdistát nemsokára egy egészen divatszerüen öltözött, igen csinos, barna
                  ifju követte, egészen leberetvált arczczal, melyen azonban, valamint termetén is,
                  még a classikus szobrászok is nehezen találtak volna kivetni valót.</p>
					<p>- Ah Sonnenfels! - kiáltottak a magyar ifjak az érkező elé. - Ön ritka vendég
                  nálunk.</p>
					<p>- Azt gondolják önök - mondja az ujonnan érkezett helyet foglalva és fodros
                  inggallérját elegáns módon igazgatva - hogy egy szinház igazgatása olyan csekély
                  fáradsággal jár?</p>
					<p>- Annál szebb - mondja Bessenyei - hogy ennek daczára ma mégis van szerencsénk
                  önhöz.</p>
					<p>- Hja, ma péntek és igy bőjtnap van és a mint tudhatják önök, ő felsége a
                  császárné megtiltotta a bőjti előadásokat, mi ellen ugyan nekem lenne legkevesebb
                  kifogásom, ha a sok ünnep és bőjtnapi tilalom idestova egyértelmüvé nem válnék
                  szegény szinészeink koplalásával.</p>
					<p>- No, azt már csakugyan nem engedjük! - kiált fel élénken Barcsay, - legalább a
                  szinésznőket semmi esetre sem, ugy-e, Báróczy pajtás - kérdi kistermetü tulélénk
                  társához fordulva.</p>
					<p>- Semmi esetre sem! - kiált fel a Báróczynak szólitott; én legalább a szép
                  Rozináért még párducz-kaczagányomat is zálogba vetem.</p>
					<p>- No de hiszen itt van Lessing ur - kiált fel Bessenyei látható örömmel - és ha ő
                  felsége Bécsben marasztja: akkor nemcsak a szinház, de az irodalom ügyei is
                  egészen más lendületet fognak venni.</p>
					<p>- Csak marasztaná! - kiált fel egy sóhajjal Sonnenfels, - ez teljesen egyértelmü
                  lenne azzal, hogy a franczia szinészeknek el kell hagyniok Bécset és akkor a mi
                  perünk nyerve van.</p>
					<p>- No, megvallom - mond Barcsay - a kis Nanettet, ki olyan szép pirouetteket tud
                  csinálni, egy udvari gyász hosszáig meggyászolnám; de végre is Báróczy barátomhoz
                  szegődném és a szép Rozina angyalszárnyai alatt keresnék menedéket.</p>
					<p>- Félek, hogy ettől még nagyon távol vagyunk - mondja komolyan Sonnenfels - az egy
                  Koháryn kivül az egész magas aristokratia a franczia szinészek részén van; de
                  lennének mind, csak a kegyben álló hatalmas miniszter Kaunitz herczeg ne lenne oly
                  feltétlen hódolattal irántok.</p>
					<p>- Jaj - mond mosolyogva Báróczy - annak okát mi, Gyuri barátommal ki tudnók
                  találni. Emlékezel Bessenyei, hol láttuk állani a multkor is a hatalmas miniszter
                  ur kocsiját?</p>
					<p>- Annál rosszabb - mond lehangoltan Sonnenfels - ha a hatalom és pénz egyesülnek
                  valamire: az elé gátot csak nagyobb hatalom és több pénz vethet. Ez ellen Lessing
                  lángesze sem lenne képes eredményeket kivivni.</p>
					<p>- Lassan! mondja csititva Báróczy - a tanácsos urakat hallom jönni. Majd beszélünk
                  még erről önnel. Most csak annyit mondok, hogy ismerek egy embert, ki képes lenne
                  a sok pénz helyére több pénzt és a politikai hatalom helyére a szépség és ifjuság
                  hatalmát tenni, melyek könnyüvérü fiatal hölgyek előtt legalább is birnak hasonló
                  értékkel. Ha ez embert megnyerhetem, fel fogom önt ez ügyben keresni.</p>
					<p>- Köszönöm, - mond Sonnenfels - a hatalmas ur elvesztése reájok csapás, reánk
                  nézve tökéletes ternó volna.</p>
					<p>E pillanatban megnyilt az ajtó és azon négy igen előkelő és az udvari tanácsosság
                  jelvényeit viselő ur lépett be, kik előtt mind az ifju gárdisták, mind Sonnenfels
                  fölállottak és a félig-meddig leereszkedéssel nyujtott kezeket tiszteletteljes
                  meghajlással fogadták el.</p>
					<p>- Igen szép a magyar gárda fiatal uraitól - mond a jöttek legifjabbika - hogy ez,
                  ugyszólván, családi ünnepünkben résztvenni siettek.</p>
					<p>- Nagyságos uram - felel Báróczy - egy oly kiváló szellem, mint Lessing, nemcsak
                  egy nemzet sajátja, hanem az egész müvelt világé; és mi örömmel sorakozunk azon
                  tisztelői közé, kik a nagy költőnek és mükritikusnak az elismerés koszoruját
                  nyujtják.</p>
					<p>A tanácsos urak elfoglalták helyeiket az asztal hosszában s miután a szokott sörös
                  kancsók és pipák megjelentek, a legifjabb tanácsos ur ujból felvette a társalgás
                  fonalát.</p>
					<p>- Csakhogy mi Lessingben még valamivel többet is látunk, nemcsak költőt és
                  mükritikust, hanem egyszersmind nagy német hazafit is - mondja nyomatékkal a
                  tanácsos.</p>
					<p>- Ismerjük és méltányoljuk mint ilyent is - felel hasonló nyomatékkal Báróczy -
                  olvastuk hires - «hamburgi leveleit» és igen nevezetes tanulságokat meritettünk
                  belőle, saját nemzetünk számára is.</p>
					<p>A tanácsos ur, mint látszék, elértette a czélzást, mert erőstüzü szemeit egy
                  perczig Báróczyra függeszté, azután keskeny ajkába harapott s a mellette ülő
                  tanácsos társával kezdett beszélni.</p>
					<p>Az érdekes társalgást az ünnepelt megérkezése szakitá félbe, ki az akkori
                  közművelődési ügyek udvari fővezetőjével Van Swieten és a müvészeti ügyek iránt
                  nagyban érdeklődő, dusgazdag magyar főurral, gróf Koháry Jánossal, lépett a
                  terembe.</p>
					<p>Lessing, a német közművelődésnek ekkor már nagyhirü apostola, azon egyének közé
                  tartozott, kiknek már megjelenése hasonlit a tavasz első napjának hatásához, mely
                  melegével rügyet és bimbót fakaszt. Kellemesen vonzó arcza és arisztokratikusan
                  finom vonásai a vele érintkezőket első pillanatra meghóditották és a földöntuli
                  tüz, mely szemeiből lángszellemét sugározta szét, hasonló hatásu volt Raphael ama
                  képéhez, mely a megváltó menybemenetelét akként ábrázolja, hogy a Krisztus
                  felemelkedése a hegyen mellette álló két kedves tanitványát is fölragadja a
                  földről, mig a többiek ámulattal tekintenek a csodatüneményre.</p>
					<p>A nagy költő nem hódolt az egész Európában elterjedt franczia divatnak még
                  viseletében sem. A hajporos paróka helyett, melyet mindnyájan viseltek, magas
                  homlokát sötét göndör hajfürtei vették körül s a francziás nagy mellény és szines
                  frakk helyett, egyszerü és barnaszinü ó-német öltözetet viselt. Csak finom fodros
                  inge és kézelője mutatott hajlamot az általános divat részletes elfogadására.</p>
					<p>Gebler tanácsos, ki az ünnepeltet jobb karján vezette, magas, szellemes arczu
                  szőke férfiu volt, kinek tekintetében szellemdus nyiltság és őszinteség
                  tükröződött vissza. Végre a harmadik, nem kisebb fontosságu egyén, gróf Koháry
                  Jánoson fölismerhető volt az ősi magyar jelleg, ha származását hatalmas bajusza
                  nem is árulta volna el. Megnyerő arcz, élénk és szép világos kék szemek és deli
                  termet tüntették ki a nagyérdemü grófot, ki ősei valamelyik magyar várában
                  maradva, kedvező körülmények között még talán többet tehetett volna nemzete
                  müvelődésének érdekében, mint a mennyit más irányban jegyzett fel róla a
                  történelem.</p>
					<p>Az asztaltársaság az érkezők megpillantására azonnal fölugrott helyéről s a három
                  gárdista egy hatalmas «vivat»-tal (az «éljen» még akkor nem volt divatban) a
                  többiek lelkesült «Hoch» kiáltással fogadták az ünnepeltet.</p>
					<p>Ezután a bemutatások következtek.</p>
					<p>- Borics udvari tanácsos, Kollár Ferencz az udvari könyvtár igazgatója, Van
                  Schüppens ur a festészeti és szobrászati akadémia igazgatója és - mondja végre a
                  Báróczyval vitázott kis barna tanácsosra mutatva - Gebler tanácsos ur, József
                  főherczeg jobb keze s a birodalom jövőjének egyik reménye.</p>
					<p>- Ó, kérem! - tiltakozik szerényen Gebler tanácsos.</p>
					<p>- De ugy van az! - mond Van Swieten.</p>
					<p>Miután Lessing a jelenlevők mindenikével kezet fogott, mindannyian helyet
                  foglaltak az asztalnál.</p>
					<p>Még csak két hely volt betöltetlen; de ezek gazdái is csakhamar megérkeztek: két
                  szerény polgári öltözetü ifju ember, kiket Van Swieten ekként mutatott be a
                  költőnek:</p>
					<p>- Klem Gottlob nagyratörő fiatal ember, ki jelenleg egy ujságlap megalapitásával
                  foglalkozik és Haydn József zeneköltő.</p>
					<p>- Örvendek uraim! - mondja Lessing, a két ifju emberrel kezet fogva, - hogy a
                  jövőkor nagy eredményeinek két ily ifju munkásával találkozom: egyébiránt -
                  folytatja Haydnhoz - ön neve már ismeretes előttem, felséges müveiben gyakran
                  gyönyörködtem és ön már nemcsak a jövő, de a jelen nagy emberei közé küzdötte fel
                  magát.</p>
					<p>Miután az illetők, Lessing előtt mélyen meghajolva, helyeiket elfoglalták: a
                  társalgás csakhamar általánossá lett és gróf Koháry egy intésére a kiüritett
                  söröspoharak eltüntek, melyek helyére a szép Rézi kisasszony finom tokajival
                  töltött palaczkokat és apró poharakat rakott az asztalra. Nemsokára megjelent a
                  házi gazda is, szolgálati személyzete egy pár tagjával, kik étszereket hoztak és
                  azután mindazt, mi jó és izletest a vendéglős konyhája képes volt előállitani.</p>
					<p>- Uraim, - mondja Lessing - miután a jelenlevők már több izben felköszöntést
                  mondottak reá - az elmondott jó kivánatokon kivül különösen azon örvendek, hogy
                  épen oly körbe jutottam, mely az itteni iró- és müvészvilágot is képviseli, azon
                  jeles tanácsos urakon kivül, kik ugyanez ügyekben a felséges udvarnál kétségkivül
                  vezérszerepet visznek. De hogy tájékozva legyek aziránt, hogy mi az, a mivel jó
                  kivánságaikat viszonozhatom: első sorban azt kell tudnom, mely dolgok azok, a
                  melyeknek önök már ez irányban birtokában vannak: és melyek ujra azok, melyeknek
                  létesitését a jövőtől várják. Én, a ki csak ma érkeztem Bécsbe, mindezek iránt
                  tájékozatlan vagyok és arczpirulással vallom be, hogy azon körülményekről, melyek
                  a tudomány, müvészet és emberbaráti czélok érdekében e nagy császári városban
                  kétségkivül léteznek, valóban semmi tudomással nem birok.</p>
					<p>- Az arczpirulás - felel Van Swieten - tisztelt uram s ha szabad igy nevezni,
                  barátom, nem önt, hanem mindenkit illet; mert itt bizony azon irányban, melyet
                  emliteni sziveskedett, csaknem minden a jövő feladata. A mi felséges királynénk jó
                  akarattal van minden iránt, a mi szép és nagy; az emberbaráti czélok pedig magas
                  lelkét és nemes szivét egészen áthatják; azonban az a korszak, melyben a monarchia
                  szellemileg föllendüljön, ugy látszik, még a jövő méhében fekszik, vagy legfölebb
                  a mi jövőnk reményében fiatal trónörökösünk magas értelmében és nagyratörő
                  lelkében. Vannak itt az udvar körül bizonyos tudományos gyüjtemények, melyeket a
                  régi felfogás, rendszer nélkül halmozott össze, és melyek a császári palota
                  földszinti, vagy épen pinczehelyiségeiben nagyrészt használhatlanul hevernek. A mi
                  ellenben egy tudományos akadémia felállitását illeti, bár azt Gottsched 1749-ben
                  megpenditette és báró Petrásch ujabban is sürgette, még a legfelsőbb körökben is
                  igen nagy közönynyel találkozott; és kivált miután tudósaink nem tudtak a tervezet
                  fölött megállapodni, a benyujtott előterjesztésre királynénk e szavakkal
                  válaszolt: «várhatunk, nem fekszik olyan nagyon szivünkön.»[2] Gyüjteményeink állásáról átadom a szót az én tisztelt barátom,
                  Kollárnak, ki azokról, mint az udvari könyvtár őre, többet és biztosabbat fog
                  mondhatni.</p>
					<p>- Fájdalom, - mond a felszólitott Kollár, - gyüjteményeink állapotáról én sem
                  nyujthatok kedvezőbb képet, mint a tisztelt tanácsos ur; hanem talán nincs messze
                  az idő, midőn ezek számára is alkalmas helyekről lesz gondoskodva. Fájdalom, az
                  emberek véleményét kell előbb előkésziteni és a müvészet iránt érzéket teremteni;
                  mert, hogy ez mennyire nincsen meg, arról legjobban tanuskodhatnék a mi öreg
                  barátunk, Van Schöppen, kinek udvari festészeti akadémiája sok ideig fedélzetlenül
                  sinlett és utóbb is az udvari istálló helyiségében nyert elhelyezést. De még
                  jellemzőbb az az eset, hogy az öreg érdemes festő mellé segédül rendelték az
                  udvari aranyozót és korlátmázolót, Alstorfer uramat és kilátásba helyezték neki a
                  későbbi akadémiai igazgatóságot, mely ellen a derék öreg müvész kénytelen volt
                     tiltakozni,[3] most azonban reményünk van, hogy a
                  festészeti akadémia s műgyüjtemény a hires hős savoyai Eugen gyönyörü palotájába,
                  az u. n. «Bellvedere»-be fog áthelyeztetni.</p>
					<p>- Ezek bizony elég szomoru jelenségek, - mondja Lessing elborult arczczal -
                  valóban, ugy látszik, hogy itt a kezdetnek is a kezdetén vagyunk és első sorban
                  valóban a közvéleményt kell megteremteni. Ennek pedig három tényezője van: az
                  iskola, az irodalom és a szinház. Ugy tudom, hogy a lángeszü trónörökös az
                  iskolaügy iránt nagy lelkesedéssel viseltetik; az osztrák irodalmat figyelemmel
                  kisértem; de miként vagytok urak a szinházakkal?</p>
					<p>- Ezekre nézve - szól közbe gr. Koháry - a jelenlevők között talán magam adhatok
                  leginkább fölvilágositást. Első szinházunk Selliers vezetése alatt 1743-ban nyilt
                  meg az udvari bálházban, melynek vezetését később báró Lopresti vette át, miután
                  azonban az udvar által nyujtott segély sem az udvarnál megnyilott franczia
                  szinházat, sem pedig a pár évvel később keletkezett és a karinthiai kapunál ma is
                  fennálló német szinházat különösen a bőjt és ünnepnapok szünetei miatt fentartani
                  nem volt képes: ő felsége, a császárné, kegyes volt megengedni, hogy mindkét
                  szinházban az előadás alatt az udvar fiatal urai, a kamarásokig s a katonatisztek
                  az ezredeseken felül magasabb kártyajátékot üzhessenek, kikötve, hogy a
                  kártyajátszás csak készpénzben folyhat s a játszmáktól 10-10 aranyat kelljen a
                  szinházak részére befizetni. E jövedelem egy ideig föntartotta a szinházakat; de
                  most már hanyatlás állott be; melynek folytán épen tegnap történt, hogy mükedvelő
                  miniszterünk, Kaunitz herczeg, felséges császárnénk megbizásából, engemet
                  szólitott fel, hogy a két szinház igazgatóságát átvegyem. Megjegyzem, hogy az
                  uralkodó család nagyrésze és Bécs köznépe inkább a német szinház pártolása mellett
                  van, ellenben az összes udvari és főuri kör - élén a hatalmas miniszterrel - a
                  franczia szinészetnek és részben azok szeretetreméltó egyéneinek hódol.[4]
               </p>
					<p>- Most már, nemes uraim és barátaim, mond Lessing felállva és poharat emelve, -
                  tájékozva érzem magamat viszonyaitokról, annyira, hogy tudjam, mit kell üdvötökre
                  kivánnom. Minden nemzet, mig valóban annak nevezhető, történeti multjának
                  emlékeiben és nyelvében él. A mint az elsőt elfeledte és a másodikat elhagyta,
                  lehet gazdag és boldog, lehet bölcs és szabad, de mint nemzet megszünt létezni. A
                  viselet divatja olyan, hogy annak áramlatával megküzdeni igen nehéz, de a nyelv
                  jogának visszakövetelése föltétele egy nemzet életének. Iskoláitokban még nincs
                  elharapózva a franczia majmolás, de elterjedt az irodalomban, a szinpadon és a
                  társadalomban. E téreken méltó és elengedhetlen a nemes küzdelem, azért fel a nagy
                  munkára, melyért az utódok hálája fog megkoszoruzni; szoritsátok ki az idegent
                  mindhárom helyről, melyhez egyedül a nemzeti nyelvnek van joga. Én e folyó
                  aranynedvet, Tokaj borát, hazátok termését, melyet halhatlan költőnk Schiller
                  megénekelt, ama korszak közel jövőjére emelem, midőn:</p>
					<p>«A fekete hegy és tenger közt minden ajk</p>
					<p> Németül szóljon, ha örül vagy fölsóhajt».</p>
					<p>A nagy költő szavait többszörös «Hoch» követte és a pohárkoczintások egymást
                  érték. Fölállt és tiszteletteljesen koczintott Lessinggel a három magyar testőr
                  is, de a mint a helyökre visszatértek, a kis Báróczy állva maradt és e
                  felköszöntést intézte Lessinghez:</p>
					<p>- Hazám folyó arany borával annyival nagyobb lelkesedéssel köszöntöm fel
                  Németország lánglelkü költőjét és a német nyelv hatalmas apostolát; mert ma is
                  sokat tanultam tőle, minek otthon hazámban hasznát vehetjük. De gyönyörü
                  felköszöntésében bátor vagyok egy sajtóhibát kiigazitani s az utolsó sorokban a
                  fekete tenger helyére a Lajtha folyamot tenni; mert azontul az én édes hazám,
                  Magyarország következik, mely tiszteli a nagy német nemzetet, méltányolja annak
                  nemes törekvéseit, de épen követve az intőszózatot, nemzeti nyelvét és multját nem
                  fogja megtagadni soha. Ily értelemben a mi ünnepeltünk, Lessing, nekünk
                  magyaroknak is mesterünk és igy én őt kétszeresen éltethetem.</p>
					<p>A három gárdista «vivát» kiáltása elnyomta a gyenge «Hoch»-okat; mert a német
                  tanácsos urak nem igen látszottak lelkesedni Báróczy fölszólalásán. Különösen
                  Gebler tanácsos szemöldeit huzta össze.</p>
					<p>Midőn a zaj lecsillapult, Lessing oda szólott Báróczynak:</p>
					<p>- Megvallom, hogy a hibát tévedésből követtem el: mert én valamennyi magyarral
                  találkoztam, mind németül vagy latinul beszélt. Azért azt hittem, hogy a magyarok
                  vagy valamely német dialektust beszélnek, vagy pedig annyira elnyomta nemzeti
                  nyelvüket a latin, országgyüléseik nyelve, hogy az nem nyert oly fejlődést, hogy
                  egy nagy és mivelt nemzet nyelvét cserébe szivesen ne fogadnák.</p>
					<p>- Fájdalom - felel élénken Báróczy - önnek utóbbi feltevésében van némi igazság.
                  Törvénykezésünk nyelve csakugyan latin és főuraink nagy része, kivált az, mely
                  az udvarnál megfordul, örömestebb beszéli a németet és francziát, de a magyar nép
                  tömege Ázsiából kihozott nyelvén kivül nem beszél mást; az ország keleti részében
                  és az Alföldön nem hallani idegen szót és nemzeti irodalmunk is van már körülbelől
                  kétszázados. Azért önnek korszakalkotó fellépése hazája, nyelve érdekében, egy
                  szép és nagy példa, melyet követni fogunk és ezért önnek örök hálával
                  tartozunk.</p>
					<p>- Én pedig - mond élesen Gebler tanácsos - magyar főurtól hallottam, hogy a magyar
                  nyelvet ma már csak a czigányok beszélik s hogy az egyátalában nem bir oly
                  fejlettséggel, hogy valaha az ország törvényhozási és hivatalos nyelvévé
                  lehessen.</p>
					<p>- A tanácsos urat - felel Báróczy - én ezuttal nehezen győzhetem meg; de ha oly
                  kegyes akarna lenni, hogy drága idejéből e czélra néhány perczet szakitson, nagyon
                  fontos okmányokkal fognám tévedéséről meggyőzni.</p>
					<p>- Kiváncsi vagyok rá, de nem sok hitem van benne - felel Gebler.</p>
					<p>- Ha én nem: meggyőzi önt a jövő - fejezi be Báróczy.</p>
					<p>A társaság ezután nem sokáig maradt együtt, s távozás közben a véletlen ugy
                  akarta, hogy Báróczy és Gebler tanácsos egymás mellett menjenek haza.</p>
					<p>- Tudja mit, tanácsos ur - mond az ifju testőr - lépjünk szerződésre; én ki fogom
                  eszközölni, hogy a franczia szinészeknek el kell távozniok Bécsből; ön ezzel
                  szemben igyekszik meggyőződést szerezni a magyar nyelv életképességéről és lemond
                  azon balvéleményről, melyet az iránt táplál.</p>
					<p>A tanácsos ur, mint mondani szokták, nagyot nézett Báróczy szavaira.</p>
					<p>- És honnan venné ön, fiatal barátom, azt a hatalmat, melyet mi annyian egyesült
                  erővel sem tudunk elérni?</p>
					<p>- Az már az én gondom, - mondja a testőr - azért a kérdést ugy teszem fel: ha egy
                  fél év alatt a franczia szintársaság elhagyja Bécset és én meggyőzöm önt arról,
                  hogy ez magyar befolyás által történt: akkor ön is kötelezve érzi magát arra, hogy
                  minden erejétől telhetőt fölhasznál ama balvélemény eloszlatására, mely nemzetem
                  nyelvét illetőleg a legmagasabb körökben létezik.</p>
					<p>- Jól van, - mond bizalmatlanul a tanácsos - beleegyezem s elvárom az
                  eredményeket; de megvárom azt is, hogy ön, tájékozásaimmal szemben, a magyar
                  nyelv iránt hasonló értéküeket mutat fel.</p>
					<p>Az ifju testőr elvált a tanácsostól és sietett utolérni társait, kikkel azután
                  karöltve haladt a császári kastélylyal szemben fekvő testőri épület felé.</p>
				</div>
				<div type="chapter">
					<head>
                  A Praterban.
               </head>
					<p>A következő szerda napon a legifjabb kamarás, Czobor, kihallgatásra jelentkezett
                  Mária Terézia előtt. A kegyes királynő, igen természetesen, azonnal megadta azt a
                  kedvencz pártfogoltjának, és igy Czobor, negyedórai szünet után, megjelenhetett
                  hódolattal tisztelt királynője előtt.</p>
					<p>Mária Terézia kedvencz irószobájában fogadta az ifjut s miután az a szokott
                  meghajlások után feléje közeledett, kegyteljesen nyujtá feléje kézcsókra
                  kezét.</p>
					<p>- Nos, kedves fiam, - mond a királynő - talán valami panasza van önnek?</p>
					<p>- Az én kegyes királynőm udvarában - válaszolt Czobor, mély meghajlással -
                  senkinek sem lehet oka panaszra; én azért kértem bebocsáttatást hogy felségednek
                  egy ujabb kegyét kérjem ki.</p>
					<p>- És mi lenne az? - kérdi nyájasan Mária Terézia.</p>
					<p>- Egy kis szánkázást rendeztem holnap délutánra a Praterben és azért esdekelnék
                  felséged előtt, legyen kegyes abban udvarával együtt részt venni.</p>
					<p>- Szánkázni! - kiált fel nevetve a királynő - hisz az lehetetlen, édes grófom, a
                  természet e tekintetben annyira mostoha az idén, fővárosunk iránt, hogy az egész
                  tél folytában még eddig alig szállott néhány pehely utczáinkra.</p>
					<p>- Nekem - felelt Czobor titokteljes mosolylyal - egy igen biztos százéves naptáram
                  van, mely holnap reggelre, legalább a Práterba, havat jósol és e jóslatot annyira
                  biztosnak tartom, hogy a szánokat már oda is rendeltem, és csak odáig kell az
                  udvari kocsiknak felséged magas családját elszállitani. Sőt vakmerő bizalmam az én
                  csalhatatlan naptáramban annyira ment, hogy az én magas tánczosnőmet, Erzsébet
                  főherczegnőt, a kegyes megjelenésre már a mult alkalommal föl is kértem.</p>
					<p>- Ha csak ennyiből áll kérelme, kedves Czobor - mondja a császárné - ezért még mi
                  tartozunk önnek köszönettel, mert a Práterba délutánonkint amugy is ki szoktunk
                  kocsikázni és ha az ön naptárának jóslata teljesül, gyermekeim bizonynyal csak
                  örvendeni fognak a kellemes meglepetésnek.</p>
					<p>Czobor hódolatteljesen csókolta meg a császárné odanyujtott kezét, szemei
                  ragyogtak az örömtől és sietett a még szükséges intézkedéseket megtenni.</p>
					<p>*</p>
					<p>Midőn másnap reggel Erzsébet főherczegnő kitekintett ablakán, csodálkozva csapta
                  össze kezeit és örömteljesen kiáltott fel:</p>
					<p>- No lám: Czobornak csakugyan igazsága volt, a fedelek el vannak lepve hóval!</p>
					<p>Ez örömhirrel sietett nővéreihez s azok is megbámulták a különös tüneményt, csak
                  az tünt fel csodálatosnak előttük, hogy ez a különös hóesés csak azon néhány
                  épület fedelére szoritkozott, melyek az udvar ablakaiból voltak szemlélhetők.</p>
					<p>Midőn az udvarmester a reggeli készenlétéről tett jelentést, mindnyájan az
                  étterembe siettek.</p>
					<p>Az üdvözlet után mindnyájan helyet foglaltak a teritett asztal körül, melyen kávé
                  és hideg étkek voltak felszolgálva, a gyermekek megforditott sorrendben ültek le
                  az asztalfőn elhelyezkedett császári pár után, mert a kisebbeknek maga a császári
                  anya szokta étkeiket kiosztani.</p>
					<p>Midőn a reggelinek vége volt, a császárné vidáman szólt gyermekeihez:</p>
					<p>- Ma délután négy órakor mindnyájan ki fogunk kocsikázni a Práterbe, természetesen
                  csak azok - tette komolyabb arczczal hozzá - kikről a tanárok kedvező jelentést
                  tesznek, mert ott örvendetes meglepetés fog várni mindnyájunkra, jó lesz, ha a
                  herczegnők melegen öltözködnek, mert meglehet, hogy a kocsikból ki kell szállni
                  és könnyen megfázhatnak.</p>
					<p>A főherczegnők közül csakis Erzsébet tudta, hogy mi lesz az örvendetes meglepetés,
                  el is pirult egy kissé, de titkát a világért el nem árulta volna.</p>
					<p>A reggeli után mindnyájan ujra kézcsókolásra siettek és szigoruan megszabott
                  órarend szerint mindenik teendői vagy tanulmányai után látott.</p>
					<p>*</p>
					<p>Aranyos kerekü hosszu kocsisor vonult ki a Burgból délután, épen midőn az
                  Augustinusok tornyában négyet ütött az óra. A bécsi nép bámulásra hajlandó szokása
                  szerint, megállva nézte végig az udvari kocsikat s a férfiak tiszteletteljesen
                  hajoltak meg az első hintó előtt, melyben csak a császár és császárné ültek.</p>
					<p>Midőn a hosszu menet a Prater-Sternhez ért, s a kocsik egyszerre hosszu sorban
                  megállottak, a kisebb főherczegek és főherczegnők örvendezve kiáltottak fel, mert
                  a Praterbe vezető főut meg volt rakva hóval, sőt már be is járva annyira, hogy
                  pompás szánutat képezett az ut, elején pedig 12 gazdagon megaranyozott kocsiszán
                  állott, mindenikbe 5-5 ló fogva, melyek türelmetlenül kaparták lábaikkal a
                  havat.</p>
					<p>Fényes ezüstös szerszámok boritották a szebbnél szebb fogatokat s mindenik bakján
                  a rendes kocsis mellett, gazdag magyar öltözetekben kócsagosan, fiatal magyar
                  mágnások tarták a gyeplőt, kik abban a pillanatban, hogy a császári kocsik
                  megérkeztek, hirtelen szöktek le üléseikről és siettek a leszálló császári család
                  elé, hogy annak tagjait a gazdag keleti szőnyegekkel boritott szánokba
                  besegitsék.</p>
					<p>A legelső szánokban a család legifjabb tagjai foglaltak helyet udvarhölgyeik vagy
                  nevelőikkel együtt; aztán a többiek következtek, a legutolsó a császár és
                  császárné.</p>
					<p>Miután mindnyájan elhelyezkedtek, az ifju főurak leszállitották kocsisaikat és
                  magok vették át a gyeplőt, a császári pár szánkájának fogatát az ifju Eszterházy
                  Mihály, Erzsébet főherczegnőét pedig maga Czobor hajtotta.</p>
					<p>A következő perczben mintegy jeladásul kibocsátotta Czobor a hosszu ostort,
                  melynek hatalmas csattanására ágaskodva ugrottak meg a tüzvérü lovak, de a gyeplőt
                  erős ifju kezek tartották s a fényes menet, a bámulásra egyre jobban gyülöngő
                  néptömeg között vágtatva, de a kellő távolság megtartásával siklott tova.</p>
					<p>Már harmadizben tette meg az utat a pompás fogatsor, a tüzvérü állatok
                  ugrándozásai daczára, a nélkül, hogy legkisebb baleset történt volna. Az egész
                  császári család nagy kedvteléssel vett részt a mulatságban és kivált a herczegnők
                  szemei és arczai ragyogtak az örömtől.</p>
					<p>A hosszasabb körut közben a fogatok meglehetős távolságra maradtak el egymástól,
                  ugy, hogy a vonat utórésze, a kanyarodások miatt, nem láthatta az elől menőket;
                  sőt sokszor csak két három fogat állott egymás láttávolában.</p>
					<p>A legelső fogat, melyet Czobor hajtott, melynek belső ülésén egyik udvarhölgygyel
                  Erzsébet herczegnő ült, már a negyedik fordulót tette, midőn a Dunaág körüli
                  bozótból valamely zaj által felriasztva, egy nyul ugrott a szán elé, melynek
                  véletlen megjelenésére a lovak megbokrosodtak, a könnyü szánt megkapták és az
                  utról lecsapva, neki vágtattak annak a bokros és csalitos erdőnek, mely a mai
                  nagyon is czivilizált Praterpark helyét azon időben elfoglalta.</p>
					<p>A szán valami fatörzsökbe ütközve, nagyot döczczent, ugy, hogy a nagy lökés
                  következtében a baloldalon ülő s magát nagyon is kényelmes helyzetben találó
                  udvarhölgy azonnal kiesett, ellenben Erzsébet főherczegnő erősen ragadta meg az
                  ülés karját s helyén maradt, bár ijedten tekintett az uttalan uton tovaszáguldó
                  lovakra.</p>
					<p>Czobor, kinek figyelmét a neki vadult lovak most nagyon is igénybe vették, nem
                  vette észre az udvarhölgy kiesését, sőt első pillanatban a főherczegnő kiáltását
                  sem hallotta meg, teljes erejéből igyekezve lovai megfékezésén, hogy a fák és
                  bokrok között alkalmas nyilásokat keressen és a szánt, az előtte oly nagyra
                  becsült bennülővel együtt, a körutra ujra visszavezethesse.</p>
					<p>Lovait lassanként sikerült is annyira megfékezni, hogy azok erős karjainak
                  engedelmeskedni kezdettek és erre Erzsébet herczegnő is fölemelkedett üléséből s
                  jobbjával Czobor vállát érintve, az ijedelem hangján mondá:</p>
					<p>- Gróf! Ön nem is vette észre, hogy az én garde de damom, báró Stiglitzné,
                  lemaradt a szánról!</p>
					<p>- Csakhogy fenségednek nincsen semmi baja! - felelt a körülményekhez képest egész
                  nyugodtan Czobor - majd a következő fordulónál fölveszszük azt az asszonyságot,
                  kinek, miután nem magasról esett, nem is történhetett valami nagy baja. Most csak
                  az a feladat, hogy ebből a fa- és bokortömkelegből minél előbb kiérhessünk az
                  utra.</p>
					<p>A főherczegnő, Czobor szavai által megnyugtatva, visszahelyezkedett ülésébe és
                  bámulattal nézte kocsisának ügyességét és erejét, miként tudja az öt sárkányt
                  lassankint lecsillapitani, a fákat és bokrokat óvatosan kikerülni, minek sikeréhez
                  az is hozzájárult, hogy a szán a hó nélküli avaron és felhalmozódott száraz
                  faleveleken sokkal nehezebbé vált, mint a sikos szánuton. Bár még folyton az erdő
                  sürüjében kalandoztak, Erzsébet főherczegnő nemcsak visszanyerte lelke nyugalmát,
                  sőt szivét bizonyos kellemes érzelem melegitette föl, mintha jól esett volna neki,
                  hogy élete és biztonsága e délczeg magyar ifjura van bizva, ki iránta való
                  hódolatának már is annyi jelét adta. Ugy tetszett neki, mintha kivánatos volna,
                  hogy ez erdőben bolyongó utazás minél tovább tartson, és a csendes magány, melyet
                  csak ritkán szakitott meg egy-egy tovább röppenő madár, lelkét kellemes merengésbe
                  ragadta.</p>
					<p>Egészen más volt a hangulat a köruton. A második szán csakhamar elérte az első
                  balesetének helyét, hol a Czobor szánjáról leesett udvarhölgy, kinek az ijedelmen
                  kivül nem igen volt egyéb baja, a földről föltápászkodva, iszonyu jajveszékeléshez
                  fogott és az egész vonatot föltartóztatta.</p>
					<p>A baleset hire, hogy Czobor szánját Erzsébet főherczegnővel a lovak az uttalan
                  erdőbe ragadták, szánról-szánra, és szájról-szájra ment, mig végre eljutott
                  magához a császárnéhoz is, kinek szánja szintén megállt, de sem ő, sem az
                  udvarhölgyek nem tudták, mit tegyenek rémültökben, a fiatal uri kocsisok pedig nem
                  hagyhatták el fogataikat, nehogy esetleg még egy második baleset következzék
                  be.</p>
					<p>Erzsébet főherczegnő udvarhölgyét fölvették az egyik szánra és ez előadása által
                  természetesen még csak növelte a közrémületet.</p>
					<p>- Felséges asszonyom, - mond végre a fiatal Eszterházy - az én lovaim elég nyugodt
                  természetüek arra nézve, hogy biztosan megmaradjanak helyükön, ha valakinek, az
                  udvarhölgyek közül, lesz annyi bátorsága, hogy a gyeplőt megtartsa. Én kifogom az
                  első lovak egyikét és belovagolok az erdőbe a főherczegnőt fölkeresni.</p>
					<p>- A gyeplőt megtartjuk magunk - mondja a császárné, a tervet helyeselve - ha egy
                  nagy birodalom gyeplőit már több év óta tudjuk vezetni, ezt is csak eltartjuk
                  valahogy.</p>
					<p>Eszterházy átadta a gyeplőt és épen ostorhegyes lova kifogásával foglalkozott,
                  midőn a császárné háta mögött Erzsébet főherczegnő kiáltása hangzott föl.</p>
					<p>- Itt vagyunk, kedves mama és Istennek hála, nincsen semmi bajunk!</p>
					<p>A következő pillanatban Czobor fogata egész nyugodtsággal a császárné szánja háta
                  mögé ért; Eszterházy helyreigazitotta kifogott lovának szerszámait, az udvarhölgy
                  helyet foglalt Erzsébet főherczegnő mellett s az egész szánkavonat, minden egyéb
                  baleset nélkül visszahajtott, a Prater bejáratához, hol az udvari kocsik vártak
                  reá.</p>
					<p>Midőn Czobor, mint most a szánkasorban utolsó, a Prater Stern közepén álló udvari
                  kocsisor közelébe megérkezett, hirtelen dobta oda reá váró kocsisának a gyeplőt,
                  hogy maga emelhesse le ritka vendégét, kit még a ritkábban lelkesülő bécsiek is a
                  «legszebb» herczegnőnek neveztek el.</p>
					<p>Erzsébet herczegnő, most élete legszebb korában s a hideg s talán némi
                  izgatottságtól kipirult arczczal, valóban oly tüneményszerü szépség volt, minőt
                  csak régi nagy müvészek angyalcsoportot ábrázoló vásznain lehet találni. Az a
                  finom bőr, mely a Habsburg-Lothringen család amugy is örök tulajdona, nála a
                  tökély legmagasabb fokán volt meg, ugy, hogy a vér legkisebb játékát láthatóvá
                  tette; atyjától a nemes arczélt, anyjától pedig a gyönyörü üde termetet öröklé,
                  mely istennőket faragó görög szobrászoknak is mintául szolgálhatott volna.</p>
					<p>Midőn hófehér prémmel szegélyezett sötétkék bársony bundácskájában könnyedén
                  nehezkedett Czobor karjára és azok a szép sötétkék szemek mosolyogva függöttek
                  az ifju tekintetén: Czobor megrezzent, mintha villámszikra érte volna és szemei
                  csaknem elhomályosodtak e tündéri szépség láttára. Alig tudta elhebegni mentségét
                  a baleset miatt.</p>
					<p>- Bocsánat, főherczegnő, az ijedtségért, melyet kiállnia kellett; kérem,
                  kegyeskedjék azt, legalább részben, az én ügyetlenségemen kivül, a véletlennek is
                  tulajdonitani.</p>
					<p>- Semmi szüksége önnek a bocsánatra, gróf úr, - zengett a szép herczegnő édesen
                  lágy hangja, - ellenkezőleg köszönettel tartozunk önnek, először e kedves
                  mulatságért, mely ugyan sok áldozatába kerülhetett, másodszor pedig azért, hogy a
                  kis baleset daczára ügyessége által épségünket, talán életünket mentette meg.</p>
					<p>- Oh - mondja a gróf elragadtatással - milyen olcsó csere lenne az, ha fenséged
                  életéért az enyémet adhatnám.</p>
					<p>A főherczegnő arczán könnyü pir röppent át, mely azt mutatá, hogy utitársának
                  fellángoló érzelmeit megértette, erre azonban természetesen nem lehetett felelni
                  és igy, midőn az udvari kocsihoz értek, egyszerü nyájassággal mondá:</p>
					<p>- Ujból is köszönöm gróf; kis kalandunk daczára is igen jól mulattam.</p>
					<p>Még egy leirhatlan nyájasságu pillantást vetett az ifjura; azután
                  madárkönnyüséggel ugrott be a nehéz udvari hintóba. Czobor a tüneményszerű
                  szépségen felejtette tekintetét és azt az ügyetlenséget követte el, hogy a
                  főherczegnő lepottyantott udvarhölgyéhez nemcsak bocsánatkérő szót nem intézett,
                  hanem fölsegitését is az udvari legényre bizta; mit Stiglitz báróné sokáig orrolt
                  is.</p>
					<p>A hintósor elrobogott; de Czobor még mindig ott állott azon helyen, hol a
                  herczegnő bucsut vett tőle s tekintete utána veszett a távozó hintónak, mintha azt
                  remélné, hogy az a tünemény, mely most már álomszerünek tetszett előtte, még
                  egyszer megjelenik.</p>
				</div>
				<div type="chapter">
					<head>
                  Az összeesküvés.
               </head>
					<p>A grófot merengéséből a kis Báróczy verte föl, ki a bámuló tömeg közül nehány
                  lépéssel mellette termett és mintha Czobor gondolatait kitalálta volna, tréfásan
                  mondá:</p>
					<p>- Hasztalan nézünk az eltünt álmok után, gróf ur, ritkán szoktak azok
                  visszafordulni!</p>
					<p>- Ah, ön az Báróczy? - mondja fölrezzenve a gróf, - nem hiába mondják, hogy ön a
                  lángeszek közé tartozik: mert ime az ember gondolatját is kitalálja.</p>
					<p>- No, erre ugyan nem nagy lángész kell, felel nevetve Báróczy, - mert Erzsébet
                  főherczegnő oly tünemény, minő kevés lehet a világon; és ki ne óhajtaná az ily
                  szép tüneményt, még az utógondolatokat is kizárva, hosszasabban szemlélni maga
                  előtt. Azonban nem ilyen ábrándos dolog bátoritott fel arra, hogy a gróf urat édes
                  merengéséből fölverjem, hanem egy egészen más természetü nagyszerü terv, melynek
                  hőseül a gróf urat szemeltük ki.</p>
					<p>- Ön egészen elrémit, barátom - mondja mosolyogva a gróf - mert egy olyan
                  embernek, kinek hősi szerepe ma is oly gyengén sikerült, igen nehéz egy másodikra
                  vállalkozni.</p>
					<p>- Hohó! - felel élénken Báróczy - azt a kis balesetet érti a gróf ur, mely
                  ügyességét még jobban kitünteté? Ma az egész Bécs csak a gróf ur tündéri
                  hatalmáról beszél, és ami azt a kis nyulhistóriát illeti, az még csak növeli az ön
                  hirnevét, mert kevés az oly nagyság, melyet fényes pályájáról egy kis baleset el
                  ne téritsen, de még kevesebb az olyan, ki hasonló balesetekből akkora ügyességgel
                  vágja ki magát.</p>
					<p>- Ön hizelgő - mond vidáman a gróf - de bókját nem veszem egyébnek vigasztalásnál.
                  Ha a császárnő és főherczegnő megbocsátottak is, tudom, hogy a lepottyantott
                  udvarhölgy sohasem fogja kudarczát elfelejteni.</p>
					<p>- Esett az már nagyobbat is - mondja nevetve Báróczy - és az ily természetü
                  udvarhölgyek még örülnek, ha egy pár napig nevöket a hir szárnyára veszi. Bennök
                  van ezekben Alkibiades hiusága, ki kész volt kutyáját is megcsonkitani, csakhogy
                  egy napig arról beszéljen Athen.</p>
					<p>- Hát hagyjuk ezt, kedves Báróczy, jöjjön velem, mig kocsisomnak a szükséges
                  rendeletet kiadom és pajtásaimtól bucsut veszek; azután együtt mehetünk be a
                  városba gyalog, miután a kövezeten szánkával menni ugy sem lenne kellemes.
                  Utközben meghallgathatom ön tervét.</p>
					<p>A gróf karon fogta Báróczyt és kocsisának kiadván rendeletét, a kis embert
                  bemutatta főrendü barátainak, kiktől bucsut vett s a József-város hosszu utczáján
                  megindult Báróczyval.</p>
					<p>- Most magunkra vagyunk és elmondhatja ön tervét, melynek érdemetlen hősévé
                  engemet szánt - mondja aztán, hogy a Pratercsillagról befordultak.</p>
					<p>- Gróf ur - kezdi Báróczy - itt nem csekély ügyről van szó, valóságos
                  összeesküvési terv az, miről beszélni akarok.</p>
					<p>- Nonó, remélem nem politikáról van szó? - felel élénken a gróf - mert én ahhoz
                  kevéssé értek.</p>
					<p>- Politika is, nem is, a hogy vesszük. Gróf ur bizonynyal értesült arról, hogy a
                  nagy német költő, Lessing, körünkben mulat és terve, melyben a jelesebb osztrák
                  irodalmi férfiak is résztvesznek, nem kisebb, mint az, hogy a franczia
                  szinmüvészetet az udvartól kiszoritsa s helyére a nemzetit, a németet ültesse.</p>
					<p>- Mit érdekel az engem? - kérdi idegenül a gróf.</p>
					<p>- Mindjárt megmondom: nagy elvi kérdés az egész. Ha sikerül Bécsben a franczia
                  majmolás helyére a nemzetit emelni fel, szavát birom a legilletékesebb férfiaknak
                  arra nézve, hogy a mi nemzeti nyelvünk sem lesz a német által fenyegetve
                  hazánkban.</p>
					<p>A gróf figyelni kezdett.</p>
					<p>- S gondolja ön, hogy hazánk e tekintetben fenyegetve volna?</p>
					<p>- A legnagyobb mértékben. Hazánk jövő uralkodója, József főherczeg, egy nyelvet
                  akar uralkodóvá tenni az egész monarchiában és ez természetesen a német lenne.</p>
					<p>- Sajátszerü gondolat - mondja elsötétült arczczal a gróf - hogyan lehet azt
                  elképzelni valakinek, hogy a mi zsiros száju alföldi magyarjainkat németekké
                  tegye?</p>
					<p>- Biztosithatom a gróf urat, hogy e kisérlet tervben van. József főherczeg
                  nagylelkü, szabad észjárásu férfiu, lelkében nincs más vágy, mint népeit
                  szabadokká, müveltekké és boldogokká tenni és e tekintetben egészen II. Frigyes
                  nyomdokain jár, nem is ismer korlátokat tervei keresztülvitelében, sőt éppen az a
                  baj, hogy a különbséget, mely az ő országai és amazé között van, elismerni nem
                  akarja. Föl akarja szabaditani a jobbágyságot, föltétlen szabadságot akar adni a
                  hit dolgában, - de egyenlővé akarja tenni az egész monarchiát.</p>
					<p>- És mily eszközökkel képzeli ez utóbbit elérhetni?</p>
					<p>- Parancsszóval, határtalan hatalommal behozza a német nyelvet az összes
                  iskolákba, egyöntetüvé és németté teszi az egész közigazgatást.</p>
					<p>- És honnan tudja ön mindezt? - kérdi a gróf.</p>
					<p>- A legbiztosabb forrásból, a főherczeg legbensőbb embere szájából.</p>
					<p>- És miként függ ez össze a bécsi franczia szinészettel?</p>
					<p>- Nagyon egyszerüen, szoros logikai lánczban. A monarchia másik felében érvényre
                  lesz juttatva a nemzetiségi nyelv, azok, kik ezt megtették, talán óvakodni fognak
                  megkisérleni a monarchia másik felében annak ellenkezőjét elkövetni vagy
                  követelni.</p>
					<p>- Most már értem, csak azt nem tudom, hogyan jutok én be a crédóba és minő
                  szerepet szántak önök e nagyszerü müveletben az én csekély személyemnek?</p>
					<p>*</p>
					<p>- Azt is azonnal megérti, gróf ur. A franczia szinészet kiszoritásának Bécsből,
                  mint talán a gróf ur is értesült róla, leghatalmasabb akadálya egy mindenható
                  egyéniség, ki bizonyos személyi okokból a franczia szinészek megtartásához
                  feltétlenül ragaszkodik.</p>
					<p>- Igen, igaz - mond mosolyogva a gróf - Kaunitz herczeg - ki halálosan szerelmes a
                  kis Rozinába, a franczia-olasz társaság primadonnájába.</p>
					<p>- Nos, ha a gróf ur e fontos titoknak birtokában van - mondja Báróczy - akkor az
                  összefüggést nem lesz nehéz kitalálni. Csak Rozinát kell a hatalmas herczeg
                  kezéből kiragadni és a nagy miniszter rokonszenvének, a franczia szinészet iránt,
                  vége van.</p>
					<p>- De miként? Ily óriási fa ledöntéséhez nem fejsze, de még fürész is hatalmas
                  kell.</p>
					<p>- Mi e hatalmas fürészt már felfedeztük, - mond élénken Báróczy. Kaunitz herczeg,
                  igaz hogy hatalmas ur, de fösvény is, öreg is; azért nehéz elhinni, hogy Rozina
                  kisasszony szivecskéjét a herczegi udvarló iránt egy fiatalabb és bőkezübb
                  udvarlónak meg ne lehetne ingatni.</p>
					<p>- És önök engem szántak e szerepre, - mondja mosolyogva a gróf. Ez mindenesetre
                  hizelgő reám nézve; kivált ha az önök elfogult véleménye a Rozina kisasszonyéval
                  is találkozik.</p>
					<p>- Arról nem lehet kételkedni; akkor vaknak kellene lenni a szép primadonnának.</p>
					<p>- Csakhogy, édes barátom, - mond utángondolva a gróf, - csakhogy reám nézve e
                  szerep éppen most végetlenül nehéz. Meggondolták-e önök, hogy az én összeütközésem
                  a herczeggel könnyen kegyvesztetté tenne az udvar előtt, melynél csak nem rég
                  voltam bemutatva?</p>
					<p>- Az a legkisebb, gróf úr, - mondja ravaszul Báróczy. Legkisebb szükség sincsen
                  arra, hogy a gróf ur nyiltan mint udvarló fellépjen. Csak annyit eszközöljön ki
                  Rozinánál, hogy a herczeg pár izben zárt ajtókat találjon nála. Hozzuk meg, gróf
                  ur ez áldozatot a halhatatlan Lessingnek.</p>
					<p>- Megfontolom, a dolgot - mondja a gróf - és értésére adom önnek az eredményt; rám
                  nézve mindenesetre nehéz a szerep, nem külső, hanem lelkemben levő belső okok
                  miatt.</p>
					<p>E beszéd alatt már a belvárosba értek és Báróczy a siker reményével hagyta el a
                  grófot.</p>
				</div>
				<div type="chapter">
					<head>
                  A kis Rozina.
               </head>
					<p>Midőn a franczia porczellánfestészet lepkeszerüen könnyü női alakjait látjuk,
                  hajlandók volnánk azt hinni, hogy azt csak az illető müvész képzelete festette
                  oda, - a valóságban nem létezik, pedig az a genre csakugyan meg van, látható Páris
                  boulevardjain, vagy Olaszország nagyobb városainak korzóin, a mint képzelhetlenül
                  könnyü lábacskáival tovább lebben, himes szárnyait kiteritve és élénk szemeivel
                  jobbra-balra nézegetve, mint lepke, a nyári mező virágai után. Valósággal oly
                  finom, oly törékenynek mutatkozó lény ez, mint amaz, mely a sevresi porczellánokon
                  van festve, körülötte derüs verőfény, mely létföltétele; a legkisebb széllebbenés
                  tova ragadhatja, a vihar megöli és leteperi a sárba.</p>
					<p>Ilyen alak volt a kis Rozina, a bécsi Burgszinház primadonnája is; még pedig
                  mintakép a legjavából. Dus és fényes fekete haj, mely tojásdad arczát természetes
                  göndörfürtökkel ékité, könnyen domborodó keskeny homlok, a vastag szemöldök alatt
                  finom metszésü és élénk tüzü fekete szemek, szobrászi finomsággal metszett fitos
                  orrocska s majdnem kicsattanó picziny piros száj, mely fölött alig látható
                  pelyhezet mutatkozik s ez alatt a gömbölyü állacska. A könnyü és mégis üdén
                  fejlett termet s a csaknem gyermekéhez hasonló finom kezek és lábak, a könnyü
                  lepkeszárnyszerü öltözet mellett, - megtestesiték azt az eszményképet, melyet
                  Párisban «szép Mignon»-nak szoktak nevezni.</p>
					<p>A milyen a külső, olyan a belső is, örökké derült kedély, mely minden külső
                  hatásnak enged, anélkül, hogy az mélyebb nyomokat hagyna maga után; sziv, mely
                  képes minden vidám és nemes érzelemre, mely sokszor esik hibába, de bünre
                  képtelen, s melyet az első szenvedély megöl.</p>
					<p>Ilyen volt Rozina.</p>
					<p>Midőn a nehány körmöczi arany, melyet az ifju Czobor gróf amugy is nagy
                  bőkezüséggel szokott osztogatni, Rozina felügyelőnőjének kezébe jutván, a kis
                  tündér ajtait előtte felnyitotta, Rozina kisasszony sötétvörös török
                  bársonypamlagáról felszökkenve, vidáman és a kandiság kifejezésével arczán,
                  sietett uj vendége elé.</p>
					<p>A császárné nem rég kinevezett fiatal kamarása ép oly jól beszélte a franczia
                  nyelvet, mint a németet vagy magyart; és igy semmi akadálya nem volt a legélénkebb
                  társalgásnak.</p>
					<p>Czobor mindjárt az első szavaknál észrevette, hogy megjelenése, Rozina előtt, nem
                  tett kedvezőtlen hatást; mi természetesen vele is hamar levetkezteté az első
                  találkozás feszélyeit.</p>
					<p>- Kedves kisasszony, - mondá - talán különösnek tünhetik fel kegyed előtt, hogy
                  ismeretlenül körébe merek tolakodni, de ha én ismeretlen vagyok is kegyed előtt,
                  annál régibb ismerős kegyed én előttem. Ki az Bécsben, ki a szép Rozinát ne
                  ismerné; bájos hangján el ne andalodott volna és titokban hódolatát ne rakná
                  picziny lábai elé. Az a vágy, hogy kegyedet közelről és szinről-szinre láthassa,
                  bizonyosan ezerekben támadt már; de hiányzik a bátorság, mit nem is lehet
                  csodálni; miután kegyedet, ép ugy mint a mesebeli tündérek kastélyát, hétfejü
                  sárkányok, oroszlánok és isten tudja minő szörnyetegek őrzik. És csakugyan az én
                  vakmerőségemet is, hogy ide belépni mertem, csak azon hódolatnak nagy mértéke
                  fejti meg, melylyel első szinpadunk hatalmas királynője iránt viseltetem.</p>
					<p>- Valóban? - kérdi zengzetes hangján és mosolyogva a kis diva - én nem is tudtam,
                  hogy oly jól - és másokra nézve oly veszélyesen vagyok őrizve.</p>
					<p>- Azon csodálkozom - mondja a gróf, kinek a szép Rozina maga mellett a kereveten
                  mutatott helyet - mert hiszen tudhatná kegyed, hogy a kinek oly hatalmas
                  pártfogója van, kinek az osztrák főváros minden rendőri közege szolgálatára áll,
                  ha föllép, nagy veszélyeknek teszi ki magát: talán nagyobbaknak, mint a minőkben
                  Dániel volt az oroszlánok barlangjában. Százan és ezren lehetnek olyanok, kik
                  dobogó szivvel és forró sóhajokkal kisérik hazatérő hintóját és lakása előtt
                  elmenve, epedve tekintenek föl ablakaira: de hódolatuk ezen tul alig terjedhet,
                  mert tudják, hogy az, ki kegyedet őrzi, egy százkezü Briarius, ki az első merész
                  lépésért megfojtással fenyeget.</p>
					<p>- Ah, ah! - kiált fel nevetve a szép Rozina - ön egészen elrémit; hiszen én e
                  szerint valóságos fogoly vagyok!</p>
					<p>- Nincs az különben. A szinpadon királyné, kinek lábaihoz szabad koszoruinkat
                  dobni; kiért taps közben darabokra szaggathatjuk keztyüinket; de lakása előtt
                  szent borzalommal kell elhaladnunk.</p>
					<p>- Ön bizonyos kellemetlen érzést költ fel bennem e leirással - mondja kissé
                  komolyabban a szép diva - de egyszersmind nagyobb önérzetre is bátorit.
                  Szerencsére - teszi utána hamiskás mosolylyal - az én szörnyetegeim csakis
                  lakásomat tarthatják ily ostromállapotban, de szivemet, mely fölött nem
                  uralkodnak, szabadon hagyják.</p>
					<p>- Valóban? - mondja kellemes meglepetéssel a gróf - ha ez igaz, akkor a
                  Pandora-szelenczéjében, melyből oly sok veszedelmes és ártó anyag rohant ki,
                  mégis megmaradt számomra az egyetlen kedvező tartalom: - a remény. Engedje meg
                  kegyed, hogy ennek birtokában boldogabbnak érezzem magamat a többieknél, kiket
                  kedves szavai erre sem jogositottak föl és küzdelemre merjek szállni azokkal a
                  szörnyetegekkel, melyek a közeledők életét fenyegetik.</p>
					<p>A szép Rozina arcza e nyilatkozatra egészen kiderült; nyájas és behizelgő hangon
                  mondá:</p>
					<p>- Engedélyt kell adnom arra, kedves gróf, annyival is inkább, mert mi
                  türés-tagadás benne, de folytonosan csak egy öreg ur arczát látni - legyen az
                  bármily hatalmas - egy kissé untatja az embert. Azt is be kell vallanom, hogy ha a
                  gróf ur csakugyan vállalkozik e küzdelemre: az egy kis érdeket fog nyujtani az én
                  egyhangu életemnek. De azután kikötöm, hogy a továbbit a küzdelem bátorságától
                  teszem függővé; mert csak ez győzhet meg arról, hogy e küzdelemre önt nemcsak
                  könnyü főuri szeszély, hanem valamivel többecske bátoritja fel.</p>
					<p>- Ha tudná kegyed, szép Rozina, hogy már ez első merész lépésem kegyed «nagy
                  urával» szemben, minő veszélyeket rejt méhében reám nézve, aligha beszélhetne igy.
                  Én az udvarnál vagyok, pályám elején; s talán kegyeden kivül az egész Bécs tudja,
                  hogy a herczeg és a császárné kegye és annak elvesztése csaknem teljesen
                  egyértelmü. Azonban ne higyje, hogy mindez engem visszariaszszon bárminő
                  áldozattól; mert egy kilátásba helyezett remény engem nemhogy visszariasztana
                  bármely küzdelemtől, hanem fokozni fogja bátorságomat. Hála isten, független ember
                  vagyok s mindazt, amivel birok, e picziny kéz egyetlen érintéseért mérlegbe
                  dobhatom.</p>
					<p>- E picziny kéz, mint ön nevezé, - mondja édesen mosolyogva Rozina, miközben kezét
                  a grófnak nyujtá - ime itt van; én az ön pártjára állok; mert szivem a gyengébb
                  felé vonz; kiséreljük meg együtt megküzdeni szörnyetegünkkel!</p>
					<p>A gróf örömtől ragyogó arczczal emelte a kis kezet ajkaihoz; miközben Rozina
                  fölemelkedett ülőhelyéről és élénken mondá:</p>
					<p>- Tehát a legközelebbi viszontlátásra! most bocsásson meg, mert mesterem rögtön
                  itt lesz és ma esti szerepemet kell betanulnom.</p>
					<p>A gróf kalapját vette és eltávozott. Tulon tul meglehetett elégedve az első
                  látogatás eredményével; sőt ha az igazat meg akarta magának vallani, kissé soknak
                  is találta azt. Az áldozatot, melyet esetleg a kitüzött tervért hoznia kellett,
                  nem sajnálta; de megijedt, hogy a kis diva szivében tul talál lőni a czélon; mig
                  másfelől lelkében szemrehányást érzett, hogy játszik a tüzzel, melynek minden
                  szikrája egy távoli, talán soha el nem érhető eszménykép felé pattogott; és
                  képzeletében kherubint vélt látni a lángoló karddal, mely őt csinje miatt végleg
                  eltiltja még közeledéstől is a paradicsomhoz...</p>
				</div>
				<div type="chapter">
					<head>
                  Kaunitz herczeg.
               </head>
					<p>Ha a Burgnak nagybotu ölmagas kapusa a Kaunitz nevet mindenkor erélyesen
                  hangsulyozva kibocsátotta a száján: lett olyan lótásfutás a császári palotában,
                  mintha valami udvari ünnepélyhez készülnének, vagy valami szerencsétlen hir
                  érkezett volna. Egyik udvari legény a másiknak, egyik teremőr vagy ajtónálló a
                  másik ajtónállónak, vagy teremőrnek adta át a szót; lázas sietséggel rohant
                  mindenki az esetleg nyitva felejtett ajtókhoz, vagy ablakokhoz; még a császárné
                  maga is sietett esetleg nyitva hagyott ablakait betenni, ha az élő telegrafvonal
                  jelezte kedves és hatalmas miniszterének érkezését. Ez a sürgető elzárkózás pedig
                  azért történt, mivel Kaunitz herczeg, ki a világon a legkényesebb természetü
                  emberek közé tartozott, sőt bőre finomságánál és nőies alkotásánál fogva már a
                  természettől annak volt teremtve: iszonyu ellenszenvvel és irtózással viseltetett
                  minden légváltozás iránt és hogy magát lehetőleg mindig egyenlő foku légkörben
                  tartsa, még kocsijában is öt-hat különböző vastagságu kabátot és nyakravalót
                  hordott magával és azokat, a szerint a mint hideget vagy meleget érzett, folyton
                  cserélgeté. Betegségről vagy halálról beszélni ő előtte, csaknem egyértelmü volt a
                  kegyvesztéssel; a ragályoktól pedig annyira irtózott, hogy közvetlenül átnyujtva,
                  semmit sem szokott kézbe venni.[5]
               </p>
					<p>E kényes természetü, férfiatlan-férfiu kormányozta az időben nemcsak Mária Terézia
                  országait: de vezetője volt részben az egész európai politikának.</p>
					<p>Külsőleg, ugy mint belsőleg is a legfinomabb szervezetü ember; finom tapintattal
                  birt mindennemü érintkezésében, éles eszü volt a tervezésekben; gunynyal verte
                  meg elleneit és kivált ha a közügy érdeke saját érdekével is összevágott, gyors
                  volt a kivitelben is.</p>
					<p>Igy ment a kis termetü, de hatalmas miniszter ezuttal is végig a termeken, hol
                  mindenki a legmélyebb bókkal fogadta; az ajtószárnyak mintegy látatlan kéz által
                  fölpattantak előtte és maga a császárné is felállott iróasztalától, midőn Kaunitz
                  herczeg a nagybecsü történelmi gobelinszőnyegekkel bevont dolgozó szobájába
                  belépett.</p>
					<p>- Kedves herczegem - mond a császárné, kezét a herczeg elé nyujtva, melyet ez
                  tiszteletteljesen megcsókolt - ön bizonyosan nagyfontosságu ügyben fárasztja
                  magát hozzánk, mit annyival is nagyobbra veszünk, mivel tudomásunk szerint még ma
                  reggel kissé roszul érezte ön magát. Üljön le, kérem és adja elő kivánságát.</p>
					<p>- Ah felség - mondja mély bókkal a herczeg, mely után egy merev támláju aranyozott
                  karszéken a császárnéval szemben helyet foglalt - valóban nagy kegy, hogy felséged
                  magas figyelmét ennyire kiterjeszti.</p>
					<p>- Minden reggel értesülést szerzek családom minden tagjának egészségi állapotáról
                  és ön bizonnyal megengedi, hogy önt is azok közé számitsam, kik legkedvesebbek
                  előttem.</p>
					<p>- A legmélyebb hálával fogadom, felséges asszonyom, mert ez a legmagasabb kegy,
                  melyet uralkodó alattvalója irányában tanusithat. Csak egy kis migraine volt az
                  egész, melyet boszuságom okozott épen azon ügyben, melylyel felségednek ezuttal
                  alkalmatlankodni bátor vagyok.</p>
					<p>- Ah, tehát mégis valami nagyon fontos ügy?</p>
					<p>- Nem országos ugyan, de azért elég fontos, az udvari szinház kérdése ez; mert
                  felséged magas elhatározása értelmében a franczia-olasz társaság vezetőjével
                  Afflisioval a szerződést ugyan megkötöttük, de egyrészt ez az ur nem annyira
                  megbizható, hogy minden ellenőrzés nélkül reá hagyhatnók az ügy vezetését, mig
                  másfelől Lessing ur, ki felséged előtt is be akarja magát mutatni s kinek, mint
                  hirneves irónak, egész Németországon nagy befolyása van, mint hallom, bizonyos
                  mozgalmat inditott meg arra nézve, hogy a franczia társaságot Bécs szinpadairól
                  kiszoritsa, mi azt hiszem, sem felségednek, sem a magas udvarnak nem lenne
                  tetszésére.</p>
					<p>A császárné arcza elkomolyodott.</p>
					<p>- Mi az elsőt illeti - mond - az semmiesetre nincs ellenünkre, hogy e fölött az
                  erkölcsileg meglehetősen rosz hirü társulat fölött valami tisztességes ember a mi
                  részünkről felvigyázatot gyakoroljon; «de sohasem lehet arról szó, hogy ez akár az
                  ön, akár gróf Starhenberg nevével hozassék kapcsolatba, mert ez a két név sokkal
                  tiszteltebb és kedveltebb előttem, hogysem azon legselejtesebbel vegyitsem össze,
                  mely csak monarchiámban létezik».[6]
               </p>
					<p>A hatalmas miniszter szemöldeit összevonta, mi nála a nemtetszést jelezte, de
                  azután hirtelen összeszedte magát s hogy az érdekeltség gyanuját elháritsa
                  magáról, hódolatteljesen mondá:</p>
					<p>- A legnagyobb hálával fogadom felségednek eme kiméletes nyilatkozatát: magam sem
                  gondoltam arra, hogy egy szintársulat felügyeletét az állam valamelyik minisztere
                  vegye át: azt hiszem, felséged maga is megnyugszik az általam kinézett egyén
                  személyében, ki minden tekintetben biztositékot nyujt és ki nem más, mint az
                  erkölcsileg fedhetlen és mégis müértő gróf Koháry János.</p>
					<p>- Jól van, - mond a császárné rövid gondolkozás után, - ez tehát el lenne
                  közöttünk intézve. A mi a másik ügyet, Lessing ur fellépését illeti, mi ugyan
                  meglehetősen egy értelemben vagyunk vele és a franczia társulathoz erkölcsi
                  selejtessége miatt nem nagyon ragaszkodunk, azonban sohasem szerettük, ha idegen
                  emberek vezérszerepet akarnak játszani országainkban, mert az mindenkor gyanus,
                  vagy legalább is szegénységi bizonyitvány, ha a gyeplőt nem hazafiak kezébe adjuk.
                  És ha ama tekintélynél fogva, melyet Lessing ur külföldön kivivott magának,
                  kénytelenek is lennénk őt elfogadni, legyen meggyőződve ön, hogy ez elvünket neki
                  értésére fogjuk adni; és a franczia szinészek ügyét csak akkor döntjük el, midőn
                  azok elejtésébe a mi embereink is belenyugosznak; vagy - teszi szigorubban hozzá -
                  ha erkölcsi tekintetben oda sülyednek, hogy ezt megtenni kénytelenek leszünk.</p>
					<p>A herczeg, mint látszék, meg volt elégedve az e kérdésekben elért eredménynyel,
                  sőt örült a császárné beszéde utóbbi fordulatának, melyhez a szivén viselt kérdés
                  folytatását kapcsolhatá.</p>
					<p>- A szintársulat erkölcsi helyzete, felséges asszonyom - folytatja - nekünk, az
                  ország kormányának is szivünkön fekszik; és épen emlékeztetnek felséged szavai
                  arra, mit különben talán elfeledtem volna, hogy a milyen üditőleg hathat müvészi
                  tekintetben a társulat bécsi szereplése, erkölcsi hatása mételyét egyre közelebb
                  hozza ugyancsak felséged udvarához. Azt talán felséged is méltóztatik tudni, hogy
                  én valóban csak erkölcsi szempontból igyekeztem pártfogói szerepet játszani a
                  társulat egy pár kitünőbb egyéne fölött, hogy megóva őket a nélkülözésektől, az
                  erkölcsi sülyedés mételyéből kimentsem?</p>
					<p>- Tudom, - mond a császárnő nem minden guny nélkül - e tekintetben talán tovább is
                  ment ön, mintsem az illetők érdemelnék?</p>
					<p>- Nos, - folytatá a herczeg, a csipős megjegyzést nem hallottá téve - most akad
                  egy, felséged udvarának fiatal lovagjai közül, ki e pártfogást sokkal nagyobb
                  mértékben és talán kevesebb önzetlenséggel gyakorolja.</p>
					<p>- És ki az, ha szabad tudnom? - kérdé a császárné szigoruan.</p>
					<p>- Felséged előtt nem lehet egyikünknek sem titka, - mond mély bókkal a miniszter -
                  az uj pártfogó nem más, mint felséged kedvencz kamarása, gróf Czobor József, ki
                  egészen jó uton van arra nézve, hogy ősei dus vagyonát ilyes czélokra pazarolja
                  el.</p>
					<p>- Czobor József? - kérdé meglepetve a császárné - és biztos ön e dolog felől?</p>
					<p>- Kérdeztesse meg felséged Bécs legelső ékszerárusait, kiknek kirakatait az ifju
                  kamarás ur legdrágább ékszereitől fosztá meg.</p>
					<p>A császárné arcza egészen vörös lett, mi nála a legnagyobb harag jele volt.</p>
					<p>- Ez annál nagyobb hálátlanság a fiatal ur részéről, mivel édes atyja érdemei és a
                  nádor ajánlatánál fogva ez ifju embert csaknem gyermekünknek tekintettük és
                  mondhatni családunk körébe emeltük föl. Intézkedni fogunk, hogy azon pár hóig,
                  meddig az opera-saison tart, távol legyen fővárosunktól.</p>
					<p>A herczeg teljesen meg volt elégedve az eredménnyel; azért fölkelve székéről, mély
                  felsóhajtással mondá:</p>
					<p>- Ha felséged egyebet nem parancsol...</p>
					<p>- Ha önnek nincs egyéb előterjeszteni valója, - mond a császárné - intézkedjék
                  megállapodásunk értelmében; mi a részünkről szükségest eligazitjuk. Valamelyik
                  udvarnok által küldesse ön hozzánk Czobor kamarást.</p>
					<p>A herczeg bucsut vett; teljesité a császárné parancsát s kocsijához érve egy
                  második felső kabátot vont kék selyem frakkja fölé, nehogy az örvendetes
                  fölindulástól hevitve, magát meghütse.</p>
				</div>
				<div type="chapter">
					<head>
                  Az udvari estélyen.
               </head>
					<p>A fényes tükörterem, mely a bécsi császári palotának még ma is fődiszét képezi,
                  nyüzsgött a keresztekkel rakott mellü diplomaták, fő- és alsóbbrangu katonatisztek
                  és a főváros legelőkelőbb nőinek százféle szint és fényt szikráztató tömegétől.
                  Egy-egy hires diplomata vagy hadvezér körül, minő Kaunitz herczeg vagy Laudon,
                  egész csoportok alakultak mint az ég planétái körül az apróbb holdacskák.</p>
					<p>Azt a hosszu utczasort, melyet a magyar gárda képezett, a belső szobákban az
                  udvaronczok és kamarások sora egészitette ki, kik két termen keresztül szintén
                  sorfalat képeztek, várva a császári család megérkezését.</p>
					<p>Most a harmadik terem ajtaja egyszerre fölnyilt s elől a főudvarmester jelent meg,
                  ezüst gombos pálczájával, melyet figyelmeztető kopogással ütött a terem fényes
                  padlójához. Utána az udvaronczok hosszu sora következett és egy nagyobb közzel
                  Ferencz császár karján a császárnéval s a főherczegek és főherczegnők hosszu sora
                  párosával.</p>
					<p>Midőn a császárné a kamarások sorfalához ért, pillanatra megállt az ifju Czobor
                  előtt s kemény hangon mondá:</p>
					<p>- Ugy halljuk, gróf, hogy jószágainak rendetlensége nagy mértékben igényli
                  lemenetelét Magyarországba. Hat heti szabadságot adunk önnek, melyet már holnap
                  megkezdhet.</p>
					<p>E hideg parancsszavak után, egy még hidegebb tekintet következett; s midőn a
                  szoborrá vált ifjunak eszébe jutott e parancsszóra meghajolni, a császárné már a
                  második terem ajtajáig ért.</p>
					<p>Czobor, mint villámsujtott, mozdulatlanul állott helyén, de még alig tudá magát
                  valamennyire összeszedni, midőn Erzsébet főherczegnő haladt el előtte és alig
                  hallható hangon, de mintegy szemrehányó tekintettel ejté ki e pár szót:</p>
					<p>- Haj, a szép Rozináért!</p>
					<p>Czobor szemei előtt összezavarodott a fényes termek minden világa; szédület fogta
                  el a kettős csapásra, mely szivét érte és csak ifju erejének köszönheté, hogy a
                  szükséges időig, mig az udvar utolsó tagja is elvonult, meg tudott állani helyén.
                  A mint azután a sorfal szétoszlott, hogy hivatása szerint, részben a szükséges
                  tennivalókat teljesitse, az esti szolgálatban részt nem vevők pedig, hogy
                  bevegyüljenek a fényes estély élvezetébe: Czobor az egyik ablakközben álló székre
                  rogyott s fejét két kezébe hajtva, átadta magát kedvezőtlen helyzete
                  benyomásainak. A császárné és főherczegnő néhány szavából mindent megértett. Most
                  már tudta, hogy a hatalmas miniszter beárulta őt a császárné előtt, hogy Rozináért
                  kell elhagynia az udvart, mi egyértelmü volt a kegyvesztéssel, de sokkal inkább
                  fájtak neki Erzsébet főherczegnő szavai, melyek vádként hangzottak, lesujtó
                  vádként, habár rejlett bennök némi vigasztalás, a mennyiben a főherczegnő iránta
                  való érdekeltségét is tanusiták.</p>
					<p>Néhány perczig szomoru töprengésbe merült, de nem talált semmi kivezető utat
                  lealázó helyzetéből, mely őt a császárné, de különösen a főherczegnő előtt a
                  megvetés kétségbeesésének örvényébe látszott sodorni.</p>
					<p>- Ezen segiteni kell minden áron - suttogá maga elé - de miként? A császárné
                  parancsszavai nem engednek semmi mentséget, a főherczegnő szemrehányása kizár
                  minden reményt!</p>
					<p>Néhány percznyi töprengés után, végre egy eszme villant meg lelke előtt, mely
                  által legalább a főherczegnő lealázó gyanuját vélte elhárithatni.</p>
					<p>Hirtelen felszökött helyéből és a nagy terem felé sietett, melynek belső ajtajánál
                  még ott állott a gárdisták csoportja. Szerencséjére azok, kikre szüksége volt,
                  Bessenyei és Báróczy, nem tartoztak ez est szolgálattevői közé és épen kiváltak a
                  sorfal közül, hogy maguk is részt vegyenek az estély szórakozásaiban. Megszólitá
                  őket és visszavezeté a kamarási terembe, mely már csaknem üresen állott.</p>
					<p>- Barátim, - mondá, a mint a két gárdistát a korábban elfoglalt ablakmélyedésbe
                  vonta - az általatok sürgetett Rozina-csiny miatt, melyet valaki - és könnyü
                  kitalálni, hogy ki - a császárnő előtt beárult, én, ugyszólván, kegyvesztetté
                  lettem az udvar előtt. Csak ezelőtt néhány perczczel adta ki ő felsége a
                  parancsot, hogy további rendeleteig jószágaimra távozzam. Ez már maga is elég nagy
                  csapás reám nézve; mert a császárnő kegye drága kincs előttem, de van ennél egy
                  sokkal kedvezőtlenebb csapás reám nézve, melyet, ha lehet, még ma okvetlenül el
                  kell háritanunk. A Rozina-féle csinyt nemcsak a császárné tudja, hanem a család
                  többi tagja is; s ezek közt különösen egy, kinek jó véleménye még a császárnéé
                  fölött is áll előttem. Kérlek, ne magyarázzátok félre szavaimat, vannak őrült,
                  reménytelen remények, földöntuli álmok, melyekért odadobjuk nemcsak anyagi létünk
                  minden eszközét, hanem mennybéli üdvösségünket is örömmel áldoznók fel. Az, a
                  kiről én beszélek s meglehet, maga a császárné is, ki előtt, miután a vád nem
                  nyilt, nyilt mentségnek helye szintugy nincsen, - nem tudja azt, hogy Rozina iránt
                  szenvelgett rokonszenvem csak egy általatok kigondolt hazafias csiny; ellenben azt
                  hiszik, hogy vagy könnyelmüség, vagy komolyan nyilatkozott érzelem, melyek
                  mindenike bélyegző reám nézve. Érzem, hogy e vád lealázó sulya alatt, nem volnék
                  képes tovább élni. Azért arra kérlek fel benneteket, hogy még ez estély alatt
                  juttassátok valahogy a valót az illetőnek tudomására.</p>
					<p>- Kiről van szó? - kérdé komolyan Báróczy. - Nekünk, kik téged e bajba
                  beugrattunk, nemcsak baráti, de becsületbeli kötelességünk is kivánatodnak a
                  lehetőség határaig megfelelni.</p>
					<p>- Az a magas hölgy, - mond szomoru hangon a gróf, - kinek jó véleménye előttem
                  mindeneké fölött áll, Erzsébet főherczegnő.</p>
					<p>- Ah! - kiált fel a két gárdista egyszerre - s mondhatni a szánalom hangján, mert
                  e név a dusgazdag grófnak egész szerencsétlenségét egyszerre leleplezte előttük,
                  tehát a legszebb herczegnő.</p>
					<p>- A legszebb herczegnő a monarchiában, mormogja erős hangján Bessenyei.</p>
					<p>- Az egész Európában talán, - szekundált Báróczy.</p>
					<p>- Az egész világon! - mondja egy sóhajjal Czobor, - de hát tehetek én arról, hogy
                  isten után még egy bálványkép tünt fel előttem, kit imádok reménytelenül, őrülten?
                  Számitok barátságtokra, hogy e leleplezést titokban tartjátok és boldogtalan
                  hódolatomat nevetség tárgyává nem teszitek.</p>
					<p>- Kezet reá! - mond Báróczy, jobbját Czobornak nyujtva, - titkod olyan előttünk,
                  mintha a sirba ástad volna.</p>
					<p>- Becsületszavunkat reá! - mond komolyan Bessenyei.</p>
					<p>- Egyébiránt - mond kis fontolgatás után a vérmesebb természetü Báróczy, - e
                  szenvedély nem is oly őrületes, mint a minőnek első pillanatra látszik. Egy magyar
                  főur, igaz, hogy erdélyi fejedelem, Báthori Zsigmond, osztrák főherczegnőt kapott
                  nőül; s Bethlen Gábor, ha nem válogatós, szintén kaphatott volna. Azután
                  császárnénknak, Istennek hála, oly sok leánya van, hogy bizony, nagy kérdés, ha
                  akad-e mindegyik mellé egy-egy uralkodó.</p>
					<p>- Kérlek, ne beszéljünk erről - mond Czobor fájdalmasan - annyira őrült nem
                  vagyok, hogy ábrándjaimat ily messze füzzem, elég nekem, ha imádott bálványomnak
                  csak közelében élhetek és jó véleményét megtarthatom.</p>
					<p>- Hát térjünk a dologra - mond Bessenyei - miként képzeled, kedves grófom, hogy a
                  főherczegnővel a dolog valódi állását tudathassuk?</p>
					<p>- Mondjuk meg egyenesen neki, vagy intézzünk hozzá egy felvilágositó iratot.</p>
					<p>- Ah, nem, nem! - mondja Czobor - erre egyikre sincs sem idő, sem alkalom, de
                  tiltja is a magas hölgynek méltósága. Nézetem szerint a dolognak egyetlen módja,
                  ha őt valahogy megközelititek és például tánczszünet közben figyelmét egy pár
                  hangosabb szóval felköltve, egymásnak ugy adjátok meg a felvilágositást, hogy ő is
                  meghallja.</p>
					<p>- Természetes - mondja Báróczy - ez a leghelyesebb ut. A táncz már ugyis
                  megindult, mi bemegyünk s megragadjuk az első alkalmat, hogy a főherczegnőhöz
                  férkőzhessünk.</p>
					<p>*</p>
					<p>A pompás tükörteremben, épen mint ma a franczia négyesben szokás, hosszában
                  állottak fel a tánczos párok és ilyenkor, mig a menet egészen mozgásba jöhetett, a
                  helyben állók társalkodhattak egymással.</p>
					<p>Egy ily tánczszünetet használtak fel Báróczy és Bessenyei, kik a tömeg között a
                  főherczegnő háta mögé furakodtak, ki épen Chablais herczeggel a császár
                  unokaöcscsével tánczolt.</p>
					<p>A főherczegnő nem vette észre a gárdistákat és nem is figyelt reájok mindaddig,
                  mig beszédjök Czoborra nem fordult.</p>
					<p>- Hallottad, mi történt a mi kedves grófunkkal, Czoborral? - kérdi Bessenyei azon
                  a dörgő hangon, melyet az egész udvarnál már annyira ismertek, hogy az idegesebb
                  dámák csaknem görcsöket kaptak tőle, ha hallották, valami különös átható rezgése
                  volt annak, mely még akkor is tulnon tul rezgeté meg a fülhártyát, ha - mint
                  például most - suttogott.</p>
					<p>- Nem én - mondja tettetve Báróczy - csak reménylem, nem valami
                  kellemetlenség?</p>
					<p>- A legnagyobb, mi udvari kamarást érhet: ő felsége a császárné kegyének
                  elvesztése.</p>
					<p>- És miért? ha szabad tudni, - kérdi élénken Báróczy, még inkább közeledve a
                  főherczegnő háta mögé.</p>
					<p>- A kis Rozináért, vagy tulajdonképen mi érettünk; mert e csinyjét valaki besugta
                  ő felségének, ugy tüntetve fel a dolgot, mintha Czobor halálosan szerelmes lenne
                  a kis primadonnába.</p>
					<p>- Szörnyüség! - kiáltott fel Báróczy - és senki sincs, a ki ő felségének a valót
                  fölfedezze? A ki elmondja, hogy a gróf és tulajdonképen a mi csinyünk épen azt
                  czélozza, hogy a magas ur pártfogását a franczia társaság elveszitse és Bécsből el
                  legyen távolitva?</p>
					<p>- Mit gondolsz - kérdi Bessenyei - nem volt-e veszedelmes a grófra nézve, a tüzzel
                  játszani, s nem történhetett-e, hogy valóban beleszeressen a kis Rozinába?</p>
					<p>- Hogy Rozina nem szeretett-e bele a grófba, arról nem kezeskedem, - felel Báróczy
                  - de a mi grófunk ábrándozó szivét ismerem, mely mindig elérhetlen álmok után
                  kapkod és - folytatja nyomatékosan - a könnyen elérhetőt épen megveti, - arról
                  fejemmel kezeskedem.</p>
					<p>- Akkor a mi szegény grófunknak sokba került a mi hazafias tréfánk, mert még
                  viszontszolgálatot sem nyert áldozatai fejében, - mondá Bessenyei
                  sajnálkozva.</p>
					<p>Báróczy az egész párbeszéd alatt figyelemmel kisérte főherczegnő kedves arczát és
                  lehet, hogy csak képzelte, de ugy tetszett neki, mintha az kissé komoly, merengő
                  állapotából egyre derültebbé válnék; ugy, hogy midőn a tánczban megindulás sora
                  reá következett, oly vidám és könnyü léptekkel lejtett tova, mint a klasszikus
                  görög képzelet felséges Dianája.</p>
					<p>- Vajjon hallotta-e, a mit beszéltünk? - mormogta Bessenyei, miközben barátjával
                  együtt tovább vonult előbbeni állóhelyéről.</p>
					<p>- Oh, te szivek világában együgyü Herakles? Hát igy ismered te az asszonyi
                  természetet? - mondja vidáman Báróczy. - Fejemet merem reá tenni, hogy utolsó
                  szóig mindent meghallott: mert a nő, legyen bármily magas állásu, kiváncsi
                  természeténél fogva szereti az ujdonságokat, a pletykát, - még akkor is, ha azok
                  az egyének, kikről szó van, egyátalában közelebbről nem érdeklik. Én figyeltem a
                  mi tündérszép királyleányunkra s mondhatom neked, hogy csupa fül volt s
                  beszélgetésünket nemcsak hallotta, - már hogy is ne hallaná meg a te dörmögő és az
                  én éles hangomat, - hanem egyszersmind teljesen czélhoz jutottunk párbeszédünkkel.
                  Siessünk ez örömhirt a mi szegény grófunknak megvinni!...</p>
					<p>- Ez ugyan nem orvosolja meg teljesen az ő baját, - mondja Bessenyei, - mert ő
                  felsége kiadott parancsát nehezen fogja visszavonni, de beszédünk közben eszembe
                  jutott valami, a mivel, azt hiszem, kitüzött czélunkat elérjük és akkor az ő
                  mielőbbi visszatérésének sem lesz semmi akadálya.</p>
					<p>A két barát fölkereste Czobor grófot és előadásuk nagyon megvigasztalta a levert
                  ifju embert. Bessenyei még azt is hozzá tette e vigasztaló felvilágositáshoz, hogy
                  egy gondolata támadt, mely által reményli, hogy eredeti czéljokat minden nagyobb
                  áldozat nélkül el fogják érni; de tervét barátai sürgetésére sem árulta el.</p>
					<p>- Az én tervem eredménye - mond mosolyogva - lélektani tanulmányon alapul ugyan,
                  de miután sikeréről még nem vagyok egészen biztos, még nektek sem mondhatom el
                  azt.</p>
					<p>Czobort barátainak közbelépése meglehetősen megnyugtatta; de sokkal megnyugtatóbb
                  volt reá nézve az, hogy midőn a császári család a szokott szertartásos rendben
                  visszavonult, Erzsébet főherczegnő szemei most, midőn ujból elvonult előtte, nem a
                  bejövetelkor tapasztalt gunyos kifejezéssel, hanem bizonyos résztvevő sajnálattal
                  nyugodtak meg rajta, mely az ifju szivében hánykódó vihart képes volt
                  lecsendesiteni.</p>
				</div>
				<div type="chapter">
					<head>
                  Bessenyei merénylete.
               </head>
					<p>Czobor sokkal jobban ismerte a császárné természetét, mely az erkölcsi kérdésekben
                  kérlelhetetlen volt, hogysem parancsát meg merte volna szegni; azért még kora
                  reggel megtette előkészületeit; elbucsuzott barátaitól s legközelebbi jószágára, a
                  morva határon fekvő Gödingre még ugyanaz nap elutazott.</p>
					<p>Bessenyei azzal vált el a gróftól, hogy most már a közös terv kivitelét az ő
                  termetes vállaira veszi és terve kiviteléhez csakugyan még aznap hozzáfogott. Jól
                  tudta, mert közhir volt a fővárosban, hogy a legveszélyesebb himlőragály itt-ott
                  már felütötte vészes tanyáját; az is köztudomásu dolog volt, hogy Kaunitz herczeg
                  semmitől sem irtózik jobban, mint éppen ez arczot elrutitó betegségtől; arra pedig
                  teljes bizonyossággal számithatott, hogy a hatalmas miniszter, miután az akadály,
                  mely miatt a kis Rozina hidegségét éreznie kellett, utjából el lőn görditve, a
                  legközelebbi alkalmat fel fogja használni, hogy előbbi uralmát, a szép Rozina
                  szivében, ujra elfoglalja. Erre épitette tervét.</p>
					<p>Tudta, hogy a herczeg az esti órákat szokta ilyen kényesebb természetü
                  kocsikázásokra és látogatásokra használni, azért a mint a nap lehanyatlott,
                  kémszemlére indult a Graben-en, hol Rozina lakott és oly pillanatban, midőn a
                  járókelők nem háborgatták, jókora iratot huzott ki dolmányából és annak hátulsó
                  beiratlan oldalát valami ragasztófolyadékkal hirtelen leöntve, a lapot a kapu
                  ajtaja fölé ragasztá. Midön ez megtörtént, az óriási termetü férfiu maga is
                  mosolyogva állott meg felragasztott táblája előtt, melyre ökölnyi fekete betükkel
                  volt irva:</p>
					<p>E HÁZBAN HIMLŐS BETEGEK VANNAK.</p>
					<p>De még mindig félt attól, hogy plakátját a herczeg figyelmen kivül fogja helyezni;
                  és azért föltette magában, hogy a látogató megérkeztéig, ott fog sétálni a kapu
                  előtt, hogy a magas vendég figyelmét, ki ily kirándulásokra bérkocsit és egyszerü
                  polgári öltözetet használt, minden áron a kapu föliratára vonja.</p>
					<p>Nem sokáig kellett várakoznia, mert a herczeg bérkocsija nehány percz mulva
                  megállt a Rozina lakása előtt. Ekkor Bessenyei a bajárat elé lépett és mintha a
                  felirat csak most keltette volna fel figyelmét, megállva a lámpa fényénél, roppant
                  dörgő hangjával kezdé betüzgetni a felirat szavait:</p>
					<p>«E ház-ban him-lős bete-gek vannak!»</p>
					<p>A mint azután észrevette, hogy szavai a herczeg figyelmét a feliratra vonták, mint
                  érdektelen sétáló, ki a felirat olvasásával kiváncsiságát kielégitette, nyugodtan
                  és a nélkül, hogy a herczeget észrevenni látszanék, odább sétált.</p>
					<p>De az utcza sarkánál megállott és jól látta, hogy a herczeg szintén elolvassa a
                  föliratot; mire azután, mintha valami veszett eb harapta volna meg, reá kiáltott
                  bérkocsisára:</p>
					<p>- Haza, haza! - s azzal rémülten ugrott be a kocsi ajtaján.</p>
					<p>- No, ez pompásan sikerült! És az, mire Czobor ezreket költött, nekem nem került
                  többe, egy máriásnál - dörmögé magában, csaknem hahotázva örömében; azután sietett
                  a nagy «Stibli»-be, hogy a fényes eredményt elbeszélje barátainak.</p>
					<p>Természetes, hogy a szép Rozina a kapuja előtt Bessenyei által elkövetelt csinyről
                  semmit sem tudott, és elcsodálkozott rajta, midőn ablakából észrevette, hogy a jól
                  ismert herczegi bérkocsi nagy sebességgel megfordul és elvágtat lakása elől.
                  Rozina dicséretére azonban meg kell vallanunk, hogy a herczeg meg nem jelenése
                  egyátalában nem okozott neki szivfájdalmakat, habár annak rögtöni visszavonulását
                  nem is tudta megfejteni; sokkal nagyobb baja volt a szép Rozinának azzal, hogy
                  Czobort egész este hiába várta; eljött azéjfél, el a hajnal is: mig elvégre az
                  epedve várakozó kimerülten és kisirt szemekkel vetette magát párnáira; - de
                  szemeire még ekkor sem jött üditő álom; lelkének hánykolódása a testet sem engedte
                  pihenni, s midőn a nap első sugarai szobájába sütöttek, hirtelen felugrott és
                  tükre elé sietett, hol a halvány és beesett alakban alig tudott magára ismerni
                  többé.</p>
					<p>Egy szóval Rozina a szó szoros értelmében szenvedélyesen beleszeretett az ifju
                  grófba, és most is első dolga volt, hogy a szobaleányát egy illatos rózsaszin
                  levélkével, mely a tegnapi kimaradásért szemrehányásokat tartalmazott, Czobor
                  szállására küldje.</p>
					<p>Mihelyt ez megtörtént, valamivel nyugodtabban fogott öltözködéséhez, mert meg volt
                  róla győződve, hogy a kimaradás kétségtelen fontos okait a gróf egy reggeli
                  látogatásban fogja elmondani; de mennyire le volt verve, midőn megbizottját,
                  kezében a küldött levéllel látta visszatérni, azon szomoru tudósitással, hogy a
                  gróf, bizonytalan hosszuságu időre, jószágára, Gödingre utazott el.</p>
					<p>Ez nagy csapás volt, mely szerelmét és hiuságát egyaránt sértette. Tehát Czobor
                  nemcsak elhagyta őt, hanem még annyira sem méltatta, hogy távozása okáról
                  értesitse!</p>
					<p>Ez több volt, mint a mit az elkényeztetett és ideges diva el tudott volna
                  könnyedén viselni. Inkább letépte, mint levetette a csinos rózsaszin-selyem
                  toilettet, melyben Czobort fogadni akarta és zokogva vetette magát ágyára, forró
                  könyükkel árasztva hab-párnáit.</p>
					<p>- Senkinek nem vagyok itthon! Beteg vagyok! - e szavakkal utasitotta ki Susettet,
                  - egy lélek se merjen ma szobámba lépni!</p>
					<p>- A herczeg sem? - kérdi félénken a szobaleány, szenvedélyes urnőjétől.</p>
					<p>- Senki, érted? A világon senki!</p>
					<p>- De hiszen mára előadás van hirdetve és az imprezárió bizonyosan el fog
                  jönni.</p>
					<p>- Annak sem vagyok itthon, senkinek a világon! - kiáltja a diva mérgesen.</p>
					<p>A szobaleány vállat vont és felénken huzta be maga után az ajtót.</p>
					<p>Déltájban megjelent Afflisio ur, a szinház intendánsa, de hasztalan könyörgött az
                  ajtónál, melyet a diva bezárt, nem nyert bebocsáttatást.</p>
					<p>- De gondolja meg, kedves Rozina, - esdekelt az ajtón kivül, - az uj darabra az
                  egész udvar megjelenése be van jelentve; kegyedet ily rögtön helyettesitenem
                  senkivel sem lehetséges; a darab elmaradása pedig oly botrányt fog képezni, mely
                  az egész társaságnak végleges elbocsáttatását idézheti elő.</p>
					<p>- Nem bánom! - kiáltja mérgesen a szép Rozina; ha ég, föld összeomlik is, én ma
                  nem tudok játszani; utoljára az ember ember; tudassa a felséges udvarral azt, hogy
                  beteg vagyok.</p>
					<p>- De a tudósitás már késő; már mindjárt dél lesz és más darabot sem lehet
                  elővenni. Istenem - folytatja kétségbeesetten - mit fog mondani ő felsége, a
                  császárné?!</p>
					<p>- Nem bánom, akármit mond: de ha ő felsége maga jönne is értem, akkor sem tudnék
                  egyebet mondani - kiáltja zokogva Rozina.</p>
					<p>Az intendáns haját tépte, de nem volt mit tennie; sietett Kaunitz herczeghez, hogy
                  ez miniszteri hatalmával talán valahogy kieszközli a csökönyös diva
                  föllépését.</p>
					<p>Ezalatt azonban Rozina kétségbeesett szerelme egy még veszedelmesebb kiutat
                  talált: felöltözött, kocsit hozatott magának és elutazott grófja után
                  Gödingbe.</p>
				</div>
				<div type="chapter">
					<head>
                  A kastély küszöbén.
               </head>
					<p>A gödingi kastély oly stylben volt épitve, mint ez időtájt csaknem minden
                  fejedelmi és főuri lak Európában, mert hiszen a franczia divatot nemcsak a
                  viseletben utánozták, hanem nyelvben, szokásokban, sőt épitkezésben is.</p>
					<p>Ezuttal a kastély egész sétáló közönsége csak az ifju Czobor grófból állott, ki a
                  megelőző nap estéjén, egyetlen előfutár által jelezve érkezett meg, ugy hogy a rég
                  elhagyott kastély jámbor és elvénült cselédsége és az egyetlen öreg számtartó alig
                  értek reá, hogy az előcsarnokokat megvilágitsák, a fiatal gróf számára egy pár
                  szobát kiporozzanak s az akkori szokás szerint a kapu előtt megjelenve, várják be
                  földesurok utazó kocsiját, «hurrah»-t, kiáltozva és süvegeiket magasra
                  dobálva.</p>
					<p>A régi, jó öreg cselédek szivében valami nagyobb lelkesedés ez uttal nem vert
                  tanyát, mert a gróf előfutárától értesültek, hogy a gróf legfeljebb pár napig
                  mulat gödingi kastélyában, és onnan valószinüleg valami vas- vagy nyitramegyei
                  nagyobb jószágára megy át.</p>
					<p>Az ebédet öreg tiszttartójával kettesében poharazgatva oly jóizüen költé el, mint
                  már évek óta nem, azután ugy naphanyatlás felé kiment a kastély diszesen
                  aranyozott erkélyére s öreg tisztjével le- s fölsétálva élvezte a kellemes és
                  illatos tavaszi levegőt, néha-néha végig tekintve a főváros felé vezető egyenes
                  uton, melynek szürke szalagját ritkán sötétité el egy-egy fogatot jelző fekete
                  pont.</p>
					<p>Egyszerre azonban, ugy tetszett neki, hogy e fekete pontok egyike sokkal
                  gyorsabban közeledik a kastély felé, mint azt, a közönséges vidéki fogatoktól,
                  várni lehet, és lassan kifejlődő alakja is valami elsőrendü bécsi bérfogatra
                  gyanittat, mely egészen elüt a környékbeli fogatok alakjától.</p>
					<p>Nem kellett sokáig gondolkoznia, hogy az a gyanu támadjon lelkében, hogy e kocsi
                  alig lehet egyéb, mint a magát megcsaltnak, elhagyottnak vélt Rozináé, kitől a
                  megelőző események fontossága közben elfeledett volt bucsut venni és kinek
                  szenvedélyességét már ismerte annyira, hogy a vágtató fogat gyanuját azonnal
                  felkölthesse.</p>
					<p>A távolságot mérve, még maradt annyi ideje, hogy szobájába menve, pár sort vessen
                  papirra, melyben tudassa, hogy a császárné parancsából magyarországi birtokaira
                  kellett távoznia és az illatos levélkéhez egy kevésbé illatos ugyan, de annál
                  nagyobb összegről szóló utalványt csatolva, legényét csengeté, kinek parancsot
                  adott, hogy paripáját azonnal a kastély hátulsó részéhez állitsák, maga pedig
                  beszólitva öreg tiszttartóját, a levelet e szavakkal nyujtá át neki:</p>
					<p>- Édes öreg barátom, ha jól gyanitom, azon a közeledő hintón egy kisasszony ül, ki
                  egyenesen ide tart a kastélyba és utánam fog kérdezősködni. Ön tudtára fogja adni,
                  hogy a mint valóban történik is, - valamelyik magyarországi birtokomra utaztam el
                  - hogy melyikre, azt ön nem tudhatja, mert őszintén szólva, még magam sem tudom.
                  Nem tudom azt sem, hogy meddig tart számüzetésem, de nem valószinü, hogy közelebbi
                  időben visszatérhessek a fővárosba. Tudassa ezt azzal a tisztelt dámával és adja
                  át e levélkét neki. Meglehet, hogy indulatos és szenvedélyes lesz, és erőszakkal
                  be fog törni a kastélyba, de ön tartóztassa addig, a meddig lehet, s a mig én
                  meglehetős távolságra ellovagolhattam; azután hagyja őt, hadd kutassa végig a
                  kastélyt, csupán ezt az asztalomon levő másik levelet, mely Báróczy Sándor magyar
                  királyi testőr urnak szól, rejtse el ön zsebébe és küldje el Bécsbe a holnapi
                  postán. Az a kisasszony valószinüleg indulatoskodni, toporzékolni fog, de az önt
                  ne hozza ki béketüréséből, legyen iránta udvarias, sőt kinálja meg éjjeli
                  szállással is, mert, valószinüleg, ő azt ugy sem fogja elfogadni, sőt bizonyos,
                  hogy azonnal vissza fog fordulni Bécs felé. Több utasitást nem adhatok, mert
                  sietnem kell, miután a hintó zörgését már hallom, de hát ön okos ember, el fogja
                  igazitani a többit.</p>
					<p>Az ifjú gróf, barátságos kézszoritás után, magára hagyta öreg tiszttartóját, nagy
                  léptekben haladt le a kertre vezető hátsó lépcsőn s a lovászától tartott paripára
                  vetve magát, elszáguldott.</p>
					<p>Öreg tiszttartója, Blum bácsi pedig, ki egészen megizzadt a nyert szokatlan
                  utasitásoktól, lassan tipegett a főkapu felé s füle tövét vakargatva, kék
                  zsebkendőjével izzadt homlokát törülgetve, várta azt a baljóslatú fogatot, melynek
                  urnőjével oly nehéz feladatokat kell végrehajtania.</p>
					<p>Csaknem szóról szóra ugy történt, mint azt az ifju gróf megjósolá. Az üléséből
                  kipattant Rozina, kinek kérdésére Blum bácsi a gróf távozása hirével felelt, első
                  válaszul azt nyerte:</p>
					<p>- Önhazudik! A gróf ur nem távozhatott el olyan hamar!</p>
					<p>- De asszonyom - válaszolt a hasonló bánásmódhoz nem igen szokott tiszttartó -
                  nálunk nincsen szokásban, hogy valótlant beszéljünk.</p>
					<p>- Ne okoskodjék! - kiáltá mérgesen Rozina, kinek szép arcza csaknem eltorzult a
                  szenvedélytől, - vezessen engem azonnal a gróf ur szobáiba!</p>
					<p>- Nálunk, kisasszony, nem szokás megnyitni a kastély szobáit idegeneknek olyankor,
                  midőn uraságunk nincs a kastélyban.</p>
					<p>- Mindegy! Én kivétel vagyok! Ha ön nem akar fölvezetni, fölmegyek magam, és ha az
                  ajtókat zárva találom, lakatost hozatok.</p>
					<p>Az öreg Blum bácsi még tartóztatta a mérges divát, a meddig szóval győzte s mig
                  sejté, hogy ifju grófja eltünhetett a láthatárról; de midőn már belátta, hogy
                  minden szó hasztalan, lehető lassusággal fölczammogott a lépcsőkön és körülvezette
                  a szép Rozinát az emelet minden szobáján.</p>
					<p>A diva minden cselédet valódi rendőri kihallgatás alá vett, de végre is meg
                  kellett győződnie, hogy az öreg Blum bácsinak igaza volt, miről egyébiránt a
                  gazdag tartalom mellett is nagyon hidegen tartott levél, melyet ez átnyujtott
                  neki, szintén meggyőzhette.</p>
					<p>Marasztalhatta azután Blum bácsi nagy alázatossággal, mert nem akart hallani
                  semmiről, kiadta parancsát, hogy bérkocsisa készen legyen a visszaindulásra, s
                  azután kétségbeesve dobta le magát a karszékbe, melyet udvarlója csak nehány percz
                  előtt hagyott volt el; sürü könyhullatás között megirta szemrehányó levelét,
                  melynek könyekkel áztatott lapjai közé visszacsomagolta a gróf utalványát is és
                  leszáritva könyeit, kétségbeesetten haladt le a lépcsőkön; belevetette magát
                  bérkocsijába, alig méltatva tekintetére szegény Blum bácsi udvarias hajlongásait,
                  ki a kapuig kisérte.</p>
				</div>
				<div type="chapter">
					<head>
                  A katasztrófa.
               </head>
					<p>Lessing rövid kihallgatást nyert az udvarnál.</p>
					<p>- Annyi bizonyos - mondja Lessing távozásakor a császárné, - hogy ennek az
                  embernek meg vannak a maga sajátszerü eszméi és előadási módja olyan, hogy az
                  embert könnyen magával ragadhatná, kivált ha nyelvében nem lenne valami
                  idegenszerü.</p>
					<p>József főherczeg elnevette magát s a gunyt inkább a herczeg, mint édes anyja felé
                  intézve, mondá:</p>
					<p>- A mennyiben Lessing ur előadási nyelve idegenszerünek tünik fel, az a mi hibánk
                  és nem az övé: mi két sort sem tudunk leirni a nélkül, hogy legalább két latin
                  vagy franczia szó ne legyen benne; ellenben ő minden eszmének meg tudja valódi
                  nevét adni és nyelvének tisztasága főérdeme, melytől mi nagy mértékben
                  eltértünk.</p>
					<p>- Meglehet, hogy igazad van - felelt a császárné - de a mennyiben hibásak vagyunk,
                  miután azt elismertük, ki is javithatjuk hibánkat önmagunk; és csak nem fogunk,
                  mint egykor Péter császár, külföldről importálni tudósokat, mert az szégyenére
                  válnék udvarunknak és országainknak.</p>
					<p>- Annyival kevésbé - mondja Kaunitz - mivel a nemzeti eszmék alatt gyakran egyéb
                  nem épen kellő irányzatok is szoktak rejtőzni, melyek meghonositása, itt nálunk,
                  épen nem áll érdekünkben.</p>
					<p>- Azt nem is mondom, - szólt komolyan József főherczeg - hogy toborzást, vagy
                  vadászatot inditsunk tudósokra, ámbár megvallom, hogy Lessing ur megszerzését nagy
                  nyereségnek tartanám; de hát jól van, vegyük át csupán azt az egy nagy eszmét,
                  melyet magunk is helyeslünk, - nemzeti nyelvünk müvelését, melynek
                  keresztülvitelénél egy magasabb politikai eszme is vezérelhet: a birodalom nyelvi
                  egyöntetüsége. Küszöböljük ki az udvarból a franczia divatot és állitsunk helyébe
                  hazait. Mert könnyü belátni, hogy az Európa kontinensén uralkodó fejedelmi
                  családok közül az fog a legfelsőbb hatalom polczán megállani, mely a német nemzeti
                  eszméket először teszi magáévá.</p>
					<p>- Jaj, fenség - veté ellen a merész eszme miatt képéből csaknem kikelt miniszter -
                  a jövő eszméit ép ugy nem lehet a jelenbe átültetni, mint nem télben virágokat
                  tenni ki kertünkbe, a tavasz reményében. Maga Lessing ur is mondá, hogy ily nagy
                  átalakitás csak hosszas hangyamunka eredménye lehet; és sok eszme az erőszakolás
                  miatt épen jövője utját vágja el, vagy neheziti meg. A fenségedtől követelt
                  átalakitást kivánsága szerint rögtönözni már azért sem lehetne, mert az
                  politikánkkal ellenkezik. A porosz királylyal, II. Frigyessel, még mindig
                  farkasszemet nézünk; és minél fenyegetőbb a helyzet, annál inkább kell közelednünk
                  Francziaországhoz; e szerint annál kevésbbé lenne indokolva, hogy épen most a
                  franczia szokásokat udvarunkból számüzzük. Nem engedné ezt meg a dauphin és
                  Antoinette főherczegnő által tervezett családi összeköttetés sem, és az egész
                  annál kevésbbé volna létesithető, mivel a létezők helyére sem tudomány, sem
                  müvészet, sem társadalmi élet tekintetében olyasmit nem tudnánk helyezni, mi egész
                  Európa szine előtt nevetségessé ne lenne.</p>
					<p>- Tegyük a negélyezés és az álkodás helyére a természetszerü egyszerüséget, mely
                  soha senkit sem tesz nevetségessé, - mondja hévvel a főherczeg. - Én legalább
                  biztosithatom önt, uram, hogy ha valamikor a monarchia kormányzatát átveszem,
                  semmit sem gondolok az ön diplomacziai viszonyaival, csak saját országom
                  jövőjével. Mert nevetségesnek tartanám annak az eszmének elfogadását, hogy két
                  ország csak akkor élhet egymással szövetségben, ha az egyik nemzeti lételéből
                  kivetkezik és a másikat, nevetséges majmolással, utánozza.</p>
					<p>- Vessünk véget a vitának, mely ugy sem a mai nap kérdése, - mond engesztelőleg a
                  császárné - mondja csak, kedves herczeg - folytatja Kaunitz felé fordulva - minő
                  darabot fogunk ma hallani a szinházban?</p>
					<p>- Mozart «Varázsfuvoláját», felséges asszonyom, melyre szinészeink már régóta
                  szorgalmasan készülnek, és a mely, reménylem, nagy hatást is fog eszközölni.</p>
					<p>- Az állam gondjai után jól is esik lelkünknek egy kis esti szórakozás, - fejezte
                  be a császárné könnyed főhajtással, mire mindhárman különböző irányban távoztak el
                  a kihallgatási teremből. A császárné családja körébe tért; József főherczeg az
                  udvari kanczelláriába; a miniszter pedig, miután a nem minden felindulás nélkül
                  lefolyt kihallgatás után meghüléstől félt, egy könnyü köpenyt adatott magára s
                  palotájába hajtatott.</p>
					<p>Itt már képéből kikelve várta őt Afflisio, a daltársulat intendánsa. Kaunitz
                  herczeg, mintha érezte volna e kétségbeesett arcz kifejezésének hatását, némán
                  intette őt maga után szobájába.</p>
					<p>- Nos, mi baj? - kérdi a rémült intendáns előtt megállva - beszéljen ön!</p>
					<p>- Nagy szerencsétlenség, kegyelmes uram - mondja reszkető hangon és a szoba
                  menyezetére vetett szemeibe könyek kezdtek szivárogni.</p>
					<p>- Csak halálról vagy betegségről ne beszéljen ön - kiált a herczeg az intendánstól
                  négy-öt lépésre visszahátrálva, - más baj minket meg nem ijeszt.</p>
					<p>- Egyik sem, kegyelmes uram, hanem Rozina kisasszony -</p>
					<p>- Mit, Rozina kisasszony? - vág közbe a herczeg, sebes léptekkel egész az
                  intendáns közelébe lépve - mi baj van Rozina kisasszonynyal?</p>
					<p>- Én nem tudom, elég, hogy nem akar játszani, azt állitja, hogy beteg és hasztalan
                  esdekeltem, hogy jőjjön el a főpróbára. Kétségbe vagyok esve, kegyelmes herczeg, a
                  darab már be van jelentve az udvarnál, a plakátok kiszegezve és a jegyek az
                  utolsóig elkelve.</p>
					<p>- És beszélt ön szinről-szinre a kisasszonynyal? - kérdi felindultan a herczeg -
                  látszik-e rajta, hogy beteg?</p>
					<p>- A mennyire ajtón keresztül beszélni lehet, kegyelmes herczeg, mert szobájába nem
                  eresztett be, de tudtommal annyi baja sincs, mint nekem. Ha herczegséged nem
                  igazit valamit e dolgon, mindnyájan el vagyunk veszve, az ingerültség némely
                  körökben már ugyis megvan ellenünk és e sottiset ő felsége a császárné maga sem
                  fogná megbocsátani soha!</p>
					<p>- Legyen ön nyugodt, én tudom okát a kisasszony kapriczeának, ki már másodizben
                  tesz rosz fát a tüzre. Kérem, mondja meg udvarmesteremnek, rendelje elő
                  legegyszerübb zárt kocsimat, én majd rendbe hozom az egészet. Addig várjon meg
                  itt, mindjárt visszatérek, azután intézkedjék, hogy semmi hátramaradás ne
                  legyen!</p>
					<p>Afflisio távoztával a herczeg bejáróját szólitá és nagy tükre előtt ma már negyed
                  izben öltözött fel, szorgalmatosan tudakozva, vajjon visszatérése óta nem
                  változott-e az idő odakinn.</p>
					<p>Pár percz mulva előrobogott a kocsi s a herczeg, bucsut intve Afflisionak, Rozina
                  lakása elé hajtatott. Becsengetésére megjelent Rozina szobaleánya kisirt
                  szemekkel.</p>
					<p>- Nos, mi baj ujra? - kérdi a herczeg visszahökkenve, mert ujra eszébe jutott a
                  himlő - csak nincs valami komoly baja kisasszonyának?</p>
					<p>- A hogy veszszük, kegyelmes herczeg, a kisasszony nem beteg, de ezelőtt egy
                  órával elutazott Gödingbe.</p>
					<p>- Gödingbe? - kérdi a herczeg, mintegy eszméit szedve össze és azután
                  elvörösödött, mint a főtt rák, mert eszébe jutott, hogy Göding Czobor birtoka,
                  hova a gróf a császárné eltiltása után valószinüleg vonult - ez hallatlan és
                  megbocsáthatatlan! Tudja ön bizonyosan?</p>
					<p>- Teljes bizonyossággal, kegyelmes herczeg, hallottam, midőn a bérkocsisnak a
                  parancsotkiadta.</p>
					<p>- Akkor vége mindennek, a kisasszony eljátszta utolsó szerepét! - kiált fel a
                  herczeg mérgesen és sebesen osonva ki a kapun, reákiáltott kocsisára:</p>
					<p>- Haza!</p>
					<p>A szerencsétlen intendáns reményteljesen várakozott a miniszter előszobájában, de
                  midőn a képéből kikelt minisztert meglátta, csaknem hanyatt esett ijedtében.</p>
					<p>A hiuságban és gyöngéd vonzalmában egyszerre csalódott herczeg nagyuri
                  feszességgel állott meg a kétségbeesett arczu intendáns előtt és szertelen
                  haragjától elfojtott hangon mondá:</p>
					<p>- Ön rosszul visel gondot társulata primadonnáira: Rozina kisasszony megsértve
                  minden illedelmet, megszökött szeretője, az ifju Czobor után. Ez megbocsáthatlan!
                  Legyenek önök készen a legrosszabbra, mert e gyalázatos sértést, ő felsége a
                  császárné, nem fogja megbocsátani. Tudassa ön társulatával, hogy az udvartól el
                  vannak bocsátva!</p>
					<p>- De, kegyelmes herczeg - mond az intendáns összetett kézzel esdekelve - ennek sem
                  én, sem a társulat nem oka.</p>
					<p>- Az meglehet, de oka annak, hogy a társulat tagjai illetlenül és erkölcstelenül
                  viselik magukat. Én többé nem segithetek a dolgon! Adieu! - fejezte be mérgesen
                  és a szerencsétlen intendánst kétségbeesésének átadva, belső szobáiba
                  távozott.</p>
				</div>
				<div type="chapter">
					<head>
                  Az elejtett levél.
               </head>
					<p>A császárné nagy mértékben fel volt indulva. Semmi sem boszantotta őt annyira,
                  mint ha az udvarnál valami botrány történt, ezek között pedig különösen az
                  erkölcsi botrányok sértették az ő szivét legnagyobb mértékben. Ez esetben épen
                  mindkét oldalról volt érdekelve, mert ép ugy bántotta őt a primadonna
                  magaviselete, mint azon értesités, hogy a szép Rozina épen Czoborhoz menekült.</p>
					<p>Midőn Kaunitz herczeg, indulata első hevében megvitte a hirt császárnéjának, ennek
                  még mindig szép, bár kövérségre hajló arcza egészen elvörösödött és eltorzult.</p>
					<p>- A társaság, mely már is annyi borsot tört orrunk alá, egy pillanatig sem
                  maradhat többé udvarunknál! Megmételyezik maguk körül az összes emberiséget,
                  erkölcsi pestis és dögvész uralkodik a levegőben, a hol ők megfordulnak! No lássa,
                  azt a különben szerénynek látszó magyar ifjut, Czobort, is mennyire
                  megmételyezték.</p>
					<p>- Valóban, felség, mond a Czobor névre még haragosabbá vált miniszter, ugy
                  látszik, hogy a mai kor fiatalsága sokkal hamarább rohan be a szenvedélyek
                  hullámai közé, mint ez korábbi időkben történni szokott. Ime, ez ifju Czobor még
                  teljeskoruságát sem érte el és már anyagilag, erkölcsileg megrontó kalandokba
                  keveredik!</p>
					<p>- No, csak hallgassatok ti férfiak mindnyájan! - kiált fel élénk méltatlankodással
                  a császárné - az én egyetlen drága Ferenczemen kivül nem veszek ki senkit - még
                  önt sem - folytatja szemrehányó tekintettel nézve Kaunitzra - azon hullámzó
                  tömegből, melyet egy kaczér leánykának nagyra nyitott szemei egyenkint és összesen
                  pezsgésbe szoktak hozni.</p>
					<p>- De felség - -</p>
					<p>- Hallgasson ön! Itt igen erélyes eszközökhöz kell nyulni! Adasson ön pár ezer
                  forintot a társulatnak utiköltségre! Czobor urfit pedig végleg ki fogjuk utasitani
                  udvarunkból... De még ez nem minden, nekem eszmém van, mely e minden irányban
                  elharapódzó erkölcsi mételynek, legalább itt, udvarunknál, tiltó korlátokat
                  szabjon. Már rég töröm fejemet egy erkölcsi társulat megalapitásán, melyben a jók
                  java lenne egyesitve, férfiakból és nőkből egyaránt. Jelesebb és erkölcsösebb ifju
                  gavallérainknak, valamint a fiatal hölgyeknek is, kiknek erkölcsi szilárdságukban
                  teljesen megnyughatunk, részt kell abban venni. Ez erkölcsi társulatnak minden
                  tagja kötelezni fogja magát nemcsak arra nézve, hogy önmaga megtartja az erkölcsi
                  és illemszabályokat, hanem arra is, hogy általában őrködik az udvar és fővárosunk
                  magasabb, mint alantabb köreinek erkölcsi renomméja fölött, figyelemmel kiséri az
                  ingadozókat, inti azokat, kik az örvény szélén járnak, fölkeresi az erényt még a
                  kunyhóban is, hogy megjutalmazza, a nyomort, hogy enyhitse s a vétket hogy
                  megbüntesse.</p>
					<p>Az éleseszü miniszter nem tudott elnyomni egy mosolyt, mely akaratlanul tört fel
                  ajakaira, a császárné észrevette ezt és nála csaknem szokatlan haragra gyult:</p>
					<p>- Mit mosolyog ön? kérdi indulattól remegő hangon - nevetségesnek tartja, hogy
                  császárnéja érdeklődik az udvar közerkölcsisége iránt és teljes erejéből azon van,
                  hogy a terjedő mételyt megakadályozza?</p>
					<p>- Teljességgel nem, felség - mondja komolyan és mély meghajlással a miniszter -
                  csak attól félek, hogy felséged legjobb akarata is könnyen hajótörést szenvedhet
                  az emberi gyarlóságon. Mindnyájan gyarló emberek vagyunk, felséges asszonyom és
                  sokszor egy gyenge percz, egy kedvező alkalom, a legerősebb fejet is
                  elszéditi.</p>
					<p>- Magam akarok az ügy élére állani! - kiált fel erélyesen a császárné - és nem
                  nyugszom addig, mig az udvar köréből s lehetőleg fővárosunkból is, az utolsó szál
                  gyomot ki nem irtom!</p>
					<p>- Épen ez az, felség, mi nekem aggodalmat okoz, mert azt tartanám legnagyobb
                  bajnak, hogy ha valami véletlen esemény miatt maga, az én legkegyelmesebb
                  császárném neve, vonatnék be a felelősségbe.</p>
					<p>- Mindegy! - kiált fel indulatosan a császárné - seprüt fogok használtatni s nem
                  tekintve sem rangra, sem személyre, kitakarittatom e mételyt udvarom köréből.</p>
					<p>- Legyen felséged magas akarata szerint - felel könnyü vállvonással a herczeg,
                  részemről jobb szeretném, ha az erkölcsi hibák csakis a policzájminiszter rovására
                  iratnának fel.</p>
					<p>Azután, ismerve a császárné természetét, ki ilyesmiben nem engedte magát
                  rábeszéltetni a föltételeihez ellenkezőre, mély meghajlással mondá:</p>
					<p>- Ha felségednek nincs egyéb parancsa, sietek a mondottakat teljesittetni.</p>
					<p>A császárné elbocsátólag biczczentett fejével és még mindig felindult állapotban
                  sietett belső szobái felé.</p>
					<p>Az utban eső szobák egyikében vártak reá családjának nőtagjai, hogy a család fejét
                  villásreggelihez kisérjék.</p>
					<p>A főherczegnők idősbjei Erzsébet főherczegnő körül csoportosultak, ki levélkét
                  tartott kezében, mely, ugy látszék, az egész társaságot derült hangulatba hozta,
                  de a császárné beléptére, kinek arczán azonnal mindnyájan fölfedezték a
                  kedvezőtlen hangulatot, egyszerre megszünt a nevetés, a fiatal leánycsoport
                  szétröppent és Erzsébet főherczegnő a levelet összegyürve, kezébe rejté.</p>
					<p>- Milyen jó kedvetek van ma! - mond a császárné, ki kedvetlenségét nem tudta
                  azonnal levetkezni - mi okozza e szokatlan vidámságot?</p>
					<p>Erzsébet főherczegnő anyjához sietett s kezet csókolva neki, nyájasan mondá:</p>
					<p>- Előbb azt mondd meg, kedves mamám, mi az, mi téged oly szokatlanul fölingerelt,
                  hogy kedves arczodból egészen ki vagy kelve? Talán valami kedvezőtlen
                  államügyek?</p>
					<p>- Ki ne bosszankodnék a határtalan könnyelmüségen - mondja a császárné, leányát
                  homlokon csókolva - képzeljétek, a franczia társaság egyik primadonnája saját
                  kamarásunk és mondhatni fogadott fiunk, a fiatal Czobor után szökött, e miatt nem
                  lehet megtartani a mai előadást, miből az következik, hogy én, természetesen,
                  elkergettettem az egész társaságot.</p>
					<p>- Jaj, kedves mamám - mond nevetve a főherczegnő - ha csak erről van szó, akkor
                  türtőztesd haragodat legalább egy irányban, mert mi e dologról sokkal többet
                  tudunk.</p>
					<p>- Többet tudtok? - kérdi neheztelő rátartással a császárné - elég különös, hogy
                  hasonló botrányok hire korábban jut el hozzátok, mint én hozzám. Valóban nem
                  kisasszonyokhoz és főherczegnőkhöz méltó tárgy!</p>
					<p>- Csak egy kis véletlenség, kedves mamám - mondja engesztelőleg a főherczegnő - a
                  testőrök egyike egy kis levelet vesztett el az előteremben keresztülmentében,
                  melyet mi megtaláltunk és elolvastunk. Ez okozta szokatlan vidámságunkat.</p>
					<p>- Pfui! - mondja a császárné - illik-e fiatal kisasszonyoknak s épen
                  főherczegnőknek, elejtett idegen levelet fölvenni és épen elolvasni?</p>
					<p>- Bocsásd meg kiváncsiságunkat, de miután a levél sem lepecsételve, sem
                  couvertirozva nem volt és a mint felvettük, Czobor nevét pillantottuk meg rajta -
                  hozzá még bizonyos nagy urét is, nem tudtuk megállani, hogy el ne olvassuk.</p>
					<p>- Add a levelet - mondja szigoruan a császárné.</p>
					<p>Erzsébet főherczegnő kisimitotta az összegyürt levélkét s ajkán egy kétes
                  mosolygással, átnyujtotta édes anyjának.</p>
					<p>A levél, ugy látszik, szándékosan németül volt irva a következő tartalommal:</p>
					<p>«Kedves Báróczym! Te legjobban tudod, hogy az én egész udvarlásom, a szép
                  Rozinának, bizonyos terv nyomán történt, mely által az ő leghatalmasabb udvarlóját
                  K... herczeg urat tőle és társaságától, el akartuk kedvetleniteni, hogy ugy az ő
                  bécsi mulatásuknak és ezáltal a franczia majmolás egyik fészkének, véget vessünk.
                  Csak az volt a baj, hogy Rozina kisasszony, mint látszik, az én tervszerü
                  udvarlásomat a kellőnél jobban szivére vette; és midőn meghallá, hogy ő felsége
                  parancsából, az udvartól el kellett távoznom, azonnal kocsira ült és utánam
                  sietett Gödingbe. Alig volt annyi időm, hogy e pár sort papirra vessem s lórakapva
                  elvágtassak előle magyarországi birtokaimba! Képzelem, hogy a kis duennának is
                  roszul fog esni elmenekülésem, de nem tehetek róla; hiszen te legjobban tudod,
                  hogy az én vezérem, életem pusztájában, egy elérhetlen csillag; azonban azt
                  hiszem, hogy a hatalmas K... herczeg még boszusabb lesz az esztelenség fölött,
                  melyet a kis diva elkövetett és indulatos voltánál fogva, föltehetni róla, hogy
                  elkergetteti az egész társulatot; mi által, habár én áldozatul estem, czélunkat
                  mégis elértük. Értesiteni foglak, hol töltöm száműzetésem napjait; tőled pedig
                  elvárom, hogy tudósitani fogod az eredmények felől, sőt egyebekről is ölelő
                  barátodat, Czobort».</p>
					<p>- Ah! - kiált fel a császárné - ez egészen más világitásba helyezi a dolgot,
                  legalább a mi kamarásunkat, Czobort illetőleg; de még roszabb a szintársulat
                  sorsára és bizonyos nagy ur viselt dolgaira nézve. Csak egyet nem tudok
                  megfejteni; azt az «elérhetlen csillagot», mely után a mi Czoborunk halad.</p>
					<p>A császárné szemei a főherczegnőre estek, ki a világért föl nem pillantott volna
                  és az a gyöngéd pir, mely gyönyörü arczát még festőibbé tette, csaknem elárulá,
                  hogy sejti, ki lehet az az elérhetlen csillag, mely a fiatal kamarást élete
                  pusztáján vezérli.</p>
					<p>A császárné arcza kiderült és szokott vidámsággal mondá:</p>
					<p>- A levelet megtartjuk s mielőtt gazdájának visszaadnók, ki megérdemli, hogy
                  gondatlanságáért megpirongassuk, még megmutatjuk valakinek. A társaság
                  mindenesetre el van csapva és ezt nem vonjuk vissza Rozina kisasszony szép
                  szeméért sem. Gyermekek, menjünk reggelizni!</p>
				</div>
				<div type="chapter">
					<head>
                  A császárné és leánya.
               </head>
					<p>Abban a szellemi közlekedésben, melyet két szivnek egymás iránti vonzalma támaszt,
                  van valami delejes vagy villanyos kisugárzás, mely az illetők körére nézve is
                  érezhetővé teszi. Olyannak lehet ezt képzelni, mint midőn a távirósodronyra
                  szállott kis madarak megérzik az azon átfutó sürgöny villamerejét, habár a
                  sürgönynek tartalmáról, vagy honnan hova érkeztéről semmi tudomással nem birnak.
                  Különben is a természettudomány későbbi fejlődése- és tanulmányának jutott
                  feladatul, megfejteni azt, minő hatással van a villanyosság és delejesség az egész
                  emberi szervezetre s ezekből kifolyólag, magára a lélekre és a sziv kifejlődő
                  érzelmeire. Lehet, hogy sok olyan dolog, melyet ma még sem orvos, sem lélekbuvár
                  meg nem tud fejteni, a tudomány egy későbbi fejlettebb korszakában már megfejtett
                  talány lesz; és az a csodás fényképi művelet, mely a szemek által fölfogott képet
                  a sziv tábláján örökre megrögziti s mely műveletről ma még alig van sejtelmünk,
                  teljes tudás gyanánt fog az emberi fölfogás előtt állani.</p>
					<p>Az érdekelt egyének közül még csak Czobor birt azon érzelemnek teljes tudatával,
                  mely szivét a bájos főherczegnő iránt önkénytelen és határtalan hódolatra
                  kényszeritette; a főherczegnőnél már csak édesen kinos sejtelem volt az ifju
                  ragaszkodása személyéhez, melyre alig mert gondolni, ismerve azt a feneketlen
                  mélységet, mely őket egymástól elválasztá. És mégis, talán mint minden nőszivnek a
                  világon, kellemes volt ő reá nézve is, ez az önkénytelen mély hódolat, melyet
                  lehetetlen volt észre nem vennie és melyet - habár az ifju sziv önzetlenségénél
                  fogva értékesitésére sohasem számithatott, - mint láttuk, fájdalmas lett volna
                  elveszitenie. Akarva, nem akarva, mindig láthatárán állott kedélyének az ifju
                  képe, és örült, ha azt szokatlan tisztaságában láthatá; elborult, ha eszményitett
                  lovagjának jellemén vagy érzelmein a homály legkisebb felhőjét pillantá meg.</p>
					<p>Czobor hódolata természetszerüleg olyan volt, mely nyilvánulásaiban is senki előtt
                  sem tünhetett fel viszásan; azudvar legszebb főherczegnőjének állása pedig oly
                  magas, mely a legkisebb kedvezőtlen megjegyzést is kizárta; mindennek daczára a
                  körzet figyelmesebb szemlélője bizonyos sejtelemmel kezdett birni e magasztos
                  szellemi érintkezésről és e szemlélők között, kétségkivül, legelső helyen állott a
                  szivügyekben nagy tapasztalással biró édes anya, kit nem bántott ugyan az ifju
                  magyar főur hódolata leánya iránt, miután azt leányára nézve veszélyesnek nem
                  tarthatá; de megdöbbent azon sejtelmes fölfedezésen, hogy e vonzalom, leánya
                  részéről is kölcsönössé kezd válni. Az, hogy birodalmának egy nagytekintélyü
                  alattvalója hódolattal viseltetik családja és különösen annak egyik tagja iránt,
                  nem hogy bántotta volna a sok megpróbáltatáson keresztül ment császárnét; sőt
                  kedvezőnek tartotta a jövőre nézve, hogy családja bármely tagjának legyen egy oly
                  teljesen megbizható barátja, kinek hüségére és odaadására számitani lehet; de
                  megdöbbent arra a gondolatra, hogy esetleg Czobor hódolata legszebb leányának
                  szivében is visszhangra találhat és esetleg gátul szolgálhatna azon magas tervek
                  végrehajtásában, melyek által családját nemcsak fentartani, hanem emelni is
                  szándékozott.</p>
					<p>Mária Terézia szerette az uralma alatt álló népeket; nemes szive melegen érzett
                  minden emberi szenvedés iránt s veleszületett nagylelküsége annyira elragadta,
                  hogy adományai, nyugdijai és fizetésemelései által, mint később kitünt, annyira
                  megterhelte kincstárát, hogy e baj nemcsak a pénzügyekkel foglalkozó
                  tanácsosainak, de később, saját fiának, Józsefnek aggodalmát is felkölté s azt
                  erélyes intézkedésekre kényszeritette; de semmi sem feküdt szivén annyira, mint
                  családjának boldogitása, és semmisem is okozott szivének ennél nagyobb
                  aggodalmakat. Nem is csoda, mert a jó Isten annyi gyermekkel áldotta meg, hogy
                  ezeknek elhelyezése felért egy egész állam háztartásának gondjaival.</p>
					<p>Most, hogy leányának a megtalált levél alkalmából kissé mélyebb érdeklődését vette
                  észre az ifju Czobor iránt, gondolatai teljesen Erzsébet felé irányultak és a
                  reggeli folytában, melyet családja körében elköltött, folytonosan e kedves
                  gyermeke sorsával foglalkozott; szokatlanul szórakozottabb volt, mint máskor s
                  végre elhatározá, hogy Erzsébettel jövőjére nézve mindjárt a reggeli után
                  értekezni fog.</p>
					<p>- Kedvesem, - mondá, midőn leánya a reggeli után kézcsókolásra sietett, Erzsébet
                  szép fürteit végig simogatva s márvány homlokát megcsókolva, - jer szobámba, egy
                  kis beszédem lesz veled.</p>
					<p>Azután kézen fogta leányát s magával vitte dolgozó szobájába; miközben leányának
                  megfogott keze reszketéséről megérezte, hogy ennek kedélye a szokatlan hang és
                  modor által nem kis mértékben van felindulva.</p>
					<p>A szobába érve a császárné helyet foglalt nyugalmas karszékében s leányának egy
                  szemben álló széken mutatott helyet.</p>
					<p>- Kedves leányom, - kezdé komolyan - te már átlépted a gyermekéveket és ideje van,
                  hogy sorsodról komolyan gondolkozzunk. Az uralkodó családok sorsa egészen más,
                  mint a köznapi embereké; ezek körülnéznek ama környezetben, melybe sorsuk helyezte
                  s legtöbbször fölfedezik azt az egyént, ki iránt szivük méltó vonzalmat érezhet
                  és a kihez sorsukat füzhetik egy hosszu életre. A mi helyzetünk, hivatásunk
                  egészen más. Mi nekünk ki kell lépni ama körből, melyben fölnevelkedtünk;
                  szemeinkkel messze láthatárt befutnunk, hogy fölfedezzük ama kimagasló egyének
                  valamelyikét, melyek méltók arra, hogy családunk és országunk sorsát, mindkettő
                  előnyére, azzal összekössük. Szerencse, ha ily uton akként tudunk választani, mint
                  ez nálam történt, hogy a magasabb érdekek mellett, szivünk is ki legyen elégitve:
                  azért, bár még eddig nem szóltam neked erről, ne gondold, hogy nem gondoskodtam
                  volna jövődről és ne akarnám azt ugy intézni, hogy a magasabb családi és állami
                  érdekek mellett, egyéni boldogságodról is lehetőleg gondoskodva legyen. A mi
                  családi összeköttetéseink megállapitásánál még más szokatlan nehézségek is
                  fordulnak elő: egyik, hogy mi az illetőket előre közelebbről nem ismerhetjük és
                  csak mások által szerzett tudósitásokból szerezhetünk tudomást azok jelleméről,
                  multjáról és szokásairól és élő emberek helyett meg kell elégednünk egy többé vagy
                  kevésbbé sikerülten festett arczképpel, mely azokról némi tájékozást nyujt; másik,
                  hogy egy házasságot kötendő herczegnővel az akarat kimondása már csaknem
                  egyértelmü az «igen» szóval, melyet nem lehet többé visszavonni az egyik vagy
                  másik fél kompromissziója nélkül; de még a további érintkezés is, mint valódi
                  államügy, idegen kezek által van eszközölve és az illető már csak akkor jelenik
                  meg előttünk, midőn a viszony befejezett dolognak tekintendő.</p>
					<p>A császárné egy kis szünetet tartott s szemeit leányára vetette, kinek lesütött
                  szempillái alól egy pár könycseppet látott előszivárogni. Ez azonban a komoly
                  dolgok érintéseinek is lehetett hatása a dolog és hang szokatlanságánál fogva; és
                  a császárné nem is tartotta azt oknak arra nézve, hogy őt további előadásában
                  megakaszsza. Márványasztala egyik fiókjába nyult és abból két miniatűr képecskét
                  vont elő.</p>
					<p>- Ime, kedvesem - folytatá azután az arczképeket leánya elé az asztalra helyezve -
                  azon egyének közül, kiket a mai viszonyok között kezedre méltónak tartunk és
                  kikkel valószinünek véljük a házassági tárgyalások sikerét, e két férfiu, kiknek
                  arczképét látod. E barna, férfias arczkép tulajdonosa Poniatovszky lengyel király.
                  Igaz, hogy származásra nézve családunk régiségével és tekintélyével nem áll egy
                  szinvonalon; de végre is egy hatalmas nemzet királya, mely iránt családunk Bécsnek
                  egykori fölszabaditásáért hálára van kötelezve. Tudósitásaink őt férfiasnak,
                  lovagiasnak és egyáltalában olyannak festik, ki mind szelleménél fogva, mind pedig
                  külső tulajdonai tekintetében képes arra, hogy egy nőt boldogitson. A másik
                  arczkép Chablais herczege a savoyai családból, kit, mint unokatestvéredet már
                  láttál négy izben s kinek jeles tulajdonairól már igen sokat hallottunk s kinek
                  személyéhez, mint férjem rokonáéhoz is, engem mély vonzalom köt. Egy herczegnő,
                  gyermekem, nem indulhat utra, hogy végig járja Európa udvarait és tetszése szerint
                  válogathasson; ritkának jutott csak az a szerencse is, a mi most neked, hogy
                  legalább kettő között tehessen összehasonlitást. Vedd magadhoz e képeket,
                  gyermekem, és a festő ecsetvonásai után igyekezzél azok szellemébe, lelkébe
                  behatolni és választásodat a szerint intézni.</p>
					<p>- Kedves mama, - mondja remegő ajkakkal a szép főherczegnő, - én teljesen
                  alárendelem magamat kegyes anyai tanácsodnak és rendelkezésednek.</p>
					<p>A császárné, arczán az aggodalom kifejezésével, tekintett leányára.</p>
					<p>- Hát, kedvesem, az arczképeket meg sem tekinted? - kérdi, előre hajolva és leánya
                  arczát megsimogatva.</p>
					<p>Erzsébet főherczegnő felvetette azokat a nagy okos szemeket, melyek komoly
                  tekintete oly fájdalmasan hatott az anya szivére és oly hangon, mely nyilván
                  hirdeté, mibe kerül e nyilatkozat, tette meg válaszát.</p>
					<p>- Felséges édes anyám! Ha uralkodó családok tagjainak nem saját választásuk
                  szerint, hanem állami és családi érdekek szempontjából kell házasságot kötni,
                  akkor minő értelme van annak, hogy az illetők arczképeit szemlére vegyük? A vászon
                  amugy is csak élettelen képet tár elénk és miután szivünk ejátéknál érdekelve
                  nincs, mit érdekelhet bennünket az is, ha szőke-e vagy barna az illető, visel-e
                  bajuszt, szakált, egyenesen vagy görbén áll-e parókája?</p>
					<p>E szavakban oly keserü guny volt, mely a császárné szivét megdöbbenté. Előbb kézen
                  fogta, majd megölelte és homlokon csókolta Erzsébetet.</p>
					<p>- Óh, kedves gyermekem, - mondja azután mig jóságos kék szemeiben könyek gyültek,
                  - szavaidból, viseletedből azt veszem ki, hogy a jóságos isten szivedbe többet
                  csepegtetett azon érzelmekből, melyek a nőt vagy nagyon boldoggá, vagy nagyon
                  szerencsétlenné teszik. Mi, kiket a sors trónokra, vagy trónok közelébe juttatott,
                  kiknek életéhez, gondolkozásához, érzelmeihez népek sorsa van füzve, mint
                  gondolatainkra, ugy érzelmeinkre is távolabb kell állanunk a mindennapi
                  fölfogástól. A mi érzelmeinknek nem szabad alant a föld porában járni; nálunk az
                  akarat szab korlátokat az érzelmeknek, ezt az akaratot pedig nem saját önzésünk és
                  szenvedélyeink, hanem azok a magas czélok irányozzák, melyek sikerítéseért a népek
                  magok fölé emeltek. De azért, ha érzelmeinket szabadon nem követhetjük, nem
                  következés, hogy vakon dobjuk el magunkat a puszta véletlen esélyei közé.
                  Megtörténik, - mint épen velem s drága Ferenczemmel - édes atyáddal, történt, -
                  hogy a trón s népek magas érdekei találkoznak a sziv vonzalmával; és én mondhatom
                  neked, hogy e tekintetben boldogabb uralkodónő aligha volt e világon. Ferencz
                  teljesen megfelelt annak az eszménynek, melyet én mint fiatal leány alkottam volt
                  magamnak s mint népeink, ugy én sem csalatkoztam meg ő benne. Meglehet, hogy a te
                  választásod nem lesz oly szerencsés, de ha már választani kell, mégis helyesebb,
                  hogy egyenlő esélyek mellett ahhoz fordulj, ki inkább megfelel vonzalmadnak. Azért
                  tekintsd meg e képeket, gyermekem, a külső nem puszta véletlenség az embereknél; a
                  szemeket a lélek tükrének mondják és az arczon is vannak vonások, melyek bizonyos
                  lelki tulajdonoknak szoktak megfelelni. Nézd csak a lengyel királyt, bátran nyilt
                  szemei, előre nyomuló álla mutatják a nemes szivü, bátor férfiut! Chablais herczeg
                  kevésbbé szép, de fiatalabb, arczvonásai is szelidebbek, lágyabbak és ugy
                  hiszszük, hajlékonyabb is az emberekkel szemben. Tudósitásaink mindkettőről
                  kedvezők a szokások tekintetében; a lengyel király valamivel szenvedélyesebb, de
                  szenvedélyeit erős akarat kormányozza; a herczeg inkább a tudományok, müvészetek
                  felé hajlik, de rangra, hatalomra nézve kisebb, - jellem tekintetében egyik ellen
                  sincs nagy kifogás. Válaszsz!</p>
					<p>A főherczegnő futó és közönyös pillantást vetett a két képre; nehéz szempillái alá
                  ujra egy pár könycsepp gyült s egy sóhajtással mondá:</p>
					<p>- Oh, kedves anyám, milyen boldogok a közönséges emberek, a középsorsu családok
                  leányai!</p>
					<p>- Valóban - felelt a császárné, ki szép, kövér karját még mindig leánya nyakán
                  tartá - a közönséges emberek sokkal boldogabbak, annyiban, hogy saját hajlamaikat
                  korlátlanul követhetik. De még ott sincsen ez meg mindig, nőkkel és férfiakkal
                  egyaránt megesik, - folytatja nyomatékosan, - hogy vágyaikkal magasabbra
                  szárnyalnak, mint a minő hely sorsukat megilleti. Azért a közöttük kötött házasság
                  igen nagy részének is nem az együtt érzett belső vonzalom, hanem kisebb családi,
                  vagy anyagi érdek képezi alapját; sőt többet mondok, nem egyszer szerelmes szivek
                  is csalódnak egymásban és gyakran csak az egyszerü tisztelet alapján kötött
                  házasságok boldogabbakká lesznek a szenvedélyes szerelmesekénél. De nálok a házi
                  boldogság hiányát nem pótolja az a magas önérzet, mely néha önfeláldozásból is
                  származik s esetleg a sziv boldogságának hiányát magasabb érdekek kielégitésével,
                  jótékonyság gyakorlásával s a nyomor enyhitésével pótolhatja ki.</p>
					<p>Erzsébet még keresett egy kivezetőt abból a tömkelegből, mely szivét a közöny
                  fásultságával fenyegette.</p>
					<p>- De hát okvetlenül szükséges-e, kedves anyám, hogy mi, leányaid, mindannyian
                  férjhez menjünk és, nem mondom, áldozatai, de eszközei legyünk állami és családi
                  érdekeknek? Nekem ugy tetszik, hogy a kolostori élet csendes nyugalma inkább
                  kielégitené szivemet, mint egy ilyen házasság, mely nem lelki vonzalmon épül.</p>
					<p>- Bohó gyermek! - mondja a császárné érzékenyen, - fiatalabb vagy még, hogysem
                  tudhatnád, miről beszélsz. A kolostor oly herczegnőknek valók, mint szegény Mária,
                  kikhez az isten és természet oly mostoha volt, kik mint te, a természet
                  kedvezéséből nincsenek a boldogságra teremtve. Te erről nem panaszkodhatol, a jó
                  isten, nővéreid között legtöbb külső és belső előnynyel áldott meg és szived
                  mélyebben érez, ereidben pezsgőbb a vér, hogysem a kolostor fátyola azok fölött
                  nyugalmas maradhatna. A kolostor, kedvesem, temetője minden emberi érzelmeknek a
                  vallásos buzgóságon kivül: olyanoknak való, kiket vagy nagy csalódás tört meg,
                  vagy a természet sujtott s e miatt lemondanak az élet örömeiről. Tenálad egyik
                  eset sem áll: szépségre alkalmasint első vagy Európa összes herczegnői között és
                  fiatal szived alig ismerhetett még szenvedélyt, alig szenvedhetett csalódást, -
                  egy ily herczegnő hivatva van nagy előnyöket biztositani trónjának és családjának
                  s e mellett boldogitani és boldoggá lenni.</p>
					<p>- Jól van, kedves anyám, - mond határozottan Erzsébet - cselekedjél belátásod
                  szerint; szerető, engedelmes gyermeked vagyok; azt is tudom, mennyire szeretsz
                  minket, s hogy csak boldogságunkat akarod. Csak azt ne kivánd, hogy én
                  válaszszak, mert erre tapasztalatlan vagyok; a te anyai kezed áldásosabb lehet,
                  midőn a sors koczkájának urnájába nyul.</p>
					<p>- Jól van, édes gyermekem, - fejezi be a császárné, még egyszer homlokon csókolva
                  - miután reám biztad sorsod eldöntését, ezzel a felelősséget is reám háritod és
                  nyugodt lehetsz az iránt, hogy boldogságodat akarom és ha szivedet veszély
                  fenyegetné, ott leszek, hogy elháritsam.</p>
				</div>
				<div type="chapter">
					<head>
                  Fény és árny.
               </head>
					<p>A schönbrunni kastély volt ez időben a császári családnak legkedvenczebb
                  mulatóhelye.</p>
					<p>Azon időben, melyben történetünk szól, az udvar főépületével szemben eső rész, ha
                  a császári család kinn mulatott, könnyü korlátokkal volt a többitől elválasztva,
                  mely ugyan nem zárta ki a közönség kémlelő szemeit, de nem is gátolta az udvar
                  szabadban gyakorolt kedvteléseit. A bécsi nép ugyan épp oly szivesen járta
                  Schönbrunnt, mint korunkban, de akkor még kevésbbé lehetett panasz, arra nézve,
                  hogy uralkodó családja kedvteléseit még csak tulvitt kandiság által is
                  háborgatná.</p>
					<p>Közönségesen az volt az udvari szokás, hogy a délelőttöt, mi az utánzott franczia
                  divat szerint, összeütött az ebéddel, az egész udvar komoly foglalkozásban
                  töltötte; ebéd után pedig fölkeresték a pompás kert verőfényes vagy árnyékos
                  pázsitját, homokterületeit és kivált a fiatal rész játszi kedvtelésének adta át
                  magát, melyeket a napról-napra nagyobb mértékben elnehezedett császárné, már
                  többnyire csak az erkélyről, vagy ablakai valamelyikéből nézett.</p>
					<p>Legdivatosabb volt az időben a szárnyas laptákkal üzött játék, melyek élénk
                  szinekre festve, mint valami kis meteorok, röpdestek a levegőben, a mint a körbe
                  állott fiatal urak és hölgyek élénk mozdulatok közben csapták fel körte alakra
                  idomitott és szintén élénken szinezett ruganyos kézihálócskákkal.</p>
					<p>Az ilyes játékoknál meg volt engedve, - mint a tánczórákon is, - hogy az udvari
                  aranyifjuság jelesebb tagjai, mint a Daunok, Koburgok, Eszterházyak, Pálffyak stb.
                  egykoru tagjai szintén részt vegyenek a mulatságban.</p>
					<p>A különös véletlen ugy akarta, hogy a nagy terjedelmü játékkörben, hol férfiak és
                  nők felváltva voltak beosztva, a császárné parancsára most már ismét visszakerült
                  Czobor gróf, Erzsébet főherczegnő mellé jusson. Lehetne ezt a különös
                  véletlenséget a rendező Eszterházy Miklós baráti szivességének is tulajdonitani,
                  ki Czobor grófnak igen jó pajtása és ha ily körökben megpróbáltatásokról lehetne
                  szó, mondhatni barátja volt.</p>
					<p>A tollas lapdajáték meglehetős ügyességet föltételez, mert a felcsapott tollak hol
                  a szomszédnak, hol a szemben levők valamelyikének vannak szánva, és ha az illető
                  szórakozottságból föl nem fogja, ki szokták nevetni. Gyönyörü látvány volt a
                  hivogató zöldülő pázsit fölött látni ezt az előkelő, diszes ifjuságot; mindannyian
                  élénk szinü selyem öltönyökben, különböző szinü libegő vállszalagokkal; az urfiak
                  aranyba szegett rövid frakkok és hosszu mellényekkel, selyem nadrágban, hosszu
                  harisnyák fölé huzott ezüstcsattos czipőkben és fejükön a hajporos parókával,
                  melynek szalagba font vége utánozta játszi mozgásaikat; a kisasszonyokat pedig
                  szintén hajporos fejjel, mely arczuk eleven tüzét még jobban kiemelte s
                  francziásan felaggatott rokolyáikkal, mely termetüket és picziny lábaikat
                  egyaránt feltünteté.</p>
					<p>A fővárosból kitódult közönség körül is fogta a korlátokat és nagyban látszott
                  gyönyörködni a fiatal hölgyek és urak játékában, melyről a sevresi porczellángyár
                  festői, bátran mintát vehettek volna. A könnyed mozdulatok, hajlongások,
                  melyekkel a játék együtt járt és a vidám nevetkezés, mely az elhibázott ütéseket,
                  vagy ügyetlen felfogásokat követte, még kedvesebbé tette a nézőkre nézve e főrangu
                  idylt.</p>
					<p>Természetes, hogy a korláthoz a gyermekek tolultak legelől, mint a kik legtöbb
                  gyönyört találtak e mulatságban. Ha egy-egy lapdácskát kifoghattak, ujjongtak
                  örömükben, nagy készséggel nyujtották azt vissza a fiatal uraságoknak és mióta
                  Czobor és Eszterházy az ily ügyes gyermekeknek egy-egy aranyat nyomott markába, a
                  szolgálatkészség vágya annyira fokozódott a gyermekek között, hogy majd bedönték
                  a korlátokat. Vágyakozva tekintettek az apró szentek a röpülő szárnyas gömböcskék
                  után és szerették volna, ha oly hosszu kezök van, hogy azokat még a társaság feje
                  felől is elkaphassák.</p>
					<p>Igy történt, hogy egy nagy igyekezetü kis leányka abban a szerencsében részesült,
                  hogy mig kezecskéit a röpülő golyó után nyujtogatá, egy utat vesztett vöröstollas
                  golyó éppen feje bubjára esett, akkorát koppantva reá, hogy a kis leány tévetegen
                  nézett körül, hirtelenében nem birván felfogni, tulajdonképen mi történt vele. A
                  golyó ütése nem járt veszélylyel, mert nem volt nagy és a kis leány talán nem is
                  fakadt volna sirásra, ha a jövő pillanatban azt a szárnyas lapdát, melyhez már a
                  kiállott fájdalomnál fogva is jogot tartott, egy élénk czipészinas kezében nem
                  látja, ki ugyancsak sietett vele, kergetve attól az ábrándtól, hogy a következő
                  pillanatban talán már egy császári arany fogja markát nyomni, valamelyik mágnás
                  urfi ajándékából, de a fájdalom és jograblás együtt elég okot adtak a kis leánynak
                  arra, hogy fejét megfogva, toporogva siránkozzék, mi az egész mulató társaság
                  figyelmét reá vonta.</p>
					<p>A kis leány szerencséjére, a fejét érintett lapda épen Erzsébet főherczegnőé volt,
                  ki elhirtelenkedésből ütötte azt tul a korlátokon. Most tehát Czobor kiséretében,
                  a korlát háta megett jajgató kis leányhoz ment, kinek szerény ruhácskáin nagyon is
                  meglátszott a szegénység és megsimogatva a leányka arczát, magához emelte a
                  gyermeknek könyüktől elboritott nagy sötétkék szemeit.</p>
					<p>- Hogy hivnak, gyermekem? - kérdé tőle.</p>
					<p>- Fanny - volt a zokogva adott válasz.</p>
					<p>- Vannak-e szülőid, testvéreid?</p>
					<p>- Van egy beteg anyám és két idősebb nővérem, kik dolgozni járnak.</p>
					<p>- És hol van a lakástok? - kérdi Czobor, hogy a dolognak hamarabb véget
                  vessen.</p>
					<p>- Lisingben, a falu végén, egy pinczeszobában - válaszolt a kis leány.</p>
					<p>- No jól van, nesze, itt van egy arany, vidd haza édes anyádnak és mondd meg neki,
                  hogy még ma meglátogatlak és szállástokról gondoskodom. Nos, fáj még a fejed, vagy
                  már meggyógyult az aranytól? - kérdi tréfásan a gróf.</p>
					<p>- Már nem fáj - mond a kis Fanny, könyüin át mosolygó szemmel s mintha féltené,
                  hogy kincsét valaki elveszi, markába szoritva azt, igyekezett kivergődni a
                  tömegből.</p>
					<p>- Holnap ilyenkor ismét légy itt! - kiáltja utána Czobor, - hogy ha meg nem
                  találnám lakástokat, magad elvezess oda.</p>
					<p>Ezzel az ifju játékos-pár visszatért előbbi helyére, a játékkörbe.</p>
					<p>*</p>
					<p>Másnap, midőn a társaság ujra szokott játékát üzte a pázsiton, Erzsébet
                  főherczegnőnek feltünt egy igen csinosan, bár középsors szerint öltöztetett kis
                  leány, kire egy termetes dajka látszott felügyelni.</p>
					<p>- Nézze csak - mondja Czobornak - mennyire hasonlit az a kis leányka a mi tegnapi
                  martyrunkhoz.</p>
					<p>- Annyira hasonlit fenség, - mondja mosolyogva Czobor, - hogy az épen fenséged kis
                  kegyencze, Fannyka.</p>
					<p>- Ah! - kiált fel a főherczegnő - milyen kellemes változás és meglepetés!</p>
					<p>- Magam kerestem föl a családot, - mond magyarázólag Czobor - egy megbukott
                  kereskedő özvegye az anyjuk, kit férje könnyelmüsége vitt a nyomoruságba s midőn a
                  férj, életét erőszakosan kioltá, az anya ereje és egészsége is megtört; még
                  szerencséjök a két 13-14 éves leányka, kik kézimunkájokkal ugy a hogy
                  fenntartották a családot. Miután igy megtudtam, hogy tisztességes emberek és a
                  segélyre érdemesek, egy tisztességes házat béreltem ki számokra, melynek kis
                  kertje is van; kosztjukról is gondoskodtam, ugy, hogy a kis leányok most már
                  szabadabban láthatnak munkájuk után; végre a mi kis kegyenczünk oltalmára ezt a
                  termetes Mártha asszonyt fogadtam meg, ki egyuttal mindent rendben tart a
                  háznál.</p>
					<p>A főherczegnő hálás tekintetet vetett Czoborra és kellemes lágy hangján mondá:</p>
					<p>- Hiszen ön maga a mennyei gondviselés, hogy ily rögtön tud az elhagyottakon és
                  árvákon segiteni. Ha megengedi, hogy én is részt vegyek nemes munkájában, én majd
                  a kis Fanny nevelését fogom zsebemből elvállalni.</p>
					<p>- Nincs engedélyről szó, fenség - mond hódolattal a gróf - csak egy szent érzelem
                  fellángolásáról, ama tudatban, hogy fenséged is együtt tud érezni a
                  nyomorral.</p>
					<p>- Oh, nem fogjuk Fanny kisasszonykát eldédelgetni, - folytatja a gróf, neki
                  különösen illő komolysággal, - mert a sorsukból véletlenül kiragadott egyének
                  szoktak lenni a legszerencsétlenebbek; hanem tisztességes polgárnőt nevelünk
                  belőle és ha majd felnő, erős és munkaképes lesz, szépsége után fel lehet tenni,
                  hogy szerencséje is fog akadni és akkor közös költségen kiházasitjuk.</p>
					<p>- Nagyszerü terv, - mondja a főherczegnő tapsolva, - menjünk és adjuk is mindjárt
                  értésére.</p>
					<p>- No, azt még nem, - mondja mosolyogva a gróf - elég lesz, ha fenséged, tiszta
                  állacskáját megsimogatja, mit mindennap tehet, mig az udvar Schönbrunnban időzik.
                  Még azt sem szeretném, hogy a család megtudja, hogy ily magas egyéniség érdeklődik
                  iránta, mert az könnyen elbizottá tehetné.</p>
					<p>- Jól van - mondja a főherczegnő - én a nevelés egész ügyét önre bizom, mert
                  látom, jobban ért hozzá, mint én. De most mindjárt vége lesz a játékszünetnek,
                  azért kisérjen ön a mi kedves kicsinyünkhöz. Mondja csak - folytatja ártatlan
                  meggondolatlansággal - nem érdekes-e az, hogy nekünk kettőnknek egy kis leányunk
                  van s erről más nem tud semmit?</p>
					<p>- Nagyon érdekes, sőt reám nézve értékes is - mondja a gróf mosolyogva, mert semmi
                  sem hozza oly közel az emberi lelket egymáshoz, mint a közös jótétemény.</p>
					<p>És a gróf valóban érezte is a boldogságot, érezte talán a főherczegnő is, anélkül,
                  hogy magának bevallotta volna.</p>
				</div>
				<div type="chapter">
					<head>
                  A három B.
               </head>
					<p>Midőn a szép juliusi nap hanyatlatán a hires gárdistapárt lakszobájában meglepjük,
                  mindkettőt nehéz gondok látszanak terhelni és itélve a füstfelhőkből, melyeket
                  rövid száru pipáikból bocsátgatnak, mintegy ossiáni köddel akarták magukat
                  körülvenni.</p>
					<p>Már egy fél óra mult volt ugy el, hogy ott hevertek egymással szemben, a nélkül,
                  hogy csak egy szót is szólnának egymáshoz; pedig semmivel sem bántották meg
                  egymást, sőt nagyobb volt a vonzalom közöttük, mint bármikor.</p>
					<p>Utoljára Barcsay Ábrahám szólalt meg:</p>
					<p>- Gyurka te, mondanék én neked valamit.</p>
					<p>- Hát hiszen én is épen azt akartam, Ábris, - válaszol a Herkules, félkézre
                  könyökölve.</p>
					<p>- Hát nem vagyunk mi bolondok?</p>
					<p>- Miért zárkózunk mi ugy el egymástól? Hiszen, azt hiszem, csak olyan jó barátok
                  vagyunk, mint eddig, ha nem még jobbak.</p>
					<p>- Ugy van, én is azt hiszem. Engem csak az vont el baráti körötökből, hogy
                  boszantott az a fölfedezés, hogy a mi kedves hazánk litteraturája valóban oly
                  szegény, mint a milyen.</p>
					<p>- Ejnye, te Gyurka, hisz engem is ép az bántott. Ebből is csak az tünik ki, hogy
                  mi olyan jó barátok vagyunk, hogy egyik azt gondolja, a mit a másik.</p>
					<p>- Igaz, de hát én tovább mentem okoskodásomban és föltettem magamnak azt a
                  kérdést, nem lehetne-e ezen a dolgon segiteni?</p>
					<p>- Biz azt én is feltettem, - mond Bessenyei - sőt még tovább is mentem egy
                  lépéssel. Te Ábris, én benned nagy költői tehetséget fedeztem föl; én azt hiszem,
                  hogy te képes lennél igen szép lirai verseket irni.</p>
					<p>- Én is igy vagyok veled, édes Gyurkám; és azt hiszem, hogy az a roppant erő, mely
                  te beléd szorult s mely képes volna, mint az egykori titánok, kősziklákkal dobálni
                  meg az eget, szellemi térre vezetve is alkalmas volna nagyokat müvelni. Az erős
                  zuhatag, mely bérczről alárohanva, kárt okoz a vidéknek, jól vezetett mederből,
                  száz malom elhajtására is képes. És, hogy lásd, mily komolyan foglalkoztam veled,
                  bár meglehet, kinevetsz, nehány verssort is irtam hozzád, melyben munkálkodásod
                  megkezdésére biztatlak.</p>
					<p>Ime belőle egy pár sor:</p>
					<p>«Mivel bölcsődet is a muzsák rengették</p>
					<p> És első póládat nymfák kötözgették,</p>
					<p> Ha szolgálni kivánsz szegény nemzetednek,</p>
					<p> Kérlek, tömjénezzél egyedül ezeknek!</p>
					<p> ..............................................................</p>
					<p> Addig magyaroknak hirdessék munkái,</p>
					<p> Hogy ők a scytháknak vitéz unokái:</p>
					<p> E szegeletkövön fekszik szabadságunk,</p>
					<p> Különben bizonyos, higyjük el, rabságunk,</p>
					<p> Sajnovits jármától ójjuk nemzetünket,</p>
					<p> Ki Lapponiából hurczolja nyelvünket stb».</p>
					<p> ..............................................................</p>
					<p>- Nos, hát mit szólasz hozzá?</p>
					<p>- Csak annyit barátom, - felelt Bessenyei oldalzsebébe nyulva, - hogy ime, én is
                  épen egy ilyen verses levelet intéztem hozzád, melyből e kis töredéket fel is
                  olvasom:</p>
					<p>«Hagyjuk el barátom a mély okoskodást,</p>
					<p> Ne tegyünk hiába olyan sok hánykódást,</p>
					<p> A természet sötét mélységét elhagyván,</p>
					<p> Örömre sietek kezedet ragadván,</p>
					<p> Szivünknek érzési füzzék szárnyainkat,</p>
					<p> Barátság élessze mozgó ajakinkat».</p>
					<p>- Itt azután, barátom, összehasonlitalak téged a fülemilével ilyeténképen:</p>
					<p>«Mint a fülemile, a mely örömétül</p>
					<p> Indittatván, itt-ott zöld ágacskákra ül,</p>
					<p> A hajnalnak tüzét hasadni szemlélvén</p>
					<p> Várja a vig napot, mindig énekelvén;</p>
					<p> Kedvei közt, tudjuk, oly soká zengedez</p>
					<p> Hogy végtére nyelvén vére is csergedez,</p>
					<p> Erőlteti magát okoskodás nélkül,</p>
					<p> Mert ő is törvényt vett a hü természettül:</p>
					<p> Ugy egy poéta is, Marsnak sisakjára</p>
					<p> Felállván, jobb kezét Phoebus paizsára</p>
					<p> Bocsátja, és igy e két istenség között</p>
					<p> A kies Parnassus hegyéhez költözött,</p>
					<p> Honnan e világot sóhajtva szemlélvén,</p>
					<p> Harczrul, szerelemrül sokat énekelvén,</p>
					<p> Mint a fülemile magát erőltetve</p>
					<p> Vért ereszt, és meghal mást gyönyörködtetve».</p>
					<p>- No, látod! - kiált fel Barcsay - már e rövid költeményed is mutatja, hogy a
                  valódi hivatott csakugyan te vagy! Te vagy az, ki apostola lehetsz a
                  felvirágozandó magyar litteraturának.</p>
					<p>- Ah, barátom, - sóhajt fel szomoruan Bessenyei - mi vagyok én e nagy feladathoz
                  képest? Egy szem homok a tengerbe hullva. Ó nem egy éjszakám álmát rabolta már el,
                  mióta köztünk fölmerült e gondolat; gyakran fölkerestem a szent, szabad
                  természetet és tanácsot kértem a sötét völgyek echoitól, de azok is csak az én
                  csekély hangomat adták vissza! Mi vagyok én, mi vagy te ésa többiek a nagy
                  problemához képest? És ha ugy harsogtatnók is trombitáinkat, mint az egykor
                  Jericho falai alatt történt, van-e nemzet, a mely meghallgassa?</p>
					<p>- Igaz, ez a legszomorubb része a dolognak, - mondja Barcsay, - hogy nincs magyar
                  olvasó közönségünk. De egy vigasztalót mégis mondhatok neked, az én hazámban,
                  abban a kis Erdélyben, az egész intelligenczia testtel és lélekkel magyar és
                  bármely könyvet vagy szindarabot oly nagy örömmel fogadna, minőt nemzeti
                  lelkesedés csak kifejteni képes.</p>
					<p>- Ez is valami, - mondja Bessenyei - hiszen, mint szomszédnak, nekem is van
                  tudomásom erről. Archimedes azt mondta, hogyha egy pontot tudnak neki mutatni a
                  földön kivül, melyre emeltyüjét felállithassa, ki fogja vetni a földet sarkaiból.
                  Én is azt hiszem, hogy a mi archimedesi pontunk csakugyan Erdély lesz.
                  Magyarország éjszaki vármegyéi hazafiasan éreznek, de tót és latin keveréket
                  beszélnek, mely erre, Pozsony felé, a zagyvalék erősbitésére, még a németet is
                  fölveszi. Hiszen ismered a trencséni földes ur szokott megszólitását: «Gut morgen,
                  panicsku; quomodo dignetur valere?» Az Alföldön és Tisza-Duna között, a török
                  hóditások után, még nem volt idő, hogy kifejlődjék a valódi nemzeti genius. A
                  dunántuli megyékben van még némi tömör magyarság, de a déli rész nagymértékben
                  elszlávosodott, a nyugoti pedig elnémetesedett. A hol nincs, ott ne keress!</p>
					<p>- Azt hiszem, - mondja Barcsay - hogyha vándor komédiáscsoportok alakulnának s
                  ezek jó magyar darabokkal járnának városról-városra, mégis csak legjobban
                  reátudnának tapintani a magyar patriotizmus ütereire. Ily társaságokat, habár
                  gyakorlókat is, én már láttam s mondhatom, hogy esetlen előadásaiknak és
                  haszontalan darabjaiknak is rendkivüli hatásuk volt.</p>
					<p>- Gondoltam én már erre is, - mondja titokteljes arczczal az athléta Bessenyei és
                  heverő helyéről fölemelkedve, melyet az időben szófának neveztek, iróasztalához
                  ment, annak fiókját kihuzta és egy összetüzött iratcsomagot dobott, Barcsay elé,
                  az asztalra, melyre az, mint valamely tigris, reárohant. Az első lapon ez állt
                  felirva: «Agis tragédiája öt játékban, versekben».</p>
					<p>- Hiszen te félisten vagy, ki minden irányban tudsz teremteni! - kiáltja Barcsay
                  Ábrahám barátja széles vállait nagy bajjal körülölelvén. Te fogsz uj életet adni a
                  már kihalóban lévő magyar litteraturának!</p>
					<p>- Adná isten, hogy ugy lehetne, - mondja sóhajtva Bessenyei - azonban - folytatja,
                  óriási jobbját az iratcsomagra helyezve, - e dolog még csak az én titkom és nem
                  szeretném, hogy más valaki, például a mi gunyos Báróczy barátunk, gonosz nyelvére
                  vegye.</p>
					<p>- De hiszen, én előttem nem titkoltok el semmit! - kiált a kis élénk gárdista, ki
                  Bessenyeinek menydörgéséhez hasonló suttogását már az előteremben meghallotta, -
                  én ugyan nem hagyom magamat a három B. triumviratusából kizáratni, hanem ezt a
                  corpus delictit azonnal lefoglalom! És oly ügyesen kiragadta Bessenyei keze alól a
                  rejtegetni akart szinmüvet, hogy annak óriási szerzője csak ugy keservesen nézett
                  utána; miközben a kis Báróczy őrülten tánczolt körül a szobában és ujjongva
                  kiáltozta:</p>
					<p>- Ime, a magyar nyelv egy ujabb diadala: Ágis tragédiája, Bessenyei Györgytől, öt
                  játékban és versekben.</p>
					<p>- Ne kiabálj és ne komázz velem, Báróczy, - mond az óriás - mert megfogom nyakadon
                  a bőrt és kiteszlek az udvar közepére.</p>
					<p>- Akkor annál jobban fogok kiáltozni - mondja nevetve Báróczy - és világgá
                  kiáltom: Ide hallgassatok, emberek! Ime, a magyar nyelv egy uj diadala: Bessenyei
                  magyar tragédiát irt!</p>
					<p>- De mikor én nem akarom, hogy arról valaki tudjon a világon! - mormogja maga elé
                  Bessenyei.</p>
					<p>- No még ilyet sem hallottam! - kiáltja, hangos hahotára fakadva a kis Báróczy -
                  Shakespeare, a ki mondhatom, nem a legutolsó szinmüiró volt, maga játszotta el
                  szindarabjait, járván országszerte városról-városra: no, de talán emlékezel
                  bizonyos Moliére urra is, a ki szintén maga vezette és oktatta szintársulatát, de
                  hát miféle emberek legyenek ezek, Bessenyei Györgyhöz képest, a ki mint igaz
                  magyar, nemes ember, megirja ugyan a maga szindarabját, de csak a maga saját
                  mulatságára; a paraszt közönségnek ahhoz ne legyen semmi köze!</p>
					<p>- Mondtam ugy-e, - mondja Bessenyei, hátravágva magát korábbi ülőhelyén - minden
                  ugy jár, a mi az ő gonosz kezére kerül.</p>
					<p>- No, ne haragudjál, barátom, - mondja Báróczy, kezet nyujtva a méltatlankodónak -
                  de azt hiszem, napfénynél tisztábban áll, hogy egy ily müvet nem rejtegetni kell,
                  hanem dicsekedni vele; én egyenesen magának a császárnénak ajánlanám, kiben még
                  most is mindig nagyobb a magyar sympathia, mint, elismerem, lángeszü fiában.
                  Különben pedig derült kedvemnek bocsássatok meg; én egy győzelmes hadjáratból
                  jövök, melyben a magyar nemzeti zászlót diadalra vezettem.</p>
					<p>- Hogy-hogy? - kérdé Barcsay.</p>
					<p>- Hát már elfeledtétek, hogy mára volt kitüzve nevezetes versenyem napja, Gebler
                  tanácsossal?</p>
					<p>- Igaz, - mondja Barcsay - ezt egészen el is felejtettük!</p>
					<p>- Annál kevésbé felejtettem el én, - mondja élénken Báróczy, ki legkivált az
                  ilyféle ügyekben, csupa láng és tüz volt - és annyit mondhatok ti nektek, hogy a
                  milyen föntartott fővel jött ő nagysága a kijelölt helyre, a «Nagy Stiblihez» ép
                  annyira lebocsátott fejjel és csüngő orral távozott onnan.</p>
					<p>- Ülj le és beszéld el az egészet, - mondja komolyan Bessenyei, - mert ez igen
                  nagyfontosságu dolog.</p>
					<p>- Tud is Báróczy ülni! - kiáltja nevetve Barcsay - hiszen ismered természetét: ugy
                  izeg-mozog, mintha legalább hetven eleven ördög volna benne.</p>
					<p>- Valóban - mond Báróczy - arra nem vagyok képes, hogy ezt a jelenetet leülve és
                  keresztbe vetett lábakkal, elő tudjam adni. Vannak dolgok, melyek az ember vérét
                  felizgatják s melyeket, mint a magyar ember mondja, nem lehet kiállani kaczagás
                  nélkül. Tehát képzeljétek - folytatja le- s föl járva a szobában - a komoly, nagy
                  ur egy hosszu lisztát vont elő, melyhez a szavakat, bizonyosan valami politikai
                  könyvből, szedte össze: ezeket aztán sorban föladta nekem, hogy miután a magyarok
                  között vannak olyan ábrándozók, kik a törvényhozás és közigazgatás nyelvéül a
                  magyart óhajtanák, soroljam fel ahhoz a magyar müszavakat. Én előre is tiltakoztam
                  az ábrándozók nevezete ellen és több kétségbevonhatlan adatból mutattam ki, hogy
                  pl. Erdély törvényhozási nyelve, századok óta magyar. Ha az - felelte Gebler -
                  akkor oly fejlett szótáruknak kell lenni ez irányban, hogy a nevezetesebb müszavak
                  már feltétlenül magyarok lesznek. És hirtelen leőrölt előttem egy hosszu névsort,
                  mely kezdődött a «monarchián, politikán, constituczión és végződott a curián» s az
                  isten tudja min. És midőn elmondám neki, hogy a monarchia magyarul is csak
                  monarchia, a politika, politika, a constitutió constitutió stb., akkor nagy
                  diadallal tekintett velem szembe. Hát, nagy jó uram - mondja - miként akarjátok e
                  szerint, hogy a magyar legyen nálatok a törvényhozás és közigazgatás nyelve?
                  Hiszen egyetlen fontosabb politikai funkczióra sincs saját szavatok! Az igaz,
                  mondám tettetett kétségbeeséssel - de akkor nagyságod bizonyosan hajlandó lesz
                  megmondani, hogy ugyanezen nevezetes müszavak miképen hangzanak német nyelven?
                  Például, hogy mondják németül a politikát, monarchiát, constitucziót, curiát stb.?
                  Az igaz! - kiált fel Gebler, homlokához kapva, - erre egyelőre nem is gondoltam!
                  De én nem is állottam meg az elfoglalt pozicziónál, hanem azonnal előbbre mentem
                  egy lépéssel. Nagyságod - mondom - a politikai tudományokból aligha fog fölmutatni
                  egyetlen szót is, melyet mi, magyarok, átvettünk volna a németektől; ellenben én
                  tudok néhány olyan szót, melyet a tudományos világ a magyarból vett át, bizonyos
                  pruderiából meglatinositva. Ott van például az urbárium, magyarul urbér, a
                  birságium, magyarul birság stb.</p>
					<p>- Emberül megfeleltél, öcsém, - mondja Bessenyei, mosolyogva kelvén fel a szófáról
                  s e közben elismerése jeléül, akkorát ütött óriási tenyerével Báróczy jobb
                  vállára, hogy az egy darabig jajveszékelve futkosott le s föl a szobában.</p>
					<p>- Barátom, ha nálad eképen nyilatkozik a tetszés, - mondja, még mindig vállát
                  tapogatva, Báróczy, - akkor egyszer s mindenkorra arra kérlek, hogy inkább
                  gáncsolj!</p>
					<p>- Hidd el, kedves barátom, - mondja az óriás, fényes bajuszát pödörve -
                  teljességgel nem akartam neked fájdalmat okozni és csak egyszerüen lebocsátottam a
                  kezemet, a nélkül, hogy erőt adtam volna neki.</p>
					<p>- Köszönöm, - mondja, keserü arczczal, Báróczy - hogy legalább ebben tartóztattad
                  magadat, különben ugy járhattam volna veled, mint a budai torony Toldyval, hogy
                  legalább is bokáig sülyedjek a földbe. Máskép ki nem engesztelsz, mint ha ide adod
                  nekem Ágist, olvasni.</p>
					<p>- Üsse a kő! - dörmög Bessenyei - vidd el és most beszélj tovább!</p>
					<p>- Az én tanácsosom tehát, e téren, egészen megadta magát. Hát legyen - mondá -
                  ebben megadom magam, de mit szól ön a társadalmi nyelvhez? Hiszen önök legelső
                  magyarjai itt az udvarnál, német-franczia-latin melange-ot beszélnek, hogy az
                  ember azt hiszi, az általános európai nyelvet fedezték fel. Arról, amit nagyságod
                  itt hall, - feleltem - ne itéljen a magyar nyelv tisztaságára nézve; mert azok
                  épen ugy meg vannak rontva, mint az önök német nyelve a francziával és latinnal.
                  Vagy azt hiszi nagyságod, hogy épen az udvar nyelve különb azoknak a magyar
                  uraknak, magyarságánál, a kik itt, az udvar körül, forognak? Hát én, erre nézve,
                  nem megyek tovább, csak hivatkozom a császárné ő felségének válaszára, az önök
                  tudományos akadémiája ügyében; és kezébe adtam neki nehány sor másolatát a
                  császárné válaszának, mely igy szól: «Die accademie hat also eher noch wegen
                  fundo, ohne die burger so zu drucken, ein fond ausmachen, nachgehends erst mir ein
                  ordentlichen plan vorlegen, wie dise accademie mit frucht und ehre und mit vas
                  subjecten und was objectentraction solle. Abbé Hell finde nicht stark genug; was
                  schechters als andere schon existirendeaccademien lohnte weder deren kosten noch
                  Mühe». Mutathatnék önnek ennél még különb dolgokat is, de hát ön, mint udvari
                  ember, épen oly jól tudja, mint én, hogy ott, hol «amusirozzák», hol «enuyrozzák»
                  magukat, gyakran vannak «enchantirozva», «blamirozva» stb. Erről hát nem is
                  beszélek. A helyett - folytatám, dolmányom zsebéből a Rimai-féle versgyüjteményt
                  kihuzva, - mutatok önnek egy ezelőtt 200 esztendővel nyomtatott szép magyar
                  versgyüjteményt; kérem, keressen benne, a mythologia istenein kivül, német,
                  franczia vagy latin szavakat! Nagyságod, szerencsére, ismerős a keleti nyelvekkel
                  is, sőt titokban, mint tudom, a mienket is érti. Esetleg reá nyitottam neki
                  Balassa versére «a magyar nemzet romlott állapotjáról», melyből a tanácsos ur maga
                  olvasta el az első verset, mely amellett, hogy találó volt, ugy látszik, a
                  tanácsos ur által is megérthető vala.</p>
					<p>«Oh, szegény megromlott s elfogyott magyar nép,</p>
					<p> Vitézséggel, névvel, hirrel vagy igen szép;</p>
					<p> Kár, hogy tartatol ugy, mint senyvedendő kép,</p>
					<p> Előmenetedre nincs egy utad is ép!»</p>
					<p>A tanácsos jobbról-balról megforgatta a kis könyvet; több helyre betekintett;
                  megnézte rajta az évszámot, miközben fölkiáltott: «Csodálatos, csakugyan, épen
                  kétszáz esztendős. S minő tökély és tisztaság nyelvben és formában! Én gratulálok
                  önnek, Báróczy ur és lábaihoz teszem fegyveremet! Különben, megjegyzem még, hogy a
                  nyilat, önökkel szemben, nem is én vontam fel, hanem valaki más, mint a hogy önök
                  ezt nemsokára tapasztalni fogják.»</p>
					<p>- Szabad tudnom nevét az illetőnek? - kérdém érdekelten.</p>
					<p>- Azok után, mit hallottam s miután a dolog ugy sem maradhat titokban, nincs miért
                  elhallgatnom: Kollár az, az udvari könyvtárnok.</p>
					<p>- Köszönöm! - kiálték fel, a tanácsos kezét megragadva, - látom, hogy ön
                  ellenségünkből barátunkká változott.</p>
					<p>- Csak lassan! - felelt mosolyogva Gebler - én csak neutralitást igérhetek.</p>
					<p>Ime, barátim, ez az én diadalomnak története: mint láthatjátok, ez örömpohárba is
                  hullott egy keserü csepp!</p>
				</div>
				<div type="chapter">
					<head>
                  Az uralkodó társ.
               </head>
					<p>Az előttünk lefolyt korszak volt az, melyben Mária Terézia családja felett a nap
                  legfényesebben ragyogott; de nem sokkal ezután, megjelent az első felleg, a
                  császárnak, lotharingiai Ferencznek, halálával.</p>
					<p>A császári család épen Innsbruckban időzött, hova Lipót herczeg házassági ügye
                  végett ment volt át, midőn a császár, ki az akkori rosz szokások szerint,
                  hetenként kétszer szokott magán eret vágatni, a szokott napon ezt elhanyagolva,
                  midőn fiával, Józseffel, a szinházból hazatért, rögtön szélhüdéstől találva, pár
                  percz alatt kiszenvedett, mielőtt orvosi segélyben vagy a szentségek fölvételében
                  részesült volna.</p>
					<p>Iszonyu csapás volt ez az egész családra nézve, mely Ferenczet érdemeihez méltó
                  tiszteletben és szeretetben részesité; de még nagyobb magára, a császárnéra nézve,
                  ki férjét végtelenül szerette és e nagy csapásra ugy érezte magát, mint a kinek
                  lábai alól hirtelenül eltünik a föld és nem tudja, minő mélyre esik az előtte
                  ismeretlen sötétségben.</p>
					<p>A császárné e csapást egész életében sem volt képes nyugodtan viselni; mint a
                  mesebeli madár, hegedő sebeit mindig maga szakgatta fel és mint történelmileg is
                  tudva van, az önmagára szabott vezeklések okozták halálát is. Ferencz császár
                  halála nagy változást idézett elő az udvarnál; az örökösödési háboru befejezése
                  óta nem igen lehetett ott egyebet látni fényességnél, melyben elvakult a szem és a
                  jószivü nagylelkü császári pártól csak kérni kellett valamit, bizonyos volt, hogy
                  a lehetőség határáig minden kérelem teljesitve lesz.</p>
					<p>Az érem másik oldalát, azt a sötét árnyat, melyet az előterembe állitott fény
                  hosszu, gyászos uszály gyanánt boritott szét a háttérben, csak József főherczeg
                  látta. Ő,ki már régebben benyult az állami gépezet kerekei közé, nemcsak
                  megütközve, de rémülettel vette észre azt a különbséget, mely az állam bevételei
                  és kiadásai között van és különösen azt az óriási pazarlást, néhol valódi
                  sikkasztási rendszert, mely az udvartartásnál folyik. Elég jellemző, mit a
                  szájról-szájra adott történelem fennhagyott s mely az udvari számadások adatain
                  alapul, hogy többek között az özvegy császárnénak, Mária Terézia anyjának, minden
                  estére hat üveg tokaji bor volt fölszámitva éji italul! (zum Schlaftrunke.)</p>
					<p>Az igazat megvallva, mind a császár, mind a császárné magok is pazarlók voltak. A
                  császárné soha egy kérvényt sem tudott elutasitani s angyali jó szive annyira
                  felhalmozta a kegyadományokat és nyugdijakat, hogy azok teljesitése már alig
                  volt lehetséges. De Ferencz császár maga sem ismerte a pénz értékét; különösen
                  szeretett nagyban kártyázni az udvar elsőrangu főuraival, különösen kedvenczével,
                  Auersperg herczeggel, Batthyány Lajossal és Eszterházy Ferenczczel, St. Julien és
                  Paár grófokkal s a hagyomány följegyzi, hogy a császár egy izben nagyon
                  csodálkozott, midőn Eszterházy 5000 aranyat elveszitve, félbeszakitotta a játékot;
                  a császár már ekkor tizenkétezer aranyat sepert volt be.</p>
					<p>József, kinek lángesze a közigazgatás minden ágába s az udvartartás minden
                  titkaiba csakhamar behatolt, előre látta, hogy édes anyjával, a császárnővel,
                  küzdelmes napjai fognak lenni és pedig épen a nagy mértékben elhanyagolt, csaknem
                  veszélylyel fenyegető pénzügyek miatt; de ez vissza nem tartá őt attól, hogy, a
                  mint, nem is nagy akadályok legyőzése után, a német császári trónra eljutott és
                  most már, mind a szivében hordott gyász, mind pedig a testi tultengés miatt
                  elnehezedett édes anyja, nyiltan uralkodó társává fogadta: azonnal hozzá ne fogjon
                  gyökeres ujitásaihoz.</p>
					<p>A lángeszü ifju uralkodó, mély emberismerő is volt egyuttal és jól tudta, hogy
                  reformjai nagy akadályokba fognak ugyan ütközni; de hogy ez akadályokat legnagyobb
                  mértékben háritja el az, ha az ujitásokat magán az udvartartáson kezdi meg. Jól
                  tudta, hogy a közvélemény kevésbé zudul fel a megszoritások miatt akkor, ha
                  látja, hogy az uralkodó e megszoritásokat önmagán kezdi.</p>
					<p>József nem tartozott azon kisszivü emberek közé, kik a nehezebb ügyeket halogatva,
                  először a könnyebbeket végezik; ellenben, határozott jellemek szokása szerint
                  megforditotta a dolgot és a legnehezebbel és kellemetlenebbel inditotta meg
                  müködését.</p>
					<p>Bármiként fájt is gyermeki szivének, hogy épen forrón szeretett anyjával kell
                  először a harczot megküzdenie, az udvari háztartás és kegydijak jegyzékét vette
                  először elő s miután Mária Teréziát e fenyegető bajokkal megismerteté, sorra vette
                  a kegydijakat és kiadásokat s megharczolt minden egyes tételért; csak ott engedve
                  édes anyjának, hol az magát feltétlenül megkötötte.</p>
					<p>Bizony nehéz harcz volt az! Először is a svájczi testőrség elbocsátását követelte,
                  melyhez a császárné egy ideig makacsul ragaszkodott, - de József e pontban semmit
                  sem volt hajlandó engedni.</p>
					<p>- Kedves anyám - mond végre nemes fölhevüléssel - a te uralkodásod a népeid iránt
                  való szeretet alapján nyugszik. Azok sokat áldoztak éretted és te viszont nagy
                  szolgálatokat tettél nekik. Szeretettel s mondhatni oly hódolattal vesznek körül,
                  melyek földi lényt alig illetnek meg, mi szükség van tehát egy szeretett uralkodó
                  és hódolatteljes népe közé idegen zsoldosokból válaszfalat vonni? Ha épen nagyon
                  akarod: ott vannak a jó tyroli vadászok; mindenesetre hivebbek hozzád, mind azon
                  nemzet fiai, mely századok előtt, - mely időről Tell mondája beszél - halálos
                  ellenség gyanánt állott családunkkal szemben. Mi szükség megalázni saját népeidet
                  azzal, mintha zsarnok uralkodók felfogása szerint, nem biznál népeid hűségében és
                  azok fegyvereinek védelme alá vonulsz, kik vitézeinket százanként gyilkoltatták le
                  Morgartennél?</p>
					<p>Ez utóbbi okok meggyőzőleg hatottak a császárnéra; azért jobbját nemes
                  felhevülésében levő fia karjára téve, arczán a legnagyobb szeretet kifejezésével,
                  mondá:</p>
					<p>- Ezek szépen és nemesen voltak elmondva, József. Te meggyőztél, a svájczi gárda
                  el van bocsátva.</p>
					<p>József hálásan csókolta meg édes anyja kezét s azután bevett szokása szerint,
                  mintegy uj elhatározásra, magasra emelte fejét, miközben igy szólott:</p>
					<p>- Még egyéb intézkedéseket is kell tennünk, édes anyám, melyek közelebb hozzák
                  hozzánk népeink szivét, annyival is inkább, mert, a külső viszonyokat tekintve,
                  aligha ujból áldozatkészségükre nem szorulunk.</p>
					<p>- Már benne vagyunk - mondja bánatos mosolylyal a gyászos császárné - jobb, ha a
                  kellemetlenségeken mielőbb által esünk.</p>
					<p>- Ezek kedves anyámat már sokkal távolabbról érdeklik; mert tulajdonképen a család
                  férfitagjai mulatságainak némi megszoritásáról van szó. Itt a főváros környékén
                  több mértföldnyi területen, néhai kedves atyám tilalmazása folytán, annyira
                  elszaporodott a duvad, különösen a vad sertés, hogy ezek konda-számra rontanak be
                  a müvelt területekre és megsemmisitik a szegény földmüvesek egész évi munkáját,
                  kik azután hasztalan fáradoznak panaszaikkal, mert alig nyernek valahol
                  meghallgatást. Ismeretes dolog előtted, kedves anyám, hogy szokásom szerint,
                  reggelenként, palotánk egyik folyosóján, mindenkire nézve megtalálható vagyok. Ily
                  alkalommal már százszor megtörtént eset, hogy a mindenéből kifosztott földmives,
                  vagy annak családja lábaimhoz vetette magát és igazságot kért, szörnyü
                  megkárositásával szemben, mely egész évi keresményétől, sőt néha családja valamely
                  tagjának életétől, fosztá meg. Mindig adtam, a mennyit adhattam, saját
                  pénztáramból; mert sem az udvar, sem a monarchia háztartásában erre nincsen rovat.
                  Nos, hát én ezt a borzasztó igazságtalanságot akarom megszüntetni és a duvadakat,
                  melyek már az utasok személybiztonságát is veszélyeztetik, utolsóig kiirtatom.</p>
					<p>- Nem lehetne ezt valahogy fokozatosan eszközölni? - töpreng a császárné, - hová
                  visszük vadászni esetleges előkelő vendégeinket?</p>
					<p>- Erről lesz gondoskodva - mond József - egy pár dunai szigeten, melyeken szintén
                  nagy mértékben elszaporodtak, de a hol senkinek sem ártanak, meghagyjuk őket.</p>
					<p>- Reménylem, elég lesz mára - mond nyugtalankodva Mária Terézia - már az idő
                  eljött, midőn imára szoktam menni.</p>
					<p>- Csak még egyet, - mond József, a kiküzdött eredmények által felvidult arczczal -
                  de már ez egy olyan lesz, mely bizonynyal nemes lelkednek is tetszeni fog. A
                  vadászterületeknek azon részét, mely itt a főváros közvetlen közelében terül el,
                  az ugynevezett Pratert, Bécs városának akarom ajándékozni, oly czélból, hogy
                  miután az a vadaktól teljesen ki lesz tisztitva, kellemes mulatóhelylyé
                  alakittassék át a mi jó bécsi népünk számára.</p>
					<p>- Oh, te jó, okos, kedves fiam! - mondja a császárné, Józsefet könyező szemekkel
                  megölelve, - látom, hogy hivatva vagy népeink szivét még közelebb hozni
                  mihozzánk.</p>
					<p>- Csak ne siess itéleteddel, kedves anyám - mond József, a császárné gömbölyü szép
                  kezét ajkaihoz emelve - én örömest keresem az alkalmat, midőn népeinknek
                  kedvezhetek, oly módon, hogy az testi és lelki javukra váljék. Nem is mondom, hogy
                  megvetem a népszerüséget, sőt szükségét látom annak, hogy az uralkodó és népei
                  szive együtt és egyszerre dobogjon. De azután hizelegni sem szoktam a nép oly
                  hajlamainak, vagy épen szenvedélyeinek, melyek monarchiánkra s következőleg
                  népeinkre nézve is károsak, ésigen félek, hogy ujitásaimban sok lesz olyan,
                  melyekért a mostani közfelfogással szembe kell szállanom.</p>
					<p>- Csak lassan, lassan, kedves fiam! Ha szándékod, mint nem kételkedem, nagy és
                  nemes, meg kell azt előbb értetni alattvalóinkkal is, különben az akaratlanul
                  felköltött ellenszenv legnemesebb törekvéseinket és legnemesebb szándékainkat is
                  meghiusitja.</p>
					<p>- Csakhogy - mondja komolyan József - a hosszu fontolgatásokra nincs idő. Egy
                  lángszellemü német uralkodó áll velünk szemben, ki nemcsak a harcztéren
                  ellenségünk, hanem sok lépéssel előzött meg népei boldogitásában és nagygyá
                  tételében. Ha nem sietünk a javitásokkal, a Hohenzollernek egyfejü sasa ködbe
                  boritja a Habsburgok kétfejü sasczimerét. II. Frigyes nemcsak ellenség, hanem
                  minta is a mi számunkra.</p>
					<p>- Csak vigyázz! - mond aggályteljesen Mária Terézia, - mert a két uralkodó család
                  népeinek viszonyai nagyon elütők egymástól és sok oly dolog, melyet amott
                  keresztül lehetett vinni, itt a lehetetlenséggel határos.</p>
					<p>E szavak után Józsefet homlokon csókolá s magára keresztet vetve megindult, hogy
                  férje sirját fölkeresse a kapuczinusok kolostortemplomában, hova naponként kétszer
                  is el szokott járni, hogy csendes imáját férje érczkoporsója mellett elvégezze és
                  megnézze ama gyönyörü siremléknek előhaladó munkáját, melyet férje számára
                  készittetett. Az ő szeretetének eszméje volt az a nagyszerü siremlék, melyet még
                  ma is bámulva néz meg a figyelmes szemlélő, mely nem a halál rettentő emlékét
                  idézi vissza, hanem a családi boldogságét. A nagyszerü siremléken a császárné
                  férjével együtt a szabad mező virágai között ül, körülvéve játszadozó
                  gyermekeiktől, kik a mező virágai között élvezik a gyermeki örömöket.</p>
					<p>*</p>
					<p>Az osztrák főváros környékét még ma is a legkiesebbek egyikének lehet mondani;
                  Mária Terézia idejében, midőn még a czivilizáczió és a szükség oly nagy
                  hóditásokat nem tett, az egész bécsi környéknek vadregényesebb kinézése volt azon
                  őserdők miatt, melyek a dunaparti magaslatokat, sőt a sikot is nagyrészben
                  elboritották. Különösen a Kahlenberg környéke volt még egészen vad állapotban, hol
                  a dunaparti hegylánczolat gazdag tölgy- és bükkerdőséggel volt fedve, mely a jobb
                  parton egészen a hires mölki apátságig felnyult.</p>
					<p>E nagyszerü vadászterületet vette II. József első sorban a duvadak kiirtása
                  szempontjából figyelme alá, és a szép októberi napok egyikén oly hatalmas
                  hajtóvadászatot rendeztetett, melyhez hasonló ritkán fordult elő Szt.-Hubert
                  történetkönyvében, mert mint Arneth megjegyzi, abban nemcsak az egész udvar, hanem
                  a szomszéd udvarok jelesebb vadászai és vádásznői is résztvettek, s mint ugyanő
                  megjegyzi, maguk a főherczegnők több mint 1400 vadsertést lőttek le.</p>
					<p>Pompás látvány volt az, midőn a kelő nap sugarai megaranyozták a százados erdők
                  tarkulni kezdő lombjait és az istenalkotta óriási lombcsarnokok, melyekben az ezer
                  meg ezer oszlopot az óriási gyertyaszálakhoz hasonló és alig belátható magasságu
                  bükktörzsek képezték, visszhangozni kezdettek a hajtók ezreinek «hallali»-ától,
                  kik a századok óta kimélt vadállományt egész tömegben szoritották fel a Duna
                  hajlásánál szögletet képező hegyorom felé, melyen a vadászok és vadásznők élénk
                  hosszu vonala foglalt helyet vegyitve az udvari vadászok pár száz emberével, kik a
                  fegyverek töltésével és különösen az esetleges veszélyek elháritásával voltak
                  megbizva.</p>
					<p>Az udvarhölgyek az egészet tréfás mulatságnak vették és aligha gondoltak arra,
                  hogy az ily vadászat esetleg veszélyekkel is jár, mit leginkább bizonyitott az,
                  hogy miután Mária Terézia férje halála után semmi mulatságban sem akart
                  résztvenni, az udvarhölgyek fővédnökségét az öreg Jozefa császárné vállalta el. Ez
                  ugyan a császárnéra nézve csak annyiban volt nehéz vállalkozás, hogy a hegy alján
                  maradt udvari kocsiktól őt, valamint az éltesebb hölgyeket is hordszéken
                  szállitották fel a hegy magaslatára, de itt már készen állottak a hatalmas
                  deszkacsarnokok mindennel ellátva, a mi egy ily fényes társaság mulatságára és
                  kényelmére szolgálhatott.</p>
					<p>Innen történt a kiindulás is; a császárné az éltesebb udvarhölgyekkel haditanácsot
                  tartva, abban állapodtak meg, hogy, miután az udvarhölgyek tetemes része nem
                  örömest vállalkozott magát kitenni egy ily vadászat esélyeinek és esetleges
                  veszélyeinek, térjenek vissza a középkori lovagrendszerhez, mely szerint minden
                  egyes vadászhölgy az általa kiválasztott lovag védelme alá helyeztessék. E
                  rendszer elfogadása ellen természetesen sem az udvari fiatalságnak, sem pedig az
                  előkelő fiatal hölgyeknek nem lehetett kifogásuk, mert reménylették, hogy a feszes
                  udvari dámák jelenléte nélkül a mulatság annál kellemesebb és feszélytelenebb
                  lesz. Ebben hát megállapodtak, de az öreg császárné annyira mégis kiterjeszté
                  főhadvezéri gondosságát, hogy maga számára a főcsarnok előtt, a többi éltes
                  udvarhölgyek számára pedig, mint Starhenbergné, Daun-né, Kinszkyné, Stiglitzné
                  stb. egymástól bizonyos távolságra eső pontokon sátrak üttettek fel, hol nyugalmas
                  karszékekből az 50-100 lépéssel alább elvonuló csatárlánczot szemmel
                  kisérhették.</p>
					<p>Most következett a lovagválasztás, mely alkalmat adott az illető fiatal
                  udvarhölgyeknek, kik a vadászatban tevőleges részt akartak venni arra, hogy
                  bizalmuknak és talán rokonszenvüknek is szabad kifejezést adjanak, mit itt a
                  szabadban az udvari illemszabályok kevéssé korlátoztak. E választás az öreg
                  császárné előtt történt, ki ugyan néha, midőn a választást nem tartotta rang
                  szerint megfelelőnek, föl-fölhuzta szemöldökeit, de sokkal szelidebb természetü
                  matrona volt, hogysem rosszalásának más élénkebb kifejezését adná.</p>
					<p>A fiatal hölgyek, habár, mint emlitők, nem tartották is annyira veszélyesnek e
                  vadászatot, mint a minő az valóban volt, mégis volt annyi belátásuk, hogy azt
                  válaszszák, kinek mind ragaszkodásában, mind férfias bátorságában
                  megbizhattak.</p>
					<p>Midőn a sor Erzsébet főherczegnőre jutott, ez habozás nélkül Czobor grófot
                  választotta, és az ifju gróf a szivében rejtegetett forró érzelem hálás
                  kifejezésével hajtotta meg magát, midőn a főherczegnő háta megett mint védő lovag
                  helyet foglalt.</p>
					<p>Midőn a sorozásnak vége volt, kiki fölragadta saját és védencznőjének fegyverét s
                  a hosszu sor páronként meghajolva az öreg császárné előtt azon élénk vidámsággal
                  vonult ki a teremből, melyet egy ily izgalmas vadászkaland élvezetei eléggé
                  megfejtenek.</p>
					<p>A fiatal vadászurak mindannyian csinos szarvasbőr-öltözetekben, hosszu fényes
                  lovagcsizmákban s fejükön könnyű tollas vadászsüvegekkel, a karcsu derekukat
                  átövező fényes fekete szijról lefüggő hatalmas szarvasölőikkel; az ifju hölgyek
                  pedig élénkszinü felaggatott rövid franczia ruhákban s fejükön drágaköves
                  csatokkal lefoglalt különböző szinü tollakkal ékitett bársony barrettekkel oly
                  kedves és élénk képet nyujtottak, mely ellentétben az őserdő vadonával tündéri
                  látványt nyujtott a szemlélő számára.</p>
					<p>Maga József császár, sógora, a szász herczeg és a főherczegek mindannyian
                  résztvettek a kellemes szórakozásban. Minden vadászpár mellé egy csoport udvari
                  jáger csatlakozott, kik a tartalék lőfegyvereken kivül egy-egy hatalmas dárdát is
                  vittek magukkal, mint ez hasonló vadászatoknál nemcsak szokás, hanem tekintettel
                  a lehető esélyekre szükséges is volt. A lőfegyverek már kovákkal voltak ellátva;
                  a serpenyőket természetesen előre fel kellett porozni; a szurony még nem volt
                  alkalmazásban és épen ennek helyét pótolták az emlitett dárdák.</p>
					<p>Midőn a vadász csatársor helyét a domboldal hosszában elfoglalta, a császár által
                  megadott sipjelre a hegysor aljából felhangzott a hatalmas «hallali» és a vadászat
                  kezdetét vette.</p>
					<p>Eleinte csak nyulak, őzek s egy-egy odatévedt szarvas jelentkezett a láthatáron,
                  melyeket azonban a császár rendeletéből átbocsátottak a vonalon lövés nélkül,
                  miután a golyók fontosabb vadakra voltak szánva.</p>
					<p>A háló, mely a lövészek előtt egész hosszában ki volt feszitve és a fák derekához
                  erősitve, tudatá a szerencsétlen kis állatocskákkal, hogy nincs nyitva ut
                  menekülésre és egyik felől a hallázó, orditozó tömeg, másfelől a háló várja őket,
                  vagy azon tul nehány lépéssel az uri lövészek fegyverei.</p>
					<p>Gyönyörüség volt látni kivált oly hölgyeknek, kik ilyesmiben először vettek részt,
                  hogy állott meg két lábon a fülét hegyező nyulacska, hogy simogatá orrát, két első
                  lábával; gondolatokba esve a lenni és nem lenni, a menni és nem menni kérdések
                  felett, midőn az uri vadászok hosszu sorát és a hálót maga előtt megpillantá. Még
                  érdekesebb látványt nyujtottak a félénk őzikék, fiatal dámok és szarvasok, melyek
                  az erdő sürüjéből kiérve, az őket fenyegető látványra visszahökkentek és előre
                  tolt két lábuk, mintegy földbe látszott gyökerezni. Szemeiket mintegy kérőleg
                  szegezték a szemben álló vadászokra; fájdalmasan nyíttak és szemeikben csaknem
                  könyük látszottak megjelenni kérlelhetlen sorsukkal szemben.</p>
					<p>Később már hatalmas agancsu szarvasok is jelentek meg a láthatáron, melyek
                  egyideig méltóságosan kémlelve tekintettek körül; azután jobbra vagy balra csapva
                  igyekeztek eltünni a hajtók és vadászok közt az erdők sürüjében.</p>
					<p>Végre megjelentek a várva-várt vendégek is; egy-egy csikasz ordas farkas, mely
                  üvöltéssel adta tudtára a körzetnek, hogy balsorsát előre érzi; mely csakugyan
                  azonnal bekövetkezett nehány reája röpitett golyó alakjában.</p>
					<p>Jöttek egyes vadkanok, mint kondavezérek, hatalmas agyaraikkal jobbra-balra
                  csapkodva, itt-ott a földet turva, fülsértő vad vinnyogással; némelyik egy helyben
                  állt meg s orrával körben kezdette turni a földet, mintha magát el akarná ásni
                  abban. Nehéz emsék ütődtek elé a bozótból malaczaikkal, ugy, hogy a lövések egyre
                  sürübbek lőnek; a háló ésaz erdő sürüje közötti belátható tér már több száz vad
                  hullájával volt elboritva.</p>
					<p>E szokatlan látvány a főuri hölgyek közül, az erősebb természetüeket szokatlan
                  izgalomba hozta; ugy, hogy a jágerek nem győzték a töltött fegyvereket elegendő
                  mennyiségben szolgáltatni számukra, de a gyöngédebb érzelmüek ésezek közt
                  különösen Erzsébet főherczegnő, nem tudták iszonyuk kifejezését elnyomni.</p>
					<p>- Tudja mit, gróf - mond Czoborhoz fordulva - menjünk el, hagyjuk itt ezt a
                  helyet, mert én, részemről, semmi gyönyörüségemet nem találom ebben a tömeges
                  gyilkolásban, hol a megtámadó fél teljes biztonságból rakja egymásra áldozatait.
                  Azt értem, midőn a bátor vadász, ügyességébe és jó fegyverébe bizva, maga keresi
                  föl az őserdők bölényét, medvéjét és egyéb vadállatát, melynek módjában áll vele
                  szabad harczra kelni és saját fegyvereit érvényesiteni, de ez a veszélylyel nem
                  járó tömeges gyilkolás izgalommal talán birhat, de költészettel nem, s azért nem
                  fölemelő, hanem undoritó.</p>
					<p>- Fenségednek sokban igazat adok - mondja a gróf - de ha már állásunkat a
                  csatasorban elfoglaltuk, vadászszabály szerint nem szabad azt elhagynunk. Különben
                  is, a mi a biztonságot illeti, nem lehet mondani, hogy az egészen teljes, mert
                  néha megtörténik, hogy a nagy tömegben előtörő duvad nem csak a hálót hanem a
                  vadászok sorát is áttöri.</p>
					<p>E perczben, mintha Czobor szavait akarná igazolni, éppen velök szemben egy, több
                  mint száz főből álló, vadsertés-konda jelent meg, mely a hajtók zajától neki
                  vadulva, ugy látszék, már sem látott sem hallott, bár egyszerre egész tömeg golyó
                  röpült soraikra; elesett társaik hulláin vakmerően törtetett elő, mintegy 30-40
                  lépésnyi szélességü teret egészen betöltve tömegével, mely mint valami lavina,
                  esett neki a kifeszitett hálózatnak.</p>
					<p>Mind ez egy pillanat alatt történt. Czobor egy közeli fához támasztott dárdát
                  ragadott fel és a főherczegnő elé vetve magát harsányan kiáltá:</p>
					<p>- Fenség! A legközelebbi vastag fa háta mögé!</p>
					<p>Hasonló jelenetek ismétlődtek mindenült a szomszédságban, a vadász urak mindenütt
                  dárdát vagy vadászkést ragadtak, a hölgyek pedig rémülten menekültek tova a fák
                  vagy sátrak háta mögé. De Erzsébet főherczegnő lábait lekötötte a rémület, mert
                  jól látta, hogy a rohanó tömeg éle egyenesen feléjük tart és sulyával az elég erős
                  vadászhálót valószinüleg el fogja szakitani. Ott állt Czobor háta megett, szemeit
                  a borzasztó kinézésü vadállatokra szegezve, lábai a földbe gyökereztek s ajkát
                  egyetlen hang se tudta elhagyni.</p>
					<p>A gróf azt hitte, hogy a főherczegnő már elmenekült, mert ideje nem volt hátra
                  tekinteni, midőn a tömeg sulya előtte a hálót csakugyan áttörte és egy vezér
                  vadkan egyenesen dárdájába rohant, de a tömeg sulya által nyomatva, oly erővel,
                  mely a grófot is földre vetette, mig a vadsertéstömeg, melynek eltávolitására
                  vadászkésével védekezett, mint zivatar rohant el fölötte, agyaraival sebeket
                  osztva és lábaival a grófot megtiporva, ugy, hogy eszméletét teljesen
                  elvesztette.</p>
					<p>Iszonyu sikoltozás támadt most az egész hegyormozaton, melyen a sertéstömeg,
                  csaknem bántatlanul, áttört, egy tisztes koros udvarhölgyet, báró Stiglitznét,
                  karosszékestől feldöntve, egy pár laczikonyhát, melyeken a vadász-reggeli készült,
                  össze vissza zavarva, ugy, hogy az inkább rémült, mint szerencsétlenül járt
                  cselédség jajveszéklése és pár fehéröltözetü kukta, kiket főzőkanalakkal a
                  sertéstömeg hátán szállitott egy darabig, oly nevetséges képet nyujtott, mely
                  méltó lett volna egy Hogarth ecsetére.</p>
					<p>Mindez egy percz müve volt, mert a nekivadult sertés-konda a jövő pillanatban már
                  a hegy tulsó oldalán járt, és most az egész vadászcsoport a letiportak segélyére
                  sietett. Ezek közül Czobor gróf szenvedett legtöbbet, kit eszméletlenül kellett az
                  egyik sátorba szállitani. Ő, a szó teljes értelmében, testével fedezte a háta
                  megett elájult herczegnőt, ki nemsokára magához tért és egy, balkarján okozott
                  karczoláson kivül, semmi sérelmet nem szenvedett, de a szegény gróf a rajta
                  átcsapott vadak lábnyomai és egy pár agyarvágás által ugyancsak meg volt viselve,
                  ugy, hogy az udvari borbélyoknak elég faradságot adott, mig sebeit elkötözték.</p>
				</div>
				<div type="chapter">
					<head>
                  A sebesültek.
               </head>
					<p>Gróf Czobort a császárné az udvari palotába hozatta és maga gondoskodott
                  elhelyezéséről a Schweitzer-Hof egy pár földszinti kényelmes szobájában; saját
                  udvari orvosát küldé el hozzá, ki a grófot, a tetemes vérveszteség és az
                  átgázolásból származott zuzódások miatt, nagyon elgyengültnek találta ugyan, de a
                  császárnét azonnal megnyugtatá az iránt, hogy nemesebb részek nem sérültek meg s
                  remélhető, hogy pár hét mulva a gróf teljesen helyre áll.</p>
					<p>A császárné teljes részletességgel értesült a grófnak önfeláldozásáról,
                  védenczével, Erzsébet főherczegnővel szemben és ez még közelebb hozta Czobort
                  szivéhez, mely legforróbban szokott érezni azok iránt, kik családjához folytonos
                  hüséggel, vagy éppen önfeláldozással viseltettek.</p>
					<p>Czobor már magánál volt és szemeit tévegen hordozgatá szét az előtte ismeretlen
                  helyiségben, melybe, hogy mikép jutott, alig tudta elképzelni. Aléltsága még nem
                  engedte meg, hogy a mult és jelen között az okok lánczolatát össze tudja füzni és
                  az idegen körzet annyival megfoghatatlanabbnak látszott előtte, mivel neki
                  Bécsben, a Grabenen, diszes palotája volt és meg nem foghatta, miként jutott
                  idegen körzetébe.</p>
					<p>A hanyatló nap utolsó sugarai törtek át boltozatos szobájának zöld függönyökkel
                  ellátott ablakain; a szobában mély csend volt: csak hü huszárja, az öreg János,
                  szundikált a szoba másik szegletében egy karosszéken, midőn az ajtó hirtelen
                  feltárult és azon pár éltesebb udvarhölgy és Erzsébet főherczegnő kiséretében,
                  magának, a császárnénak gyászba öltözött alakja, jelent meg.</p>
					<p>Azt hitte, hogy még mindig lázas álmait folytatja; de e hitéből kiverte az öreg
                  János, ki székéről felugorva, katonás állásba helyezte magát és a császárné
                  megszólitása, ki egészen ágyához közelitve, valódi anyai szeretet hangján
                  kérdé:</p>
					<p>- Nos, hogy érzi magát, kedves fiam? Orvosom megnyugtatott, hogy nem lesz belőle
                  valami tetemesebb baj.</p>
					<p>- Oh, felséges asszonyom! - ennyit tudott mondani az ifju ember, a császárné iránt
                  való tiszteletből, ülő helyzetbe kivánván fölegyenesedni, de a császárné tiltólag
                  intett neki, hogy ne mozduljon, mire ugyan nem is igen volt nagy szükség, mivel
                  Czobor még oly gyönge volt, hogy a pillanatnyi erőfeszités után, kimerülten
                  hanyatlott vissza párnáira. Különösebb fájdalmat nem érzek, felséges asszonyom,
                  kivéve itt a balkaromon történt sebnél, mely erősen sajog: a többi inkább csak a
                  vérvesztésből eredt gyengeség kifolyása.</p>
					<p>- Ide hozattam önt - mondja a császárné, az ágy mellett levő karosszékben helyet
                  foglalva, - hogy folyton szemünk előtt legyen és nem cselédek gondozása alatt.
                  Ezzel igyekezünk köszönetünket tanusitani ön iránt, ki magát leányunkért oly nagy
                  készséggel feláldozta.</p>
					<p>- Igen - mond Erzsébet főherczegnő, kinek szép szemeibe könyek gyültek - én is
                  eljöttem ezt önnek megköszönni.</p>
					<p>A császárné leányára tekintett s e tekintetben volt valami olyas, mi azt jelenté,
                  hogy e nyilatkozat fölösleges volt.</p>
					<p>- Oh, felséges asszonyom - mond a sebesült - szivemnek egyetlen vágya, hogy
                  felségteknek szolgálatjukra lehessek; és nem ily csekélységgel, de életem
                  feláldozásával is örömmel fogom bármikor hüségemet tanusitani.</p>
					<p>- Jól van, édes fiam, tudom én azt jól! - mond a császárné szeretetteljes hangon -
                  de most már csak azon legyen, hogy minél előbb lábra állhasson; mert tudja, mily
                  örömest látjuk vidám arczát magunk körül. Most pedig legyen a lehető legnyugodtabb
                  helyzetben; ne echauffirozza magát semmivel, mert ez feltétlenül szükséges
                  mielőbbi felgyógyulásához. Itt van udvarunknál; ugy tekintjük, mint családunk
                  tagját és reméljük, a gondozásban sem fog hiányt szenvedni; az irgalmas nénék
                  közül kettő folytonosan ágya mellett fog őrködni.</p>
					<p>- Mély hálával veszem felséged kegyelmes gondoskodását, - mondja az ifju ember -
                  fenségednek pedig - folytatja, a főherczegnőre tekintve, - alázatos köszönetemet
                  fejezem ki kegyes részvéteért; ha épségét halálommal váltottam volna is meg, már
                  eléggé meg lennék jutalmazva.</p>
					<p>- Egy szót se többet! - mond a császárné székéből felkelve, itt hagyjuk önt a
                  nyugalomnak és kellő ápolásnak. Isten gyógyitsa mielőbb.</p>
					<p>A császárné, kiséretével együtt, kivonult a szobából és a lépcsőhöz érve az
                  udvarhölgyeket elbocsátotta és egyedül ment a főherczegnővel lakosztálya felé.</p>
					<p>- Milyen derék ifju ember! mondá a császárné és gondolatában hozzátette: miért
                  nincs korona a fején?</p>
					<p>Ugyan e pillanatban hasonló gondolata támadt a főherczegnőnek is; csakhogy szive a
                  tételt megforditotta: Miért van korona az én fejemen! Mily boldog lehetnék!</p>
					<p>Midőn a császárné dolgozó szobájába ért, Erzsébet főherczegnő kezet csókolt
                  anyjának és távozni készült.</p>
					<p>- Megállj csak, - mond a császárné leánya jobbját gyengéden megfogva -
                  Lengyelországból kellemes tudósitásaink érkeztek, a lengyel király el van
                  ragadtatva, mind a közbenjárástól, mind különösen megküldött arczképedtől. Még
                  csak bizonyos diplomácziai tárgyalások vannak hátra, melyeket az orosz udvarral
                  kell elvégeznie, és ő felsége meg fogja tenni magas látogatását udvarunknál.</p>
					<p>- Köszönöm, édes anyám, - mondja a főherczegnő, és hogy előtörő könyüit annál
                  jobban elrejthesse, lehajolt, édes anyja kezét megcsókolni. Azt nem vette észre,
                  hogy e közben egy rejtegetett könycsepp oda hullott arra a puha, jótékony anyai
                  kézre.</p>
					<p>A főherczegnő kisietett édes anyja szobájából; jobb kezét mindjárt fájdalomtól
                  dobogó szivére tapasztá, és alig tudta magát megóvni, hogy hangos zokogásra ne
                  fakadjon.</p>
					<p>- Szegény gyermek! mond a császárné és szemei még hosszasan nyugodtak az ajtón,
                  melyen legszebb leánya eltávozott.</p>
					<p>Bizony a szegény főherczegnő sebe vérzőbb és veszélyesebb volt, mint a csak most
                  meglátogatott Czobor grófé.</p>
				</div>
				<div type="chapter">
					<head>
                  A császár ive.
               </head>
					<p>Az uj császár elveit, érzelmeit mindenki ismerte, tudták, hogy vallásos és
                  lelkiismereti kérdésekben föltétlenül szabadelvü, hogy népeivel szemben, a
                  legmelegebb érzelemmel viseltetik és különösen a jobbágyság sorsának enyhitése, őt
                  a legnagyobb mértékben érdekli; hogy nagy szellemü és felvilágosodott uralkodó
                  lesz, azt mindenki előre várta tőle, sőt az udvarhoz tartozó, vagy ott gyakran
                  megforduló politikusok arról is meggyőződtek, hogy II. József, épen háza
                  ellenségét, Nagy-Frigyes porosz királyt, állitotta fel magának, mintaképül.</p>
					<p>Azt a politikát, melyet ez idő szerint I. Péter czár, majd a két Frigyes és II.
                  József követtek, «fölvilágosodott absolutismusnak» szokás nevezni, és minden
                  esetre jobb is volt az a felvilágosodást is nélkülöző zsarnokságnál; csakhogy a
                  mi Orosz- és Poroszországban bizonyos előlépés volt a közmivelődési reformok
                  terén, nem ütközött össze egy, századokon át kifejlett, alkotmányos nemzeti
                  élettel mint ezt, például Magyarországon, várni lehetett.</p>
					<p>Azt maga is sejté, hogy vallásos szabadelvüsége, mely saját édes anyjával is
                  ellentétben állott, erős gátra fog találni a magyarországi hatalmas klérusban, azt
                  is jól tudta, hogy a magyar földesuri osztály minden oly lépést, mely a jobbágyok
                  emberi jogainak visszaadására czéloz, nagy ellenszenvvel fogad; birodalma
                  egynyelvüségét pedig még maga sem akarta hangoztatni; miután annak eredményét a
                  kedvező talaj lassu előkészitésétől várta.</p>
					<p>Erős jellemek szokása szerint, először a legkeményebb almába akart beleharapni és
                  Kollárral, a császári levéltár őrével, csakugyan megkészitteté azt a könyvet, mely
                  a magyar király, egyházi kegyuri jogairól szólva, azt vitatta, hogy az oly széles
                  körü, miszerint a magyar király természetesen a vallástaniakon kivül, minden
                  egyházi dologban szabadon rendelkezhetik. De jelezve voltak ebben egyéb közjogi
                  kérdések is és Verbőczi hitelessége megtámadva!</p>
					<p>A könyv már megjelent akkor, midőn József nagy tervei taktikájába belebb-belebb
                  merülve: egyszerre csak észrevette, hogy azok kivitelére és általában családja és
                  országa tekintélyének fentartására, hiányzik az a legfőbb dolog, melyet az ő
                  mintaképe, II. Frigyes, a had folytatására elengedhetlennek jelzett, t. i. a
                  pénz.</p>
					<p>Terveket dolgoztatott ki, miként lehessen a monarchia pénzügyeit tisztességesen
                  rendbe hozni; de a mi épen szeget ütött fejébe, kormányzatának minden jelesebb
                  pénzügyi tehetsége oda nyilatkozott, hogy ennek csak egyetlen módja van: az adók
                  felemelése és általában a monarchia népei kedvező hangulatának felköltése ez
                  irányban.</p>
					<p>Az osztrák örökös tartományokban az adók felemelését egyetlen parancsszóval vagy
                  rendelettel is meg lehetett tenni; de egészen más volt az eset Magyarországra
                  nézve; mert itt egy fillérnyi adót sem lehetett kivetni, az országgyülés
                  beleegyezése nélkül.</p>
					<p>A császár itt látta maga előtt azt a több százados várfalat, mely reformczéljait
                  keresztezi s melyet vagy megdönteni, vagy megkerülni, vagy átugornia kell.
                  Mindenik veszélyes kisérlet volt és hasztalan törte fejét; mert egyelőre, az ő
                  hatalmas lángszelleme sem találta meg, a kivezető utat.</p>
					<p>Egy vasárnapon, midőn először nyitották meg a nép számára a csinos sétahelylyé
                  átalakitott Pratert, a császár, egyetlen lovász kiséretében, szintén belovagolta
                  azt; és a nép, mely ösztönszerüleg meg szokta érezni, minő mértékü a rokonszenv
                  iránta, az uralkodók szivében, egész körlovaglásában körülözönlötte, éljenezte és
                  imádattal határos hódolati nyilatkozatokkal kisérte.</p>
					<p>A mély érzelmü uralkodót, e hódolatnyilvánitások meghatották és midőn a folyton
                  hullámzó tömeg köréből kiszabadult, szemeiből egy pár könyet törülve ki,
                  fölsóhajtott:</p>
					<p>- Vajha, meg tudnék felelni, várakozástoknak!... Vajha, épen annyi áldással
                  kisérnétek siromba egykor, mint a mennyi szeretettel üdvözöltök most!</p>
					<p>Emelkedett hangulattal ért vissza az udvarból, hol épen édes anyja várt reá.</p>
					<p>A császárné nem volt oly derült hangulatban mint fia; általában, férje halála óta,
                  ritkán lehetett mosolyt látni ajkain.</p>
					<p>- Rosz tudósitásokat vettünk minden oldalról, édes Józsefem, - mond szomoruan - és
                  bár arczodról látom, hogy kedvező hangulatot kell nálad elrontanom, kérlek,
                  foglalj helyet és beszéljük meg a dolgokat.</p>
					<p>József helyet foglalt és nagy kék szemeit kérdőleg emelte édes anyjára.</p>
					<p>- Először is tudatnom kell veled, hogy Flórenczből kedvezőtlen hireket vettünk,
                  öcséd, Lipót, egészsége helyre állott ugyan, de nagy mértékben elégületlen és
                  különösen pénzügyeivel, sehogy sem tud tisztába jönni.</p>
					<p>- Sajnálom, mondja kedvetlenül a császár, - de többet nem tehetünk érette, mint a
                  mennyit tettünk. Én meghoztam neki mind azt az áldozatot, a mit hozhattam; s mind
                  őt, mind tégedet biztosithatlak, hogy a nagyherczeg pénzügyei aránylag sokkal
                  kedvezőbb állapotban vannak, mint a mienk.</p>
					<p>- Az elég szomoru! - mond a császárné, - mert már nagyobb megszoritásokra, mint a
                  minőket multkor engedélyezénk neked, magunk sem vagyunk képesek. Azonban erre
                  később visszatérünk. - A második, kedvezőtlen tudósitás, kedves leányomat,
                  Erzsébetet, illeti: a házassági szerződéssel megbizott követünk, Varsóból arról
                  értesit, hogy czélzott házassági tervünkből, alig lehet valami; miután Erzsébet
                  orosz czárnő, ezen házassági tervnek határozottan ellene van.</p>
					<p>- No, ez nem olyan nagy csapás! - mondja József, - mert részemről legalább amugy
                  sem örvendettem volna egy oly családi viszonynak, mely nővéremet az orosz czárnő
                  feltétlen jobbágyának s ha a világ szájának hinni akarunk, egykori szerelmesének
                  tette volna részesévé; egy ily viszonytól nem sok felemelőt s annál kevésbbé
                  boldogitót lehetett várni!</p>
					<p>- A dolog mégis boszantó és lealázó, - mondja elsötétült arczczal, a császárné -
                  mert az mégis különös, hogy a mi leányunk s tegyük hozzá, talán az egész Európa
                  legszebb herczegnője, részesüljön ily visszautasitásban. Csak legalább a szegény
                  gyermeknek ne mondtam volna meg!</p>
					<p>- Őszintén szólva, édes anyám, a dolog egy kissé el volt hamarkodva; mert előbb
                  részletes tájékozást kellett volna szerezni, mielőtt az ajánlat megtörtént.</p>
					<p>- A harmadik dolog, melyet veled közölni akartam, lehet, hogy kedvező, sőt talán
                  előtted kedves is, de én előttem nem igen látszik elfogadhatónak.</p>
					<p>- És mi az? - kérdé a császár, érdekelten.</p>
					<p>- Az erdélyi kanczellária egyik ügyes hivatalnoka, kihallgatást kért tőlünk és egy
                  oly tervet illetőleg ajánlatot tett előttünk, mely a mellett, hogy a szükséges
                  pénzmennyiséget talán megteremtené, egyuttal a magyar és erdélyi országgyülések
                  összehivását is feleslegessé tenné.</p>
					<p>- Ohó! - kiált fel a császár - halljuk a tervet, ez az én emberem!</p>
					<p>- Terve - mond a császárné kedvtelenül - hogy a nép megadóztatása helyett, mely
                  Magyarországon ugy is nagy bajjal jár, szólitsuk fel, önkéntes adakozásra, az
                  ország első főpapjait és mágnásait, kik amugy is nagy jószágokkal rendelkezvén,
                  könnyebben hozhatnak áldozatot; az udvar részéről pedig annyi kedvezményben
                  részesültek, hogy ez alól nehezen is vonhatnák ki magukat. Szerinte, valakinek jó
                  példával előre kellene menni. Elhozta az iveket, itt feküsznek asztalunkon.</p>
					<p>- Ez mindenesetre ügyes ember - mondja gondolkozóba esve a császár - és mit kért
                  jutalmul, ez inditványért?</p>
					<p>- Oh, az nagyon szerény ember, - mond a császárné - a helyett, hogy kért volna,
                  mint szegény alárendelt hivatalnok, odajegyzett 1000 tallért saját megtakaritott
                  filléreiből az utolsó aláirási iv végére.</p>
					<p>- Ez arany ember - mond József élénken - s megérdemli a jutalmat is. Azt is tudom,
                  kit értett azon valaki alatt, kinek példát kell adni. Add az első ivet, kedves
                  anyám; én, mint Magyarország leendő uralkodója, meginditom az aláirást; azután te
                  folytasd, hiveid között.</p>
					<p>- Már én mégis jobb szeretném - mond a császárné - ha összehivnók a pozsonyi
                  országgyülést, mert ettől több eredményt lehetne várni. Ha például reá tudnád
                  venni magad, hogy magyar királylyá koronáztatásodat ne gátoljad, ez öröm hevében,
                  a nagylelkü magyarok, minden kivánságunkat megadnák.</p>
					<p>- A koronázás eskütétellel jár - mond elsötétült arczczal a császár - és én nem
                  akarok esküszegő lenni!... Nincs is a dologban semmi sürgős; mert, istennek hála,
                  még van Magyarországnak megkoronázott királynője.</p>
					<p>- Pedig én - mondja a császárné - mégis jobb szeretném akként.</p>
					<p>- Az lehetetlen! - mondja a császár. Kérlek, add az ivet! A császárné, fia elé
                  tette az ivet, ki hirtelenül tollat ragadott és legfelül oda irta:</p>
					<p>«II. József császár 20 millió forint».</p>
					<p>- Hallatlan! - kiált fel meglepetve a császárné - hiszen ez összes atyai
                  örökséged! Miből fogsz élni?</p>
					<p>- Magam emberségéből! - mond a császár - az ország legelső hivatalnoka vagyok s ez
                  arra kötelez, hogy hazámnak szenteljem a mim van. A monarchia pedig tartson el,
                  mint első hivatalnokát, ha megérdemlem.</p>
					<p>A császárnő fia karjaiba omlott.</p>
					<p>- Oh, Józsefem - kiált fel - ha téged mindenki ugy ismerne, mint én.</p>
					<p>(Vége az első kötetnek.)</p>
				</div>
			</div>
			<div type="group             ">
				<head>
               MÁSODIK KÖTET.
            </head>
				<div type="chapter">
					<head>
                  Az élő levéltár.
               </head>
					<p>Kinn, a bécsi «Landstrasse» végén, mely már az időben is jóval tovább nyult
                  savoyai Eugen herczeg palotáján, a mai Belvederen tul, egy kis földszintes ház
                  egyik zugában lakott az a nevezetes férfi, ki a császárnénak, a József császár
                  által is elfogadott tervezetet ajánlotta. Bándy Jánosnak hivták; volt pedig igen
                  szerény és alázatos titkára az erdélyi udvari kanczelláriának, ki a
                  Székelyföldről, egyik főur ajánlatára, mint teljesen vagyontalan ifju jött föl
                  Bécsbe és itt vasszorgalma, mindenkihez alkalmazkodni tudó szerénysége és
                  szolgálatkészsége által, annyira vitte, hogy a kanczellár csaknem kénytelen volt
                  őt, ki amugy is legjobb fogalmazványait készité és minden kényes kérdésben
                  főnökének felvilágositást nyujtott - titkárának kinevezni.</p>
					<p>Bándy azok közé az emberek közé tartozott, a kik már az Istentől hivatalos pályára
                  látszanak rendelve lenni és ha egyszer, mint kerekek, beállittattak az állam
                  gépezetébe, mindig egyenlő erővel, se nem kopva, se nem döczögve, teljesitik a
                  reájok bizott kötelességet, az irodában, mintegy oda vannak fagyva székeikhez,
                  ugy, hogy szobájokat, nálok nélkül, képzelni sem lehet és forognak abban a szük
                  hivatalos körben, addig, mig a halál a forgó kereket össze nem töri.</p>
					<p>Az irodaszolgák már tudták, hogy a szekretárius ur 7 órakor feljő a hivatalba;
                  azért szobáját még este kitakaritották; a többiekre elég idő volt 9 óráig is; a
                  kanczellár és tanácsosok még jobban ismerték Bándyt; mert bár, alig egy évtizede
                  volt hivatalban, a törvényeket, a hivatalos aktákat, hivatalos okmányokat, egy
                  szóval minden előzményt annyira ismert, hogy ha ezek a nagy urak megszorultak és a
                  szegény titkárhoz belépve, megszóliták: édes Bándy ur, kedves Bándy ur, hogy áll
                  ez s ez a dolog? - azonnal megkapták a szükséges felvilágositást, mely annyira
                  megbizható volt, hogy mérget vehettek reá. Ennek titka pedig abban feküdt, hogy ez
                  a fiatal ember engedélyt kért a kanczellártól, hogy a kanczellária összes
                  iratairól sorozatot készithessen; melyet azután öt esztendő alatt oly bravourral
                  hajtott végre, hogy a kanczellár, indittatva érezte magát Mária Teréziától 100
                  arany tiszteletdijat utalványoztatni részére.</p>
					<p>Csakhogy Bándy nem elégedett meg az egyszerü sorozat-készitéssel, hanem
                  mikroskopikus betükkel teljes kivonatot készitett magának az összes okmányokról és
                  határtalan emlékező-tehetségénél fogva azt ugy betanulta, hogy mint mondani
                  szokás, az egész kis ujjában volt. E tulajdonságáról el is nevezték «élő
                  levéltár»-nak, és borzadtak arra a gondolatra, hogy Bándy esetleg ott hagyhatná a
                  kanczelláriát és ez által kieshetnék a gépezetből a lenditő kerék. Ez a
                  kanczellárt még arra a méltánytalanságra is vezette, hogy Bándyt már pár izben
                  mellőzte, bár a tanácsosi állásra bárkinél jogosultabb volt, - nehogy a jobb kézül
                  szolgáló titkárt benne elveszitse. Oly eset volt ez, minő a jó vezérőrmestereké az
                  osztrák hadseregben, kiket kapitányuk, épen hasznavehetőségük miatt, nem szokott
                  tiszti rangra ajánlani. Bándy érezte a mellőztetés boszuságát, de azt nemhogy
                  szóval, de még egy tekintettel sem árulta el; ugy látszik, már ekkor megért
                  fejében a terv: miként kelljen ezen a bajon, egy hatalmas ugrással, segiteni.</p>
					<p>Az «élő levéltár» még titokteljesebb volt az ő magán életében. Nem látta őt,
                  semminemü társaságban soha senki. Ott, a külváros egyik szerény vendéglőjében,
                  megebédelt, ha hivatalos óráit elvégezte; kávéját este-reggel maga főzte meg és
                  mindazt, a mire csak szerény házvitelében szükség volt, mint a szükséges korsó
                  vizet, ágy- és fehérnemüt háziasszonyának, a terjedelmes alkatu tejárusnőnek
                  előszobájába kellett elhelyezni; a szükséges tisztogatásokat a nagyságos
                  szekretárius ur maga végezte; ajtaját zárva és ablakát rövid szellőztetés után,
                  lefüggönyözve tartá; ugy, hogy az ő szobájába ugyan, a hosszu tiz esztendőn
                  keresztül, nem tekintett be emberi szem. Ismerve lakójának zárkózott természetét,
                  háziasszonya nem is háborgatta őt remete szokásaiban; mert a szobaur pontosan és
                  jól fizetett, de ki is kötötte, hogy lakásában ne is háborgassa senki és a
                  tejárusnő sokkal okosabb volt, hogysem békés természetü lakójának elvesztését
                  valami által veszélyeztesse.</p>
					<p>Ez életmódja után Bándyt, mind a háznál, mind az a körül lakozók között csak a
                  «remete» néven ismerték; pedig ismerte az utolsó utczagyerek is, mert egyszerü, de
                  tisztességes fekete öltözékében, éveken át, mindig ugyanazon órában látták távozni
                  és hazatérni.</p>
					<p>A remetének nevezett Bándy annyival különösebb tünemény volt a külvárosiak előtt,
                  mivel megnyerő külsejü és még alig 30 éves fiatal ember volt, kiről meg nem
                  foghatták, miként tud minden emberi társaságtól elvonultan élni és nem egy kósza
                  hir keringett zárkozottságának okairól is, melyek azonban természetesen, soha sem
                  jutottak az ő füleihez.</p>
					<p>*</p>
					<p>Nem kellett hozzá nagy lélekbuvárlat, hogy valaki kitalálja, hogy Bándy János, a
                  Landstrasse remetéje és az erdélyi kanczellária élő levéltára, bizonyos megrögzött
                  gondolatnak, vagy határozottan kitüzött czélnak él. Nem ritkaság az ily ember:
                  némelyik hasonlit az éji lepéhez, mely addig forog kisebb-kisebb körben a lámpa
                  lángja körül, mig szárnyait összeégeti; másik csak önmaga körül forog, mint valami
                  gyári kerék és tengelyét valamely önző szenvedély vagy feltétel képezi, mint
                  például a fösvényeknél, kiknél a boldogság eszköze a vagyon, utoljára czéllá
                  válik, melyek épen boldogságukat hozzák áldozatul.</p>
					<p>Igen, Bándy Jánosnak is volt egy eszménye, egy kitüzött czélja, mely felé
                  törekedett; melynek teste és lelke minden erőit áldozá, és melyen kivül nem látott
                  semmit, maga előtt, maga mellett és maga megett, - mint egy érzéketlen, kilőtt
                  ágyugolyó, mely öntudatlanul tör czélpontja felé. Ki szobájába beléphetett volna,
                  körülbelül fölfedezi ezt az eszményt, ezt a kitüzött czélt; de körülbelül arra is
                  rájött volna, hogy ez az ember, kitüzött czélja felé törve, lassanként önmagát
                  semmisiti meg; mert minél előbbre haladt pályáján, annál kevesebb belső erőt
                  tanusit, mely saját létét tartsa fenn; ép ugy, mint ama kilőtt golyó, mely
                  tulhosszu pályát futva, egy felvett határon tul, lassanként veszit kölcsönvett
                  erejéből ésa föld vonzerejének kell hódolnia, mely utoljára is sárba, porba
                  rántja.</p>
					<p>Bándy János szobájában, az élet legkezdetlegesebb szükségletein kivül, egy különös
                  képzeletvilág nyoma mutatkozott, minden falon és minden szögletben; és a mi
                  legsajátszerübb, az eszményiség jelei váltakoztak a legvastagabb realizmussal.
                  Volt ott rendetlenül és különböző magasságokban felakasztva egy csomó női arczkép
                  és szobormintázat, kisebb nagyobb sikerrel keresztülvive, mindannyi hasonlitott
                  egymáshoz; legfelebb abban térve el, hogy az illető nőalak, hol egészen, hol
                  derékig, hol pedig csak mint arczkép volt lefestve, különböző való és képzeleti
                  öltözetekben. A felaggatott képek közeit kisebb-nagyobb papirtáblák foglalták el,
                  melyeken különböző nagyságban és szinezésben ez az egyetlen név állott: Eszter!
                  egy-két felkiáltó jellel felkiáltássá erősitve. Mi akart ez lenni? Valószinüleg
                  egy folyton sarkalló figyelmeztetés, egy meg-megujuló emlékezet; vagy mi
                  legvalószinübb, valódi rajongássá vált érzelem kifejezése, mely másban nem talál
                  enyhületet és kielégitést, mint eme foglalkozásban és jelvényitésben. Ezek voltak
                  Bándy szobájának eszményi diszitései, de ezenkivül volt még a falakon igen sok,
                  kisebb nagyobb földabrosz, mely mezei düllőket, különböző szinre festett
                  táblákat, erdőket stb. ábrázolt; átszelve patakocskákkal, csermelyekkel és
                  kipéczézve különböző szinü apró zászlócskákkal. Volt még a szobában nehány három
                  lábu mérnöki asztal és lejtmérő is, ugy, hogy ki a szobába belépett volna, könnyen
                  azt hiheté, hogy egy mérnökkel van dolga, ki mellesleg festészettel is
                  foglalkozik.</p>
					<p>Pedig hát mindezekből nem volt semmi. Bándy élete tanulmányának megfejtése egy
                  édes, de nagyon rövid, szerelmi történet, melynek reménytelensége valami kishitü
                  embert az öngyilkosság sötét eszméje felé sodort volna, de egy oly ifjut, ki
                  annyi tetterőt és képességet érzett magában, küzdelemre késztetett a világrenddel,
                  ha kell, még az elemi erőkkel, vagy a lehetetlenséggel is.</p>
					<p>Mint fiatal, alig husz éves tanuló, kinek azonban nevéhez, már az iskola falai
                  között, nagy remények voltak kötve, nevelő gyanánt nyert alkalmazást, egy büszke,
                  erdélyi mágnás családban, hol, bámulatos szorgalmával és tehetségeivel, annyira
                  megnyerte a szülőket, hogy nevelői pályája végén, a főur, barátjának és
                  rokonának, a kanczellárnak, ajánlotta, ki ez ajánlatra és az ahhoz mellékelt
                  fényes bizonyitványokra, meg is hivta őt.</p>
					<p>Történt azonban, hogy az a láthatatlan erő, mely a sziveket fölkeresi és az emberi
                  érzelmeket titkon közvetiti, a főur 16 éves leánya, Esztike és a szerény nevelő
                  között a két évi érintkezés közben, megtalálta a maga utját, anélkül, hogy a
                  büszke szülők arról csak legkisebb értesitést is nyerhettek volna, a két ifju sziv
                  és a társadalom törvényeivel keveset gondoló két ifju fej, folyton gyakrabban és
                  élénkebben cserélte ki érzelmeit és gondolatait, és anélkül, hogy szükségét látták
                  volna ez érzelmek és gondolatok szavakba öntésének, oly végzetszerüen és
                  ellenállhatlan vonzalommal szerették meg egymást, mely kizárt minden mellék- és
                  utógondolatot, a jól titkolt szerelem boldogságával árasztotta el mindkét szivet,
                  és azzá a szilárd akarattá és elhatározássá nőtt ki: vagy egymást birni, vagy soha
                  senkit!</p>
					<p>Egy látszólag önkénytelenül elejtett virágszál, melyet aztán az ifju ember,
                  legdrágább emlék gyanánt, szive felett hordott; apró szolgálatokért fizetett édes
                  mosoly, mely örökké feledhetetlenül nyomult be lélekbe; egy-egy elismerő
                  tekintet, mely a szülők kitüntetését vagy hálaszavait kisérte: ezekből és
                  ilyenekből alakult egy egész kincses tárház a két hosszu év alatt; azon az egy
                  nagyobb eseményen kivül, midőn egy izben Bándy a fivérével, a megáradt Maroson
                  csolnakázó kisasszonyt, saját élete koczkáztatásával mentette ki, melyért egy
                  forró kézszoritást és hálás tekintetet nyert; reá nézve drágábbakat, a nagy
                  uralkodó-hatalmasságok összes gyémántjainál.</p>
					<p>Az utolsó estén azonban, melyet Bándy a bárói család körében töltött, mindkét sziv
                  érezte, hogy szó nélkül nem válhat el egymástól; s a nélkül, hogy előre
                  megegyeztek volna, a szép májusi holdvilágos est, mindeniket a kastély parkjába
                  vonta, hol egy százados hársfa árnyában örök hüséget esküdtek egymásnak.</p>
					<p>Sokkal jobban voltak saját érzelmeikbe merülve, hogysem az esetleg épen közelükben
                  sétáló báró lépteit meghallották volna, ki a vallomásnak tanuja volt s leányát
                  büszkén szobájába utasitva, az ifjut szigoruan kérdőre vonta.</p>
					<p>Ennek vallomásából azonban kitünt, hogy ez volt az első szó, mely érzelmeiket
                  illetőleg ajkaikról akaratlanul kitört; és a báró büszkeségében nem vette komolyan
                  a dolgot, hanem az amugy is végleg eltávozandó ifjunak hetykén dobta oda e
                  szavakat:</p>
					<p>- Tudod mit, öcsém? Ha Bécsből valamikor nagyságos titulussal s legalább egy falu
                  birtokával térsz vissza: ujra megjelenhetsz házunknál és szóba hozhatod e
                  dolgot.</p>
					<p>Bándy egy pillanatig lesujtottan állott helyén, de azután hirtelen összeszedte
                  magát s a távozó bárónak utána kiáltotta:</p>
					<p>- Jól van, nagyságos uram, én majd szaván fogom!</p>
					<p>E szóváltásban feküdt Bándynak élettitka; ez adott neki erőt az óriási küzdelemre
                  és ez fejté meg utolsó fellépését a császárné előtt, mely által a megrögzött
                  eszméjének élő szerencsétlen ember czélhoz vélt jutni.</p>
				</div>
				<div type="chapter">
					<head>
                  Hogy lett a kertből falu?
               </head>
					<p>Egy lélekbuvár előtt sem lehet feltünő, hogy oly ember, ki egy évtizeden keresztül
                  egyetlen eszmének él s magát a társadalmi élet minden más érintkezésétől távol
                  tartja, lassanként annyira beleéli magát e megrögzött eszméjébe, hogy ki van téve
                  a lélek minden tévelygésének; könnyen tartja az erkölcsi elfogadhatlant
                  elfogadhatónak és a kivihetetlent, kivihetőnek.</p>
					<p>Bándy jövendőjét attól feltételezte, hogy nagy szolgálatokat fog tenni a hazának
                  és fejedelemnek és e jó szolgálatnak alapján fogja kérni azt, a mi az ő jövő
                  boldogságának, Esztike atyjának igérete szerint, létföltétele: a rangot és a
                  jószágot.</p>
					<p>Elég nemes és nem is kárhoztatandó nagyravágyás, mely sokszor vezetett sikerre és
                  méltán. Csakhogy a mi államférfiunak, vitéz harczosnak vagy müvésznek könnyen
                  sikerülhet, annak, ki az állam gépezetébe csak egyszerü forgó keréknek állott be,
                  sokkal nehezebb. Amazoknál igen könnyen kerül elő a jó alkalom, emitt igen ritkán
                  és nehezen. A csillogó gyémánt hamar szembe ötlik; a homokszem, melyből pedig
                  egész hegysoraink vannak, kinél találna méltánylatra; a versenyparipákra
                  fogadásokat tesznek; a munkás méh szorgalmát nem méltányolja senki.</p>
					<p>Bándy tiz éven át mégis ezt remélte; az a fényes csillag, mely vezére volt a
                  sivatagon, - Eszter szerelme - bevilágitotta az egész örömtelen pályát és őt azzal
                  a reménynyel tölté el, hogy az a lankadatlan szorgalom és megszerzett ismeret,
                  mely őt hivatalkörében nélkülözhetetlenné tette, előbb-utóbb méltányolva lesz s ki
                  fogja ragadni őt a hétköznapi munkások sorából: mint láttuk csalódott; mert épen
                  az ellenkező történt: főnökei már csak azért sem ajánlották valamely felsőbb
                  hivatalra, mivel jelen helyzetében nélkülözhetlen szükségök volt reá s féltek «élő
                  levéltáruk» elvesztésétől.</p>
					<p>Bándy sok ideig nem vette ezt észre s nem csak reménykedett, hanem mint a pók, ha
                  egyik hálóját széttépi a vihar, a bokor lengő ágaihoz megint másikat kötöz: ő is
                  szőtte tervezetét tovább-tovább, még a jutalomra nézve is.</p>
					<p>A ranggal hamar tisztában volt, a tanácsosság volt a legközelebbi lépcső előtte,
                  melyet, már régi szolgálatainál fogva is megérdemelt; ezzel pedig együtt járt a
                  «nagyságos» czim, boldogságának egyik föltétele.</p>
					<p>De hát a másik? A jószág kérdése. Ez volt az archimedesi pont, melyből balsorsát
                  ki kellett volna vetnie, de a melynek megválasztásában a körülmények
                  ismeretlensége miatt, nem volt szerencsés és a hol szelleme oly tömkelegbe jutott,
                  hogy nem tudott belőle többé kivezető utat találni.</p>
					<p>Emlékezett, hogy közel szülőföldjéhez van egy kis állami birtok, melyet «Zetelaka
                  kertjének» neveznek. Ennek térképét a körülfekvő területekkel együtt, még idejében
                  megszereztette egy barátjával és ez volt az az alap, melyre jövőjét épité.</p>
					<p>Arról nem kételkedett, hogy azt a kis területet fontos szolgálatai jutalmául
                  megnyerheti; de utoljára is ez nem felelt meg az Eszter atyja által kivánt
                  nagybirtoknak; ezért utolsó fillérét is félretette és a mint ekként nyert tőkéje
                  gyarapodott, a mindig maga előtt tartott földabroszon egyre távolabb és távolabb
                  rakta hatalmas gombostükre aggatott különböző szinü apró zászlócskáit; semmit sem
                  kételkedve azon, hogy pénzért és felsőbb engedély mellett azokat a területeket
                  mind magáévá teheti.</p>
					<p>A kedvező alkalom, melyre hivatalkörében hiába várt, végre megjött. Egy alkalommal
                  hallotta beszélni a kanczellárt, Kálnokyt, egyik tanácsosával, Csereivel, a felől,
                  hogy a császár mennyire vonakodik az országgyülés összehivásától és mennyire
                  óhajtana valami más eszközt arra nézve, hogy az állami pénztár nagy hiányai
                  fedezve legyenek. A két főur nem is képzelte, hogy e párbeszéd, melyet a
                  foglalkozásban lévő szerény hivatalnok esetleg meghallott, annak egy egész
                  éjszakáját rabolja el, - pedig ugy történt.</p>
					<p>Bándy még csak szerény vacsoráját sem költötte el, hanem haza ment magányos
                  lakására és órákig törte fejét e kérdés megoldásán; mig végre eszébe jutott a
                  törvényes uton kivetett adó helyett az önkénytes adakozás, vagy kölcsön eszméje;
                  és ezt oly szerencsés eszmének tartá, hogy azonnal munkához látott; megkészitette
                  a hazafias hangon irt felhivást és a rovatos iveket és másnap kihallgatásra
                  jelentkezett a császárnénál.</p>
					<p>Hogy minő fogadtatásra talált itt, arról már értesültünk; a császárné bizonyos
                  kétkedéssel fogadta a tervet, de méltányolta a jól ismert hivatalnok buzgalmát és
                  áldozatkészségét, melyet aránylag oly tetemes összeg felajánlásával tanusitott és
                  szokott nagylelküségénél fogva kijelentette, hogy ha valami kérni valója van, a
                  jutalom nem fog részéről elmaradni.</p>
					<p>Bándynak nem kellett ennél több. Egész nap nyugtalan volt hivatalos szolgálata
                  teljesitésénél, ugy, hogy hivatalnoktársai alig tudták megfejteni ez átalakulás
                  talányát. Mindamellett a hivatalos órát pontosan kitartotta; de azután tőle
                  telhető sietséggel ment haza; egész éjjel dolgozott a sok éven át össze-vissza
                  lyukgatott földabroszon; még kijebb rakta a póznákat jelző zászlócskákat; s a rég
                  készletben levő pergament lapokra két példányban megkészitette diszes aranyos
                  kezdőbetükkel az adományozási oklevelet a zetelaki kertre és annak körzetére
                  vonatkozólag, mely most már a folytonos terjeszkedés után, csakugyan
                  megközelitette egy kis falu határát. Pontosan feljegyezte annak részleteit és még
                  pontosabban a szomszéd birtokokat, melyek határolják, ugy, hogy nem hiányzott
                  abból többé semmi, csak a magyar királynő, illetőleg erdélyi fejedelemnő aláirása
                  és az erdélyi kanczelláré.</p>
					<p>Másnap reggel azután ujra megjelent Mária Terézia előtt, ki, miután fia, a
                  császár, a tervet oly kedvezően fogadta, annál készségesebben aláirta mindkét
                  okmányt; ép oly kevéssé volt akadály a különben nagy szemeket meresztő
                  kanczellárnál, ki a helyi viszonyokat nem ismervén, semmi okot nem látott az
                  aláirás megtagadására; sőt szives gratuláczió mellett nyujtotta át az egyik
                  okmányt Bándynak, kifejezve azon reményét, hogy birtokbavétel után azonnal
                  visszatér és előbbi buzgóságával fogja folytatni hivatalát.</p>
					<p>De Bándynak most már szárnyai nőttek s a boldogságát tartalmazó okmányt zsebébe
                  rejtve, még az nap összecsomagolta szobája egész tartalmát a képekkel,
                  földabroszokkal és mérnöki eszközökkel együtt és sajnálkozó háziasszonyánál
                  kiegyenlitve számláját, egy megfogadott «Landkutscher» tágas szekerére mindent
                  nagy gonddal felrakott és még az nap odahagyta a várost.</p>
				</div>
				<div type="chapter">
					<head>
                  Bukott tervek.
               </head>
					<p>Diszes, bár némileg zártkörü estély volt az udvarnál. Az udvarmester nagy
                  csodálkozására csupa magyar főurak voltak ezuttal az estélyre hivatalosak és az
                  egész estély, melyben különben a gyászos császárné csak pillanatokra vett részt,
                  nélkülözte a feszes udvari szertartásokat.</p>
					<p>Magára a családra és udvarra nézve a gyász éve már ugy is letelt volt; csak a
                  császárné viselt fogadalma szerint élte végeig fekete ruhát; de nem annyira
                  lehangoló, mint inkább lélekemelő volt látni a hatalmas termetü fejedelemasszonyt,
                  a mint apródoktól vitt fekete bársony uszályruhában nyájas megszólitásokkal ment
                  végig a mélyen meghajló urak és hölgyek sorai között, mindenkinek valami nyájast,
                  valami lekötelezőt mondva.</p>
					<p>Midőn a császárné belső szobái felé menve, eltünt, ettől kezdve a társaság
                  központját a császár, vagy római király, József kezdette képezni, ki maga ugyan
                  nem vett részt a tánczban, de annál élénkebben a társalkodásban.</p>
					<p>Még benn volt a főteremben a császárné, midőn József császár odalépett az épen
                  kamarási szolgálatot végző Czobor grófhoz s annak vállára ütve, igy szólott:</p>
					<p>- Kövessen, gróf, egy percznyi bizalmas közlendőm van önnel!</p>
					<p>És a császárné kiséretével elfoglalt tömeg háta megett, a császár bevezette őt az
                  utolsó terembe, melyből egy kis tapét-ajtó nyilt egy szomszéd kisebb szobába, és
                  ennek kulcsát a császár kivonván zsebéből, hirtelen eltünt rajta, Czobort is maga
                  után eresztve.</p>
					<p>A kamarás alig tudta megérteni, mit jelentsen a szoba különös rendezése; mert nem
                  volt abban egyéb semmi egy magas iróasztalon kivül, melyet több mint száz
                  viaszgyertya fénye világitott meg, és a mely fölött nagy, aranyos betükkel e
                  szavak állottak: «A haza oltárára». Az álló iróasztalon irószerek és diszesen
                  kiállitott nagy nyitott könyv feküdt, arra a rovatos lapra nyitva, melyre
                  legfelül, mint emlékezhetünk, József császár adománya, tulajdonképen összes atyai
                  öröksége, a 20 millió, volt fölirva, alól pedig csak mikroskopikus betükkel Bándy
                  János szekretárius 1000 talléros adománya.</p>
					<p>- Édes grófom, - mond a császár - az államnak pénzre van szüksége és azt
                  hirtelenében alig tudjuk máshonnan venni, mint saját erszényünkből. A nép
                  megadóztatásához fordulhatnánk, de tudvalevőleg ez hosszu előkészületeket tesz
                  szükségessé, melyekre semmi kedvünk; de azonkivül is a lezajlott hét éves háboru
                  népünk anyagi erejét nagy mértékben kimeritette. Mi, mint itt látja ön, valóban
                  épen adtunk, a mennyit adhattunk.</p>
					<p>Czobor most tekintett először az előtte fekvő ivre és bámulva kiáltott fel:</p>
					<p>- Husz millió forint! Hisz ez fölségednek összes atyai öröksége!</p>
					<p>- Igaz, - mond egykedvüen a császár, - de példát akartunk nyujtani, hogy aránylag
                  a magyar főurak is tegyenek valamit. Most hát arra kérem önt, hogy miután a
                  kiváncsiság amugy is vonzó szokott lenni, figyelmeztesse azokat a magyar urakat,
                  hogy ebben a kis szobában valami érdekes látni való van. Ez az a szolgálat, melyre
                  ez alkalommal fölkérni akartam.</p>
					<p>Czobor gróf még mindig ott állott a kiteritett rovatos könyv előtt és annyira
                  gondolatokba látszott merülve lenni, hogy a császár bizonyos megütközéssel ujból
                  megszólitá:</p>
					<p>- Nos, kedves grófom, talán nem érti ön a dolgot?</p>
					<p>- Nagyon is értem, felséges uram, - felelt, mintegy feleszmélve, az ifju kamarás,
                  - de bocsánatot kérek, egy kis számitást kellett tennem... és én magyar mágnás
                  vagyok, felséges uram; és ha felséged megengedi, ide a legalsó szerény összeg fölé
                  magam is oda jegyzek valamit.</p>
					<p>József császár helyeslőleg vetette rá nagy kék szemeit; mire Czobor felragadta a
                  tollat és bemártva azt az óriási ezüst tintatartóba, oda irta nevét Bándyé fölé és
                  neve után egy kerek millió forintot. Azután letette a tollat és szerényen
                  hátralépett.</p>
					<p>- Ez nagy összeg, édes grófom, - mond komolyan a császár, midőn az aláirt összeget
                  megpillantotta - nem fogja ez önt pénzzavarokba keverni?</p>
					<p>- Nem gondolnám, felséges uram, habár, őszintén megvallva, még alig volt annyi
                  időm, hogy az atyámtól reám szállt jószágokat pontosan rendbe szedhettem volna. Az
                  aláirott összeg körülbelül megfelel annak, a mennyivel a gyámság alatt létem
                  idején felgyült jövedelmekből rendelkezhetem. Különben nem ez képezte számitásom
                  kulcsát, - fejezi be szerényen - hanem az a hivatalos rangfokozat, melyet az állam
                  fejétől fogva egy szerény kamarás elfoglal.</p>
					<p>József császár közelebb lépett a grófhoz, és azt mosolyogva, de könyes szemekkel
                  megölelte.</p>
					<p>- Ön nemeskeblü férfiu, kit szivesen számitunk mától kezdve barátaink közé.
                  Ismerve ön kedvező vagyoni állását, remélem, hogy ez nem fogja nagy zavarba hozni,
                  de ha ez történnék, számitson ön reám, legjobb barátjára, - folytatja meleg
                  kézszoritással - egyébiránt - végzi be nevetve - ha az ön kamarási számitáskulcsát
                  ismerjük, jó lett volna már korábban udvari tanácsossá kineveztetnünk.</p>
					<p>A császár utóbbi szavaira már Czobor szemeiben is megjelentek belső felindulásának
                  jelei és e felindulástól alig hallható hangon, tiszteletteljes főhajtással felelt
                  a császárnak:</p>
					<p>- Fölséges uram, e szavak és e kézszoritás nagyobb becsüek előttem összes
                  vagyonomnál, mely különben is mindenkor felséged rendelkezésére fog állani.</p>
					<p>- Jól van, barátom, - mondja vidáman a császár - és most lássunk teendőink után:
                  én mulattatom kedves vendégeinket; ön pedig terjeszsze el közöttük e szoba
                  rejtélyét. Adja isten, hogy a vég a kezdetnek megfelelő legyen!</p>
					<p>Elül a császár, utána Czobor kihaladtak a szobából, és miután a császárné
                  körjáratát bevégezte, József császár szokott nyájas egyszerüségében teljesitette
                  a házigazda tisztét, lehetőleg mindenkit részesitve megszólitásban; még pedig
                  mindenkihez akként intézve szavait, a mint az az illető helyzetének leginkább
                  megfelelő volt. A császár ilyenkor lassanként igyekezett reformeszméit terjeszteni
                  az illetők között; ezek pedig egyaránt kiterjedtek az egyházra, katonaságra s a
                  törvénykezés és igazságszolgáltatás minden ágára. Egyháziaknál némely szerzetek
                  megszüntetésére és azok vagyonának közmüvelődési czélokra való alkalmazására;
                  katonáknál a különböző szakoknak elválasztására és reformjára; földesuraknál a
                  jobbágyok sorsának enyhitésére; biráknál a kinzó szerek alkalmazásának
                  megszüntetésére vonatkozó terveit illetőleg tett kérdéseket; s mindannyian
                  bámulták, bár sokan félték is a fiatal uralkodónak mindenre kiterjedő lángeszü
                  felfogását és még jobban azt, hogy minden egyes kormányzati ág viszonyait,
                  előnyeit és fogyatkozásait oly pontosan ismeri, hogy ezeket illető megjegyzései
                  mindig a szeg fejére ütnek.</p>
					<p>E közben Czobor is hiven teljesité feladatát és nemsokára szájról-szájra járt a
                  suttogás, hogy az utolsó kis szobában valami érdekes látni való van.</p>
					<p>Bizonyosan valami érdekes mütárgyat sejtettek, talán valamely, Erzsébet czárné
                  által küldött, nagyszerü ajándékot, vagy valamely hires festvényt vagy szobrot,
                  elég az hozzá, hogy Czobor, ki a reá bizott kötelesség teljesitése után épen
                  Erzsébet főherczegnő mellett résztvett a tánczban, nagy gyönyörüséggel vette
                  észre, hogy az öreg és ifju urak magányosan vagy társaságban egymásután
                  besurrantak az utolsó terembe, mely épen a nagy tánczterem mellett volt; azután
                  csendesen, csalódott várakozással vagy épen megnyult orral kerülnek onnan vissza,
                  természetesen semmit sem szólva a titkot még nem tudó társaiknak, mint az
                  adomabeli czigányok, kik a fénymázas üveget boros üveg helyett sorban megizlelték,
                  semmit sem sejtetve a többiekkel a felsülés felől.</p>
					<p>- Nézze csak, felség, - mondja Czobor - milyen furcsa áramlat van az utolsó terem
                  felé és onnan ki. Vidám, nevető arczokkal vonulnak be oda az urak és többnyire
                  hosszu arczczal kerülnek onnan vissza.</p>
					<p>- Valóban, - mondja a főherczegnő - ezt egy idő óta én is észlelem. Mi okozza e
                  különös átváltozást?</p>
					<p>- Egy államtitok, - mondja mosolyogva Czobor - melyet nem szabad elárulnom.</p>
					<p>- És nőknek nem szabad e titkot megtekinteni?</p>
					<p>- Ezuttal nem, legalább én két gárdista barátomat, az óriás Bessenyeit és Barcsayt
                  állitottam oda, kik csak férfiakat bocsátanak be. Különben azt hiszem, hogy később
                  majd a nők is értesülni fognak róla, midőn tüpénzük megrövidülésén megérzik.</p>
					<p>- Ha ilyesmi, - mondja a főherczegnő - akkor nem is vagyok kiváncsi reá. Egész
                  életemben minden iránt jobban érdeklődtem, mint a pénz iránt; már mint gyermek
                  jobban örültem egy ajándékul kapott cserép virágnak, mint egy marék aranynak; és
                  meglehet, hogy ez hiba nálam, de anyagi dolgok kevés értékkel birnak előttem.</p>
					<p>- Bizony pedig nagyon sokszor fordul ezen a világ és az emberek sorsa.</p>
					<p>- Meglehet, - mondja a főherczegnő - de engem, mióta eszmélek, mind az emberek,
                  mind a tárgyakkal szemben bizonyos aesthetikai érzék vezet; és ennek fonalán ugy
                  találtam, hogy azok az emberek, kik pénzügyekkel foglalkoznak, sokkal ridegebbek
                  és kedélytelenebbek, mint mások és e kedélytelenség még arczukon vagy modorukban
                  is kifejezést nyer. Itt is látok ődöngeni egy pár pénzembert, borsódzik tőlük a
                  hátam. De ne is beszéljünk többé erről... Tudja-e ön, - folytatja a főherczegnő,
                  miközben arczára bánatos kifejezést erőszakolt, - hogy nekem is van egy gyászos
                  titkom.</p>
					<p>- Ah! ah! - kiált fel Czobor - már ily korán? Szinte lehetetlen.</p>
					<p>- Igen, - mond savanykás arczczal a főherczegnő - csak képzelje ön - de csak
                  magunk közt mondom - én egy megvetett, visszautasitott menyasszony vagyok.</p>
					<p>Czobor, meglepetve, egy lépést tett hátrafelé.</p>
					<p>- Miként lehetséges ez? - kérdé azután - ha van valami tul a menyországon, még ott
                  sem jogosult ily visszautasitás.</p>
					<p>- És még is ugy van, - mond a főherczegnő, kit egyátalában nem látszott bántani a
                  gróf elragadtatása - a lengyelek királyától kosarat kaptunk; a czárné nem akar
                  beleegyezni kedvencze nősülésébe.</p>
					<p>Czobor hallott volt valamit, mi az udvar köréből kiszivárgott, oly formában,
                  mintha a lengyel király házassági ajánlata visszavonatott volna, de mint ki
                  kevésbé járatos még a diplomacziában, nem is sejtette, miként köttetnek ilyes
                  szerződések a koronás főkre nézve.</p>
					<p>- Remélem, nem verte le e hir, nagy mértékben, fenségedet?</p>
					<p>- Egyátalában nem, de hogy sértett, azt el nem tagadhatom, - mond a főherczegnő
                  önérzettel.</p>
					<p>- Az könnyen érthető, - mondja Czobor - de a mi engem illet, én csak hálát adhatok
                  az Istennek, hogy a dolog meg nem történt, legalább nem kell Lengyelországban
                  laknom, melyhez amugy sem éreztem hajlamot.</p>
					<p>A főherczegnő szép szemei egy pillanatig kérdőleg voltak Czoborra függesztve.</p>
					<p>- Nem könnyen érthető ez fenség? - kérdi az ifju, lángoló arczczal. A tiszteletre
                  méltó Haugwitzné - folytatja azután, jelentős mosolylyal - engemet, még azon
                  emlékezetes vadászaton, fenséged oltalmára rendelt és ez a rendelet még máig
                  sincsen visszavonva. Ennek alapján, - folytatja, a legforróbb érzelmet, a tréfa
                  köntösébe öltöztetve - én annyira kötelezve érzem magam, e kinevezés által, hogy
                  bármerre vezesse sorsa fenségedet, én, a mig élek és a mig meg lesz engedve,
                  árnyék gyanánt fogom kisérni. A kósza hirre már meg is vettem volt Varsóban egy
                  palotát.</p>
					<p>A főherczegnő nem tudta egészen elrejteni meghatottságát, Czobor hódolatával
                  szemben.</p>
					<p>- Köszönöm, - volt az egyetlen szó, mely alig hallhatólag, elhagyta ajkait. -
                  Különben, édes Czobor - folytatja később, keserüen gunyos hangon -
                  palotavásárlásokkal hagyjon fel ön; legalább ne siesse el a dolgot, mert utoljára,
                  még Európa minden nagyobb városában háza lehet s meglehet, hogy azok egyikében sem
                  fog lakni.</p>
					<p>- Nem bánom bárhol, csak mindig fenséged közelében - felel Czobor, esdeklő
                  tekintettel.</p>
					<p>- Azt hiszem, mindenkire megnyugtató, - mond a főherczegnő, leküzdve belső
                  fölindulását - ha közelében oly barátot érez, kinek segélyére bármikor
                  számithat... Apropos! Hogy van a mi kis Fannykánk?</p>
					<p>- Nő, tanul és szépül - felelé Czobor vidáman. A fenséged által küldött ruha, igen
                  jól áll neki!</p>
					<p>A tánczszünet, mely alatt e rövid párbeszéd folyt, véget ért, valamint nem sokkal
                  azután, maga az egész mulatság is. Az udvar visszavonult, a közönség
                  szétoszlott.</p>
					<p>Czobor, nem csak kiváncsiságának engedve, hanem megbizatásánál fogva is, sietett a
                  kis titokteljes szoba felé, hogy az eredményről értesülhessen. A testőrök már
                  eltávoztak volt az ajtótól, de a kulcs benne volt s a mint a kis szobába
                  benyitott, a megvilágitott asztal előtt, a császárt látta állani gondteljesen,
                  jobb kezére hajtott fővel.</p>
					<p>Czobor beléptére hirtelen visszafordult és bizonyos lehangoltsággal mondá:</p>
					<p>- Megbuktunk, édes barátom! Megbuktunk a nagyreményü tervvel. Kettőnk neve közé,
                  alig van felirva pár százezer forint.</p>
					<p>Czobor is szomoruan nézett pár perczig maga elé, de azután, mintegy összeszedve
                  magát, vigasztalólag mondá a császárnak:</p>
					<p>- Felséges uram, ha annak idejében jobban meggondoltam volna a dolgot: ezt az
                  eredményt előre megjósolhatám. A magyar mágnásnak lehetnek mértföldekre terjedő,
                  sőt némelyiknek, egy német uralkodó-herczegséggel felérő terjedelmü uradalmai; az
                  egyik Eszterházyról, például azt mondják, hogy egész Magyarországot beutazhatja,
                  oly formán, hogy estére mindig a saját jószágán hálhat, de a mi igaz, igaz: se
                  készpénzünk, se hitelünk nincsen: mert ritka magyar mágnás, ki többet el nem költ
                  jövedelménél; a hitelezők pedig nagyon óvakodnak nagyobb összeget adni
                  rendelkezésünkre, mert jól tudják, hogy követelésük felhajthatatlan. Ez az egyik
                  ok, mely a viszonyokban fekszik, - másik a magyar nemesség természetében. A magyar
                  nemesség föl tud lelkesedni, mind királya, mind hazája szolgálatára, ha az a hang
                  el van találva, mely szivéhez szól. Ilyenkor kész minden áldozatra; de szereti ez
                  áldozatokat fennhangon tenni meg, midőn azután az egész nemzet, ugyszólván,
                  egymás példájától lelkesül. Ebben, kétség kivül, némi hiuság is rejlik: de erről
                  nem tehetünk, - ekként történt az meg felséged anyja, dicső királynénk, uralkodása
                  kezdetén. Jőjjön le felséged hozzánk, hü magyarjai közé; kegyeskedjék magát
                  megkoronáztatni; és a lelkesedés eme perczeiben, a királyi szó nem fog elhangzani
                  a pusztában és a nemzet áldozatkészsége el nem marad!</p>
					<p>A császár, mintegy elodázólag, intett kezével; mit Czobor nem tudott egyébnek
                  vélni, mint távozási parancsnak; azért, mély fejhajtás után, eltávozott a
                  szobából.</p>
					<p>*</p>
					<p>Másnap délelőtt a császárt, még egy második kellemetlen meglepetés is érte. Az
                  erdélyi kanczellár, gr. Kálnoky Sámuel, jelent meg azon folyosón, hol reggeli
                  sétáját és egyszersmind elfogadásait szokta tartani.</p>
					<p>- Felséges uram! - mondá ez - kénytelen vagyok Felségedet egy kedvezőtlen
                  eseményről értesiteni. Egy alárendelt hivatalnok, kire ő Felségének Bándy részére
                  kiadott adománylevele beiktatása volt bizva, esetleg ismeretes lévén az
                  adományozott birtok környékével, határozottan állitja, sőt kész okmányokkal is
                  bizonyitani, hogy az adománylevél hamisan van fogalmazva és az eredetileg kért
                  birtokrészecskét, százszorosan fölülmulja; azonfelül pedig egy községnek és idegen
                  földbirtokosoknak jószágait tartalmazza.</p>
					<p>- Hallatlan vakmerőség, ekként akarni kijátszani a császárnő jóhiszemüségét!
                  Járjon ön rögtön és tüzetesen végére a dolognak, s ha e vád valónak bizonyult,
                  inditson nevünkben egy udvari küldönczöt Bándy után, azon határozott
                  parancsunkkal, hogy a hol éri, ott állitsa meg, honnan, további rendeletünkig,
                  mozdulni ne merjen! Még ma elvárom az ön értesitését, e kényes dolog felől.</p>
				</div>
				<div type="chapter">
					<head>
                  A turini kisérlet.
               </head>
					<p>A császárné gondossága, gyermekei iránt, sokkal nagyobb volt, hogy sem egyetlen
                  kisérlet által kimerülve lett volna. Emlékezhetünk reá, hogy a lengyel király,
                  Ponjatowsky mellett, Erzsébetre nézve különösen Chablais herczegre gondolt, a
                  sardiniai király második fiára; és ez eszméhez annyival is inkább ragaszkodott,
                  mert Chablais herczeg, elhunyt férjének, Ferencz császárnak, unokaöcscse volt; már
                  pedig mindaz, mi a császárnét férjére emlékezteté, kegyelet tárgyát képezé ő
                  előtte.</p>
					<p>Mária Teréziának különben is gyengéje volt, a házassági viszonyok szövése. Ő maga
                  elég szerencsés lévén házas életében, másokat is részeltetni óhajtott e
                  szerencsében; s azonkivül igen mély erkölcsi érzülettel birván, hite az volt, hogy
                  a közerkölcsiséget, a kora és szerencsés házasságok, csak emelhetik, a nőtlen
                  gavallérok pedig rontják. Nem csoda tehát, ha ő, ki egész udvarát szerette
                  összeházasitgatni; és az embereket különösen két szempontból szokta megitélni: ha
                  igaz keresztény-katholikus-e és erkölcsi háziéletet folytatnak; e czélokat, saját
                  házánál is minél korábban igyekezett elérni.</p>
					<p>Most Erzsébeten, legszebbik leányán, volt a sor, és bár az első kisérlet nem
                  sikerült, a császárné meg volt győződve, hogy egy ily szép leányt Európa egyik
                  herczege sem fog visszautasitani; föltéve, hogy keze, mint a lengyel királyé,
                  valamikép meg nincs kötve. Semmi tudomása nem volt arról, hogy Chablais herczegnél
                  ez lehetne az eset, e szerint nem is kételkedett ujabb terve sikeréről.</p>
					<p>A Bécsben időző sardiniai követtel, Canal gróffal, megbeszélte a dolgot, ki nagy
                  mértékben örült udvara ez ujabb összeköttetésének és engedelmet kért arra, hogy e
                  kényes természetü ügy keresztülvitelére, ő maga térhessen vissza Turinba.</p>
					<p>A császárné, ki teljesen megbizott a követ lovagiasságában, semmi ellenvetést nem
                  tett; csupán arra kérte fel a grófot, engedje meg, hogy megbizott kamarásai
                  egyike, kiséretéhez csatlakozhassék. Ezt, mint a császárné mondá, részint az
                  illetőnek megjutalmazására kéri, részint pedig Turinban eszközlendő kisebb
                  szolgálatok teljesitésére szükségeli.</p>
					<p>A grófnak ez ellen semmi kifogása nem lehetett: annyival kevésbé, miután a
                  császárné kijelenté, hogy a küldetéssel gróf Czobor Józsefet szándékozik megbizni,
                  kit maga, Canal gróf is előnyösen ismert.</p>
					<p>Hol járt a császárné elméje, midőn e küldetésre épen Czobort szemelte ki - nem
                  nehéz kitalálni. Mint oly sokat tapasztalt nő és anya, sokkal több éleslátással
                  birt, hogysem már régen észre ne vette volna azt az ellenállhatlan rokonszenvet,
                  mely Czobor részéről önfeláldozó hódolatban, Erzsébet főherczegnő részéről pedig
                  egy-egy elnyomott sóhajban, vagy szomoru ábrándozásban nyilvánult, melyeken néha
                  rajtakapta.</p>
					<p>A vadászati kaland és életmentés, természetesen, még közelebb hozta a két szivet
                  és e közeledés, kivált a sebesült meglátogatása alkalmával, a császárnénak még
                  inkább feltünt.</p>
					<p>Ismerte Czobornak végletekig menő áldozatkészségét családja iránt, melyet, a
                  császár ive aláirása alkalmával is, oly fényesen tanusitott, és egy ily jó
                  barátot, hü udvari embert, nem örömest vesztett volna el.</p>
					<p>Ritka női tapintattal tehát azt találta ki, hogy a szegény, ábrándozó gróf
                  kijózanitására, az lesz legczélszerübb, ha őt, a főherczegnő kiházasitásának
                  titkába, egyenesen beavatja és boldogságának mintegy eszközlőjévé teszi; mig
                  másfelől egy időre eltávolitja az udvartól és ez által az esetleges közeledést
                  lehetetlenné teszi. Oly ügyes terv, mely becsületére vált a császárné diplomacziai
                  tehetségének.</p>
					<p>Canal gróf távozása után rögtön hivatta Czobort.</p>
					<p>- Kedves fogadott fiam, - mond a császárné, kezét kegyteljesen csókra nyujtva -
                  most nem mint kamarásunkkal, hanem mint családunk hivével és megbizottjával
                  akarunk beszélni önnel.</p>
					<p>Czobor annyira meg volt lepetve ez ünnepélyes bevezetés által, hogy csak egy mély
                  főhajtással volt képes válaszolni.</p>
					<p>- Ön, édes fiam, - folytatja a császárné, miután karos székében nyugalmasan helyet
                  foglalt - nemcsak szavakkal és szolgálati buzgalmával mutatta családunk iránti
                  hüségét, hanem valódi áldozatkész tettekkel is. Jelezte ezt, ama nagy összeggel,
                  melyet a császár ivére jegyzett alá; de különösen meleg anyai vonzódásunkat
                  érdemelte ki, kedves leányunk, Erzsébet iránt tanusitott önfeláldozásával, mely
                  nélkül talán kedves gyermekünk épségét, vagy talán életét vesztette volna.</p>
					<p>- Oh, felséges asszonyom, - mond Czobor megindultan - bár több tér nyilna előttem
                  e csekély szolgálatoknál, hol valódi hüségemet és ragaszkodásomat
                  bebizonyithatnám.</p>
					<p>- Épen ez okból hivattam önt, - mond komolyan a császárné - mert rajtunk van a
                  sor, hogy azt, ki oly hünek mutatta magát, a bizalom magasabb fokára
                  érdemesitsük... Egy igen kényes diplomaciai küldetésről van szó, mely kezdetül
                  szolgálhat arra, hogy önnek, családunk és hazája érdekében, fényes pályát nyisson
                  meg. Canal gróf, igen fontos családi ügyben, rövid időre, Turinba utazik vissza;
                  és mi elhatároztuk, hogy önt vele bocsátjuk; mire az olasz nyelvnek ismerete és
                  minden irányu ügyessége képesiti is. Ott fog maradni mint attaché, turini
                  követségünknél, mindaddig, mig a tervbe vett ügy azt igényelni fogja.</p>
					<p>Czobor arcza elhalványodott és szomoruságot tüntetett fel, mi nem kerülte ki a
                  császárné figyelmét.</p>
					<p>- Biztosithatjuk - folytatá azért, mintegy kiengesztelőleg - hogy hosszasan nem
                  örömest nélkülözzük udvarunknál; annyival is inkább, mivel a pozsonyi országgyülés
                  nemsokára össze lesz hiva, hol hü magyar mágnásainkra, különben is, nagy
                  szükségünk lesz. A küldetés titkába azonnal beavatjuk önt... Leányunk, Erzsébet,
                  tervezett házasságáról van szó, a velünk rokon és rokonszenves Chablais
                  herczeggel, a szardiniai király második fiával.</p>
					<p>Czobor forogni látta maga körül a császárné szobájának butorait, s hogy el ne
                  szédüljön, egy közel álló karszék támláját fogta meg.</p>
					<p>- Önnek feladata lesz minket a szardiniai királyi udvar és különösen a herczeg
                  hangulatáról, jelleméről és szokásairól pontosan tudósítani; mert nincsen
                  szándékunkban, legkedvesebb leányunk sorsának koczkáját, könnyelmüen eldobni.</p>
					<p>Czobor csak most tért annyira magához, hogy e kényes kiküldetés ellen, egyetlen
                  lehető megjegyzését elmondja.</p>
					<p>- Felséges asszonyom - mond - bármi megható reám nézve, felséged e kegyes bizalma
                  - sőt épen ezért - őszintén kell bevallanom, hogy tapasztalatlanságomnál fogva,
                  arra magamat képtelennek érzem.</p>
					<p>- Ön alább becsüli magát valódi értékénél, mond mintegy feddőleg a császárné - és
                  nyilatkozata, csak ismert szerénységének kifolyása. A herczeg körülbelől egykoru
                  önnel; mint tudjuk, társaságot, és életet kedvelő ifju ember, kinek egy oly
                  tehetős és rokonszenves magyar mágnás ifju, mint ön, még barátságát is könnyen
                  megnyerheti.</p>
					<p>- Annyival kevésbé tudnám azt arra felhasználni, felséges asszonyom - mond
                  idegenkedve Czobor - hogy esetleg e barátságot kémkedés által eláruljam.</p>
					<p>- Ön bohó gyermek - mond mosolyogva a császárné, - és nyilatkozata csak arra
                  vezet, hogy ön nemes jellemét jobban megismerve, annál nagyobb bizalommal
                  forduljunk önhöz. Nem kémkedésről és árulásról van itt szó, édes fiam, hanem
                  egyszerü lélektani tanulmányról, mely alapját képezheti kedves leányom
                  boldogságának; kiismeréséről annak, hogy a herczeg természeténél és
                  magaviseleténél fogva is méltó egy oly nő boldogitására, minő Erzsébet...
                  Beszéljünk őszintén. Én ismerem önnek hódoló rokonszenvét, a főherczegnő iránt;
                  és, ha ez való, megtagadja-e ön szolgálatát arra nézve, hogy szegény leányunkat
                  valóban boldoggá tegyük? Mivel tanusithatja ön e hódolat valódiságát egyébbel,
                  mint azon nemes hivatással, hogy e gyermekünket, kinek életét mentette meg, hű
                  szolgálata által boldoggá is tegye?... Nem, nem, kedves grófom; én ismerem önt és
                  bizonynyal soha nem biznám meg olyasmivel, mi nemes jellemével ellentétbe hozná;
                  valamint arról is meg vagyok győződve, hogy senkit sem választhattam volna, ki,
                  mind családom, mind a főherczegnő iránt tanusitott hódolatánál fogva, a reá
                  bizottakat hivebben végrehajtsa... A gróf holnap indul: tegye meg utikészületeit
                  és jelentését a követnél.</p>
					<p>A császárné felállott és ujból kezét nyujtá, melyet a gróf hódolatteljesen csókolt
                  meg.</p>
					<p>- Vegye ön anyai áldásunkat - fejezi be a császárné, jobbját Czobor fejére téve -
                  a legközelebbi viszontlátásra!</p>
					<p>*</p>
					<p>Az olaszországi karnevalok már századok óta divatoznak és bohóságaikban mindenha
                  kitüntek Európa többi népeinek mulatságai fölött; korszakonként pedig csak
                  annyiban tettek némi haladást, hogy még a régibb századokban nagyon is testvéries
                  rokonságban voltak, Róma legnagyobb bacchanáliáival, időközben mégis csak
                  szelidültek valamit, habár nem nagy mértékben.</p>
					<p>Czobor - Canal gróf kiséretében - épen a farsang végére érkezett Turinba és
                  szemtanuja lehetett e farsangvégi kicsapongó mulatságoknak, hol tánczteremben, ugy
                  mint az utczákon, nyüzsögve tolong a mindenféle népség, hordszéken, kocsikon,
                  gyalog és lóháton, álarczczal és anélkül; selyembársony kosztümökben, hivatalos
                  egyenruhákban és rongyokban; és épen az az egyetlen előnye van e napoknak, hogy a
                  rongyok tulajdonosa épen ugy otthon hagyja rosz kedvét, mint a palotáknak
                  bársony-biborba öltözött lakói.</p>
					<p>Az élénk városnak, különösen főtere képezte a mulatság legzajosabb központját; ide
                  tolongott ifju és agg egyaránt, hogy megbámulja az öszvérektől vont kocsikon,
                  tömegesen megjelenő álarczosokat és érdemük szerint meghajigálva azokat
                  virágaival, czukorkáival és lisztlabdáival. Ez általános virág- és labdaharcz
                  egyaránt folyt, a téren és mellékutczákon, föl az erkélyekre, melyek szinte teli
                  voltak uri néppel és hasonlóképen résztvettek a csatában.</p>
					<p>A bombaharcz nem volt egészen öntudatlanul üzve; mert az eldobott labdacsok vagy
                  czukorkák legtöbbször ismert és érdekelt feleket szoktak felkeresni.</p>
					<p>Czobor gróf, ki nehány napi ittlét után már teljesen ismeretes volt az eleven
                  olasz város társadalmi viszonyaival és az udvar előkelői közül többekkel kötött
                  ismeretséget: a fiatal Ricci gróffal, ki legtöbb ragaszkodást mutatott hozzá, le-
                  s fölsétált a mulató s ujjongó tömeg között és bár maga tevőleges részt nem vett a
                  dobálódzó mulatozásban, békén türte az ostromló megtámadásokat, sőt egy pár
                  ibolyaszálat, melyet erkélyekről és hordszékekről, kiváló gyöngédségü női kezek
                  dobtak feléje, veleszületett udvariasságánál fogva, fölfogott és kabátja
                  gomblyukába tüzött.</p>
					<p>- Nézd csak, - figyelmezteté karjába füzött barátja - mily kitünő fényü
                  álarczoshölgy közeledik ott felénk, ama diszes hordszéken.</p>
					<p>- Az igaz, - mondja Czobor - öltözetéből s hordszéke és szolgái fényéből itélve,
                  igen előkelő hölgynek kell lennie. Te, ki ujjaidon tudod felszámitani az itt időző
                  előkelő családokat, a hordszékvivők öltözetének szinéből aligha meg nem tudod
                  sejteni, titokteljes szép delnőnk kilétét.</p>
					<p>- Megállj csak, - mond Ricci gróf, a hölgy környezetét élesen szemügyre véve -
                  kezd világosság terjedni szemeim előtt; csakhogy alig merem kifejezni
                  sejtelmeimet.</p>
					<p>- Hogy-hogy? - kérdi Czobor - talán nagyon lent jár a dolog, vagy igen
                  magasan?</p>
					<p>- Az utóbbiról van szó, - mond sugva Ricci gróf, mert már a hordszék egész
                  közelökbe érkezett - ugy sejtem, hogy a szolgák az udvartól valók.</p>
					<p>- Ah! ez nagyon érdekes, - mond hasonló suttogással Czobor - akkor valószinüleg
                  valamelyik a herczegnők közül.</p>
					<p>- Azt még sem gondolnám, - felel a gróf - mert az udvar legelső rangu hölgyei
                  szabály szerint, nem igen tehetik ki magukat az itt tolongó néptömeg - néha nem
                  egészen kiméletes - megjegyzéseinek és támadásainak.</p>
					<p>E pillanatban a hordszék egészen az ifjak közelébe ért s az egész tömeg figyelmét
                  felköltött álarczos hölgy nagy meglepetést árult el az ifjak megpillantására;
                  azután, mintegy összeszedve magát, a tömeg miatt amugy is mozdulatlan
                  hordszékből, előre hajolva, Czobort magához inté és a kezében levő gyönyörü
                  ibolya- és gyöngyvirágbokrétát átnyujtva, bájosan csengő hangon mondá:</p>
					<p>- Aha, csakhogy ujra látlak, kedves gróf! Fogadd e bokrétát az elmult szép napok
                  emlékéül.</p>
					<p>Czobor és barátja egyaránt meg voltak lepve, de az elsőnek ugy tünt fel, mintha e
                  hangot valamikor hallotta volna; bár tulajdonosnéjának kilétét sehogysem tudta
                  emlékezete tárházából visszaidézni.</p>
					<p>- Ha követed e hordszéket, meg fogod ismerni lakásomat, - mondja a hölgy - nagyon
                  óhajtanék veled ez életben még egyszer beszélni, az elmult szép időkről.</p>
					<p>A tömeg utat nyitott s a közelebb állók virágokkal halmozták el a hordszék
                  ismeretlen tulajdonosnéját, ki nyájasan intett köszöntést Czobornak, a mint ez
                  bokrétáját keblére tüzte.</p>
					<p>Az ujjongó néptömeg elválasztotta az ifjakat, a hordszék közvetlen közeléből; de
                  Ricci gróf visszaforditotta barátját, hogy el ne veszitsék szemeik elől a hordszék
                  tulajdonosnéját.</p>
					<p>- Ládd, ez érdekes kaland, - mond Ricci - ugy látszik, hogy a szép hölgy nagyon is
                  közelről ismer téged.</p>
					<p>- Meg nem foghatom, - válaszolt Czobor - a hang mindenesetre ismerős előttem, de
                  sehogy sem tudom összeegyeztetni sejtelmeimet, itteni élményeimmel s még kevésbé
                  az általad vélt udvari cselédséggel.</p>
					<p>- Azért csak kövessük, - mondja élénken barátja - nemcsak a kaland tovább füzése
                  szempontjából; hanem azért sem szabad szem elől téveszteni, a szép hölgyet, mivel
                  a néptömeg közt, kivált ha mellékutczába tér be, könnyen lehet oly megtámadásoknak
                  kitéve, melyek lovagi szolgálatunkat igénylik.</p>
					<p>E párbeszéd után a két ifju igyekezett magát közel tartani a gyors léptekkel
                  tovább vitt hordszékhez s követte azt több utczán keresztül, hol egyre selejtesebb
                  néptömeg közé jutott.</p>
					<p>Egyelőre csak virágok hullottak a szép delnőre, de később már nagyobb tömegü
                  labdacsokkal kezdették hajigálni; mig utoljára egy, alkalmasint pohár fenekére
                  mélyen tekintett alsóbb osztályu néptömeg jött vele szemben, mely a hordszéket
                  feltartóztatá és egy pár merészebb ficzkó a hordszék támlájára fellépve, a magát
                  sikoltozva védő hölgy álarczát akarta letépni.</p>
					<p>- Nem mondám? - kiált fel Ricci gróf, egyenes kardját kivonva - ime, a mi delnőnk
                  csakugyan reá szorul a mi védelmünkre!</p>
					<p>Ekkor már Czobor gróf jó magyar kardja is kiröpült hüvelyéből s a két ifju
                  feltarthatlanul előtörve a tömeg között, a hordszékhez rohant és egyik az egyik,
                  másik a más oldalról fogta nyakon a tolakodókat és egy hatalmas lökéssel
                  letaszitva őket, megmenték a hölgyet, miközben kardjukkal utat nyitottak a
                  hordárok számára, kik most már sebes léptekben szállitották tova urnőjüket, ki a
                  megtámadás miatt, ájulva dőlt hátra, nyugalmas ülőhelyén.</p>
					<p>Nem sokkal azután a város végén levő csinos villasorhoz értek és ezek egyike
                  előtt, mely diszével kivált a többi közül, a hordszék megállott.</p>
					<p>A két jó barát segitett az ismeretlen delnő kiszállásánál, ki alig hallhatólag
                  rebegett nekik köszönetet. Azután Czobor gróf füléhez hajolva suttogá:</p>
					<p>- Ma este 9 órakor elvárlak! S e szavak és egy könnyed, üdvözlő fejbiczczentés
                  után eltünt a villa kapujában.</p>
					<p>A hordszék vivői nem követték urnőjüket, hanem megfordulva a hordszékkel, gyors
                  léptekkel tüntek el, a város közepe felé tolongó néptömeg között.</p>
					<p>- Irigyellek - mond Ricci gróf, midőn barátjával együtt, szintén visszafordult -
                  mert hangjáról és termetéről itélve, a hölgynek feltétlenül szépnek és fiatalnak
                  kell lennie.</p>
					<p>- A kaland mindenesetre érdekes - felelt Czobor - ha a hölgy az lenne is, a kit én
                  sejtek.</p>
					<p>- Unalomról, ugy veszem észre, eddig sem panaszkodhattál, s habár nem látom, hogy
                  nagyon keresnéd az élvezeteket, a mai esteli találkozáshoz mindenesetre
                  gratulálok.</p>
					<p>*</p>
					<p>Czobort nem kalandvágy vezette a szép ismeretlen nő által adott találkozóra; sőt
                  meglehet, el sem ment volna arra, ha az illető hangjára oly sejtelmek nem támadtak
                  volna lelkében, melyek összevetve a Ricci gróf gyanitásaival, épen turini
                  küldetése czéljához igértek pontos adalékokat nyujtani.</p>
					<p>Ép ez okból, a mint a háromnegyed kilenczet ütni hallá, felkötötte jó magyar
                  kardját s fejére magas olasz kalapot téve, vállaira olasz köpenyt kanyaritva,
                  elhagyta belvárosi lakását és a külváros villái felé tartott, hol az illetőnek
                  külformáját és kertrostélyzatát elég figyelemmel megjegyezte volt.</p>
					<p>A villához érve, a kapu koczogatójának hangjára, azonnal felnyilt a pazarul
                  világitott folyosó, hol ügyes és előkelően öltözött cselédség várta az érkezőt,
                  némán intve tovább és tovább, a belső termek irányába. Több, igen diszes szobán
                  ment keresztül, mig végre egy kisebb ajtóhoz ért, hol már semmi cseléd nem állott
                  és az ajtónak nehéz, arany-brokát függönyei, valami titokteljes gépezet segélyével
                  látszottak feltárulni.</p>
					<p>Azon pillanatban, midőn a rózsafénynyel elöntött és hasonló szinü selyemmel
                  butorozott kisebb szobába belépett, nyaka körül női karokat érzett körülfonódni és
                  ajkát forró csók égeté...</p>
					<p>Csakugyan az volt, a kit sejtett: az egykori kis Rozina, kiről már több mint egy
                  év óta, hirt sem hallott s kivel soha sem hitte, hogy még egyszer találkozhassék.
                  Rozina, még pedig sokkal előnyösebb külső szépségben, mint valaha, körülvéve
                  fénytől és arczából kisugárzó boldogságtól.</p>
					<p>Czobor nem tudta a meglepetés felkiáltását elnyomni.</p>
					<p>- Csakhogy ujból láthatlak, kedves, drága grófom - mondja a kis primadonna,
                  Czobort kezén fogva és egy duzzadozó kerevetre, maga mellé erőszakolva, - a mi
                  volt, az elmult s én azt örömest megbocsátottam neked; mert jól tudtam, hogy egy
                  oly derék magyar lovag, mint te, egy szerető női sziv elől meg nem szökhetik.</p>
					<p>- De bizony, volt abban valami! - mondja Czobor, mentegetőzni akarva -</p>
					<p>- Ne is mentsd magad, mert nem hallgatom meg - mondja a szép hölgy, rózsás ujjait
                  Czobor ajkaira tapasztva - nekem minden ugy jó, a hogy van; csakhogy néhány
                  perczig cseveghetek veled.</p>
					<p>- Az megtörténhetik - felel a gróf, a királyi fényü szobában széttekintve - és
                  valóban, nekem is nagy örömömre szolgál, hogy idegen helyen, váratlanul, ily
                  kedves ismerősre akadtam: de mondd csak, szép Rozina, mi vagy te most? minő
                  királyi fény ez körülted? És vajjon, nincs-e sorsod koczkára vetve, hogy épen egy
                  idegen férfit fogadsz el lakásodon?</p>
					<p>Rozina ujját hamiskásan mosolygó szájára tette; azután bizonyos kevélységgel
                  mondá:</p>
					<p>- Az én pártfogóm sokkal fenköltebb szellemmel bir, hogysem magát megalázó gyanura
                  engedné ragadtatni; sokkal jobban szeret és bizik bennem, hogysem oly eszméje is
                  keletkezhetnék, hogy képes lennék feláldozó szerelmét kijátszani.</p>
					<p>- És te végleg felhagytál egykor imádott müvészeteddel? - kérdé a gróf, folytatva
                  azt a bizalmas hangot, melyet belépte óta nem látott illőnek visszautasitani.</p>
					<p>- Oh - mondja Rozina ég felé emelt szemekkel - én még most is imádom a müvészetet
                  és csak addig tartózkodom attól a mig ő igy akarja.</p>
					<p>- És szabad tudnom, ki legyen ez a hatalmas ő?- kérdi
                  Czobor, kit az egész dologból csakis ez az egy körülmény érdekelt.</p>
					<p>- Az nem az én titkom, hanem az övé - mond Rozina titokteljes mosolylyal, de
                  azután, a hiu nők dicsekvő modorában tette hozzá - annyit mondhatok, hogy ő csak
                  valamivel kisebb egy királynál!</p>
					<p>E nyilatkozat körülbelül tájékozta Czobort; nem is vitatta tovább a dolgot, bár a
                  kellemes delnő kedélyes csevegéseivel még egy rövid fél órára visszatartá.</p>
					<p>Meglehet, hogy ha Czobor csak legkisebb mértékben is szerelmes lett volna
                  Rozinába, e találkozás mindkettőjükre veszélyessé válhatott volna: de a férfiu
                  hideg esze könnyen oda vezetheti a nő legforróbb érzelmeit is, a hová akarja. A
                  csábitó helyzet és körzet daczára, sokkal távolabb maradtak egymástól, mint valaha
                  és a társalgás oly körben mozgott, mint midőn két testvér vagy barát, ki hosszu
                  idő óta nem látta egymást, végre egy rövid szabad órát nyer, hogy egymásnak
                  időközben tapasztalt élményeit elcseveghesse.</p>
					<p>- De már most menj, kedves grófom - mond Rozina, gyémántokkal kirakott kis óráját
                  kebléből kivonva - mert ő egy negyed óra mulva itt lesz és ez engem ugyan nem,
                  hanem őt, vagy téged feszélyezhetne.</p>
					<p>- Mindenesetre, - mondja Czobor - és sietősen nyult Rozina kis keze és kalapja
                  után - arra mindenesetre kérlek is, hogy irányomban szintén légy annyi
                  tekintettel, mint ő irányában és kilétemet előtte semmi esetre el ne áruld!</p>
					<p>- Jól van - mond Rozina - ezt müvésznői parolámra fogadom; a her - akarom mondani
                     ő, a nélkül is hallotta már kalandomat a hordszékkel és
                  az egész elfogadást ezen eseménynyel fogom összeköttetésbe hozni és kimenteni.
                  Foglak-e még látni? - kérdé ezután, egy nem épen közönyös tekintettel követve
                  kérdését.</p>
					<p>- Én csak átutazó vagyok Turinon - felelt Czobor, hogy hivatását Rozina előtt el
                  ne árulja - és napjaim itt meg vannak számlálva.</p>
					<p>- Ugy isten veled, édes grófom! - mond Rozina, most már csak forró kézszoritással,
                  ha valaha még összevett a sors bennünket, ismét elmondjuk egymásnak a közben
                  történteket.</p>
					<p>Sebes léptekkel haladt ki a gróf a kastélyszerü villából és ép oly sebesen
                  folytatta utját az utczán végig, mély gondolatokba merülve a történtek és a
                  történendők fölött, melyek mint ujabb sötét felhők látszottak összetorlódni ama
                  lény sorsa fölött, kinek képe folyton ott lebegett lelke előtt, körülölelve
                  elméje minden gondolatával és szive legmagasztosabb érzelmeivel.</p>
					<p>Az utcza sarkán, hol a belváros felé befordulni szándékozott, egy, valószinüleg
                  hasonló mértékben elmerült lovag közeledett; legalább ezt bizonyitá a hatalmas
                  összeütközés, mely a szembejövő kalapját messzire vivé fejéről s az épen fölkelt
                  hold fényénél egy fiatal, sápadt arczot tüntetett fel, melyet Czobor azonnal
                  fölismert... Chablais herczeg volt.</p>
					<p>Czobor annyival inkább beburkolta magát köpenyébe s a herczeg kalapját udvariasan
                  fölemelve és átnyujtva, lehetőleg elváltoztatott hangon mondá:</p>
					<p>- Bocsánat uram, nagyon el voltam gondolataimba merülve és nem vettem észre
                  közeledését, de ugy látszik, ön sem!</p>
					<p>A herczeg levette kezét kardjáról, melyet boszuságában megragadott volt, és átvéve
                  a kalapot, mélyen huzta szemeire, csaknem a megvetés hangján mondva:</p>
					<p>- Jól van!</p>
					<p>Azután, mintha boszankodott volna e rövid feltartóztatás fölött is, kettőzött
                  léptekkel sietett a Czobortól elhagyott villa irányában.</p>
					<p>A gróf, hogy teljes meggyőződést szerezzen magának, még nehány lépést tett ugyan a
                  beforduló utczába, de azután visszatért és a hold által sötéten hagyott oldalra
                  menve át, addig kisérte szemeivel a herczeget, mig az a villa ajtaján át el nem
                  tünt.</p>
					<p>- Ezzel tisztában vagyunk? - mormogja magában, és sebes léptekkel tért vissza
                  szállására.</p>
					<p>Bár a császárné parancsa következtében csaknem naponkénti levélirásra volt
                  kötelezve, eddigelé nem sok közleni valója volt uralkodónéjával. Chablais herczeg
                  előnyös külsejü, mindenkihez barátságos és leereszkedő modoru volt s véletlenül
                  felfedezett viszonyát annyira titokban tudta tartani, hogy arról még a
                  meglehetősen beszédes udvarnál sem lehetett hallani semmit. Most is csak Rozina
                  különös szeszélye árulta el a dolgot, melynél a herczeg udvariassága azon
                  balvégzetes hibába esett, hogy kedvese kérelmére épen egy igen is feltünő
                  hordszéket rendelt meg számára.</p>
					<p>Az ujabb fölfedezés Czobor grófot nagyon kellemetlen helyzetbe hozta; mert bár e
                  viszony kétségkivül egyik nagyobb akadálya lehetett a herczeg házasságának, sehogy
                  sem tudott férfias jellemén annyira erőt venni, hogy ezt a császárnénak tudomására
                  hozza. Elhatározta, hogy bevárja a további fejleményeket és Canal gróf
                  közbenjárásának eredményét, melyről még alig tudott meg valamit.</p>
					<p>Szerencsére nem kellett várnia soká, mert másnap, midőn a nagykövetet meglátogatá,
                  ez meglehetősen elborult arczczal és e szavakkal fogadta:</p>
					<p>- Küldetésünk körülbelül be van fejezve, kedves gróf; Chablais herczeg már tegnap
                  határozottan nyilatkozott, még pedig oly értelemben, hogy bárha az összeköttetést
                  minden tekintetben előnyösnek és boldogitónak tartaná, anyagi helyzete nem olyan,
                  hogy egy elsőrendü dynaszta család méltán nagyigényü ivadékát jelen anyagi
                  viszonyai között megillető fénynyel eltarthassa. Hát ez bizony csak megaranyozott
                  kosár, kedves grófom, melyen legfölebb ugy lehetne segiteni, ha a császárnét, de
                  különösen a fiatal császárt reá lehetne birni, hogy az államjavakból nővére
                  részére tetemesebb áldozatokat hozzon. Miután pedig ezt nem itt, hanem Bécsben
                  kell, ha lehet, kieszközölni, itt való tevékenységünk további tere el van zárva,
                  és bár én az alkudozásokat végleg meg nem szakitottam, holnapután minden akadály
                  nélkül visszatérhetünk Bécsbe.</p>
					<p>- Szegény főherczegnő! - sóhajtott fel magában Czobor, midőn a követségi palotát
                  elhagyta, hogy bucsulátogatásait és uti készülődéseit megtegye.</p>
				</div>
				<div type="chapter">
					<head>
                  Vallomások.
               </head>
					<p>Canal gróf Bécsbe visszatérve, azonnal megtette titkos jelentését az udvarnál és
                  igyekezvén lehetőleg kedvező szinben tüntetni fel a dolgot, nagy részben igazat
                  adott Chablais herczeg nyilatkozatainak; mert csakugyan volt is valami igaz abban,
                  hogy a szardiniai király igen mostohán volt ellátva, koronajószágok tárgyában és
                  mint ez idő szerin Európa csaknem minden udvara, az övé is meglehetősen terhelve
                  volt adóssággal. Igaz, hogy Chablais herczegnek nagybátyja után terjedelmes
                  magánbirtokai maradtak, de állitólag ezek is meg voltak terhelve adóssággal;
                  azonban, mint láttuk, még sem annyira, hogy egy kis háztartás, - legalább olyan
                  villaszerü és bizony egészen királyi fényü, minő a Rozináé volt - ki ne teljék
                  belőle. Ez azonban oly szinpadi függöny volt, melynek ragyogó szineit az eléje
                  bocsátottaknak fakó látképe a királyi szülők és Canal gróf előtt, ugy látszik,
                  elfödték; vagy ha volt is némi sejtelmök róla, legkevésbbé mutatkozott
                  alkalmasnak a jelen eset, hogy sejtelmeiket leleplezzék. Canal gróf egyéb akadályt
                  nem látott az ifju pár összekelése előtt; és Mária Terézia, mint gyermekei sorsán
                  szeretettel aggódva csüngő anya, másfelől pedig egész kormányzása tanusága szerint
                  nem elég öntudatos mérlegelője a vagyoni és pénzviszonyoknak, ez egyetlen akadályt
                  nem tartotta elhárithatlannak, hanem föltette magában, hogy Czobort is részletesen
                  kikérdezve, mindent megtesz arra nézve, hogy e szerinte nem oly nagyjelentőségü
                  gát minél előbb elháritható legyen.</p>
					<p>Czobor kötelességszerüleg szintén még az nap megjelent az udvarnál és kihallgatást
                  kért a császárnénál, ki nagyon kegyesen fogadta és azonnal hozzáfogott a
                  legrészletesebb kikérdezéshez.</p>
					<p>Az első dolog természetesen a vallásügy volt a császárné előtt.</p>
					<p>- Jár-e a herczeg a templomba? meg szokta-e tartani a kiszabott bőjtöket?
                  szokott-e havonként legalább egy izben gyónni? - Ezek mind oly kérdések voltak a
                  császárnéra nézve, melyekre nagy sulyt fektetett és a melyekre nem oly könnyü volt
                  Czobornak a császárné izlésének megfelelőleg, biztosan és határozottan
                  válaszolni.</p>
					<p>- Felséges asszonyom, - mond, azért az egyenes felelet alól, lehetőleg kitérve -
                  mint felséged tudni méltóztatik, mi épen a farsang heteiben voltunk Turinban; és
                  ez idő legkevésbé alkalmas arra, hogy a vallásos szertartások foganatositásáról az
                  udvar körében különösebb, részletes tudomást szerezhessünk. Annyi bizonyos, hogy
                  az uralkodó család vallásos kegyesség jó hirében áll; igen sok emberbaráti kegyes
                  intézetet tart fenn és a szegényeket ritkán hagyja közeléből üres kézzel távozni.
                  A herczegek is ekként vannak nevelve; az udvari kápolnában naponként isteni
                  tisztelet tartatik, melyen rendesen az egész királyi család meg szokott jelenni;
                  mig ünnepnapokon a püspöki egyházat keresi fel. Hogy szokott-e a herczeg saját
                  külön háztartásában bőjtölni, hogy mikor és hányszor végzi gyónását? Arról csak
                  ugy értesülhettem volna, ha lépteit mindenütt követem, mely szerep sem ő
                  fenségéhez, sem én hozzám illő nem lett volna.</p>
					<p>- Meg lehetett volna pár aranyért tudni valamelyik belső cselédjétől - mond
                  elégületlenül a császárné. De menjünk tovább, szokott-e nagyban kártyázni? Nem
                  mértéktelenkedik a lakomákon? Nem tör-e ki belőle egy vagy más irányban a
                  szenvedély?</p>
					<p>Czobor alig tudta mosolygását elrejteni e részletes vallatás fölött.</p>
					<p>- Többször voltam szerencsés az udvari ünnepélyeken résztvehetni, - mond aztán
                  megnyugtatólag, de ezeken a herczeg mint igazi gavallér mutatta be magát;
                  mindenki iránt megnyerő, nyájas modora van és el lehet mondani, hogy viselete
                  teljesen kifogástalan.</p>
					<p>- Nagy általánosságban tartod felvilágositásaidat, melyek alig felelnek meg
                  részletes kérdéseimre.</p>
					<p>- Felséges asszonyom! A herczeg nagyban nem játszik éssemmi jel sem mutatott arra,
                  hogy a mulatságokat szertelenül kedvelné vagy mértéktelenül élvezné.</p>
					<p>- Ez már helyesebben volt mondva, - mond a császárné derültebb arczczal; de most
                  már egy nagyfontosságu kérdést: nincs-e valamely botrányos, vagy kompromitáló
                  viszonya, mely közszájon forogna?</p>
					<p>- Felséges asszonyom, - mond Czobor kissé elpirulva - Chablais herczegről semmi
                  ilynemü hir nem kering az udvarnál; és ha esetleg lenne is ily természetü
                  viszonya, a különös erkölcsösség hirében álló udvar körében elég óvatossággal
                  bir arra nézve, hogy az közforgalomba ne jusson.</p>
					<p>Czobor félt, hogy a császárné ez irányban tovább folytatja faggatásait; a mi igen
                  kellemetlen helyzetbe hozta volna. De épen ellenkező történt.</p>
					<p>- Ti férfiak - mond a császárné - mind egy huron pendültök és azt hiszem a
                  ritkaságok közé kellene az oly férfiut helyeznünk, kinek házassága előtt egy pár
                  titkos viszonya nem volt. Te magad is közel voltál ahhoz egy izben, hogy jó
                  véleményünket koczkáztassad, no de rajta leszünk, - folytatja kegyesen - hogy
                  megházasitsunk, mielőtt ujabb viszonyba bonyolódhatnál. Választanod kell valakit
                  az udvarunknál levő erényes, fiatal mágnás hölgyek közül; biztosithatunk, hogy
                  már szemeltünk is ki valakit, ki sorsodnak és rangodnak egészen megfelelő és
                  bizonynyal a legnagyobb boldogság várhat reád oldalánál. Előbb mindenesetre udvari
                  tanácsossá kell tennünk, mert ily rang legalább is szükséges egy ily főrangu
                  hölgy kezének elnyerésére.</p>
					<p>Czobor arcza e szavakra egészen elborult.</p>
					<p>- Mély hálával fogadom felségednek irántam tanusitott kegyes gondoskodását, -
                  mondja azután mélyen meghajolva - de nagy kegyét csak akkor tudnám igénybe venni,
                  midőn szivem érzelmei erre feljogositanának. Még eddig, felséges asszonyom ez eset
                  nem következett be; ugy látszik családi örökség nálunk, Czoboroknál, hogy a
                  hasonló érzelmek bennünk valamivel később fejlődnek ki.</p>
					<p>- Jól van, - mond a császárnő leereszkedőleg - csakhogy egyéb ne legyen reá az ok.
                  Vannak rá esetek, hogy fiatal emberek, ábrándjaik által elérhetlen csillagok felé
                  törnek, s mig ezt teszik, a földet elvesztik lábaik alól. A fiatal kor szép, de
                  mulandó, mint a tavasz s ha fel nem használják a kellő időt, könnyen azon vehetik
                  magokat észre, midőn egyszerre leszáll az ősz.</p>
					<p>- Nekem csak egy vágyam van, - felel szerényen az ifju, hogy felséged családjának
                  és hazámnak szolgálhassak; és ha e kötelesség, melynek teljesitése reám nézve
                  boldogitó, háttérbe szoritja egyéni boldogságomat, soha egy könyet sem hullatok
                  érette.</p>
					<p>- Ismerünk; derék ifju vagy, - mond elérzékenyülve a császárné és mintegy
                  befejezésül jobbját csókra nyujtá.</p>
					<p>*</p>
					<p>A széles folyosón, mely az udvari épületekből az augusztinusok kolostorához
                  vezetett, Czoborral a császár jött szembe, egyszerü, nagygombu fehér öltönyben,
                  hátratett kézzel és gondolatokba merülve, minden kiséret nélkül. Séta és
                  kihallgatási óráit, ugy látszik befejezte és most utban volt vissza a Burg felé.
                  Czobor gróf lépteire azonban figyelmessé lett s fejét felütve, élénken kiáltá:</p>
					<p>- Ohó, kedves grófom, épen jókor; mert gondolataimban épen azon gonddal
                  foglalkoztam, melyekről önnek kell legtöbbet tudnia; és valószinü, hogy a
                  császárnő is épen ez ügyben hivat. Hát ha nincsen önnek terhére, tegyünk néhány
                  lépést itt a folyosón és ön mondja el nézetét a turini állapotok felől.</p>
					<p>- Ugy hiszem, felséges uram, - mond Czobor, midőn a császár lépteit
                  visszairányozta, hogy Canal gróf tudósitá felségedet az alkudozások mibenlétéről.
                  Különben is felségtek jól ismerik rokonukat, annak anyagi viszonyait ésmindenek
                  fölött biztos és határozott itéletet mondhatnak.</p>
					<p>- A dolog nem egészen ugy áll, - mond a császár - mint ön feltételezi; Chablais
                  herczeg csak több évvel ezelőtt volt itt az udvarnál és azóta sokat változhatott
                  szokásaiban és természetében.</p>
					<p>- Ez irányban semmi kedvezőtlent nem tudnék mondani őfenségéről; az egész udvar
                  igen nagy szeretettel és tisztelettel viseltetik a herczeg iránt.</p>
					<p>- Mi azt örömest elhiszszük, - mondja komolyan a császár - de lenni kell ott
                  valami körülménynek, melyet önök vagy nem tudtak meg, vagy elhallgattak.</p>
					<p>És eközben nagy kék szemeit áthatóan szegezte Czoborra, ki érezte, hogy lassanként
                  a vér arczába kezd tolulni.</p>
					<p>- A herczeg - folytatja a császár megállva és Czobor mutatkozó zavarát folyton
                  figyelemmel kisérve - vagyoni helyzetét adja okul arra nézve, hogy az ajánlatot,
                  Erzsébet hugomat illetőleg, nem meri igénybe venni. Nos, hát ez a nyilatkozat az
                  én korábbi adataimmal nem igen vág össze: a herczegnek szegény boldogult édes
                  atyám, mint nagybátyja is igen csinos örökséget hagyományozott és azonkivül egy
                  egész tehermentes koronauradalom, Chablais, van kezén és ezek okvetlen képessé
                  tennék arra, hogy nem épen szerfelett királyi fénynyel, de mindenesetre teljes
                  kényelemmel állapitsa meg családi jövőjét. Nem gondolnám, hogy a herczeget
                  kapzsiság vezesse e kérdésben, de ha ugy lenne is, ennek semmi esetre sem
                  tehetnénk eleget. Lipót öcsémnek és sógoromnak, a szász herczegnek elhelyezésére
                  és udvartartására az állam oly tetemes áldozatokat hozott, hogy ha ezt minden
                  testvérem kedvéért végig akarjuk folytatni, ez maga képes lenne az államkincstárat
                  teljesen és állandóan kiüriteni.</p>
					<p>Czobor arra a szerencsés gondolatra jött, hogy a császár további kutatását ez
                  ujabb beszédfordulat irányába terelje el.</p>
					<p>- Felséges uram, - mond - mint felséged is tudja, nekem tetemes birtokaim vannak,
                  mind Ausztriában, mind Magyarországnak Bécshez közel fekvő részeiben, azt hiszem
                  nem sértem meg felségedet annak kinyilatkoztatása által, hogy én ezek közül egy
                  pár uradalmat, minden megeröltetés nélkül átbocsáthatok a kamara részére; istennek
                  hála, oly helyzetben vagyok, hogy a megfelelő váltságösszegekért jobb időkig
                  elvárhatok.</p>
					<p>- És ezekkel gondolja Chablais herczeg kétségét eloszlatni? Hugom jövő boldogságát
                  megalapitani?</p>
					<p>- Oh, felséges uram - mond Czobor hirtelen fellángoló arczczal és mondhatni
                  önfeledten - e czélra összes vagyonom, sőt életem is csekély áldozatként tünik fel
                  előttem.</p>
					<p>A császár élesen szemügyre vette Czobort és ugy látszék, hogy szive egyik
                  kamarájába már is bepillantott.</p>
					<p>- Igen szép ez ujabb áldozatkészség öntől, mely valóban nagy hüséget és odaadást
                  árul el családunk és különösen a főherczegnő iránt; de, a mint mondám, a dolog
                  lényege nem egészen e vagyonkérdés körül forog. Ha sejtelmeim nem csalnak, mihez
                  ujabban egy névtelen tudósitás is járul, Chablais herczegnek bizonyos
                  szenvedélyének kell lenni, mely vagyona jövedelmének tetemes részét emészti föl.
                  És önnek, kedves grófom - mond a császár, jobbját Czobor vállára téve - korábbi
                  zavarából itélve, erről tudnia kell valamit.</p>
					<p>A gróf belátta, hogy a császár sasszemei előtt immár hiában titkolódzik.</p>
					<p>- Felséges uram - mond - ugy látszik, hogy felséged szemei, isteni végzésből,
                  akként vannak alkotva, hogy az elrejtett igazságot is megtalálják. Megvallom, hogy
                  az én vállaimról nagy terhet emel le felséged, midőn őszinte vallomásra kényszerit
                  egy oly eseményről, melynek megtudásához a véletlen juttatott.</p>
					<p>És Czobor gróf röviden elbeszélte a carneval-utczai jelenetet és annak
                  eredményeit.</p>
					<p>- Mindjárt gondoltam - mond szomoruan a császár - hogy valami ilyes akadály forog
                  fenn. Szegény hugom! Már másodizben állja egy-egy nő utját boldogságának; ha ugyan
                  boldogságnak lehet nevezni - veti utána némi gunynyal - az összeköttetést és
                  életet, oly férfiakkal, kik házasságuk előtt az élet minden örömpoharát már
                  fenékig üritették? És szólott-e ön e dologról édes anyámnak, a császárnénak?</p>
					<p>- Őszintén megvallom, felséges uram, nem volt hozzá bátorságom. A legmagasabb
                  körökben, az ily titkos viszonyokat, nem szokták ugyan nagy szigorral megitélni;
                  de mégis attól kellett tartanom, hogy ha esetleg épen én leszek az, ki e
                  véletlenül szerzett tudomással, e házassági ügyletnek utját vágom, könnyen azon
                  gyanu alá eshetem, mintha azt önakaratomból semmisitettem volna meg.</p>
					<p>A gróf ujból elszólta magát és a császár, ki már is sokat sejtett a valóból, még
                  közelebb akart az igazsághoz jutni.</p>
					<p>- Mit ért ön ezalatt? - kérdi fürkészőleg - minő gyanuval terhelhetné valaki
                  önt?</p>
					<p>E kérdés végleg zavarba döntötte a szegény grófot.</p>
					<p>- Felséges uram - mond zavarral - könnyen lehettek volna olyanok, kik az én
                  imádatszerü hódolatomat a főherczegnő iránt, alantas lelkükhöz méltóan magyarázva:
                  önzést láttak volna abban, ha följelentésemmel e házassági frigyet megakadályozom.
                  Azért történt, hogy bár mély hódolattal fogadtam a császárné parancsát: lelkem
                  visszariadt e küldetéstől és bátor is voltam ezt, a császárné ő felsége előtt,
                  kijelenteni.</p>
					<p>- Különös felfogása a helyzetnek és tévelygése az emberi szivnek - mondja fölemelt
                  fővel a császár - tehát ön épen a főherczegnő iránt érzett hódolatból megengedte
                  volna, hogy sorsát oly férfiuval kösse össze, ki szerelmét és vagyonát léha
                  hölgyekre pazarolja? Ez, édes barátom, oly neme a szerénységnek, melyet a józan
                  ész határozottan visszautasit. No de tudom, hogy az egész jóakaratból származott
                  és azért nem is itélem el önt: csak figyelmeztetem, hogy a léleknek épen ugy, mint
                  a vadon erdőknek, megvannak tévutjai, melyekre okos ember soha sem lép; még akkor
                  sem, ha szerénysége, e miatt, önmagát is vádolná. És most Isten önnel; sietek édes
                  anyámhoz, ki valószinüleg épen ez ügyben hivatott.</p>
				</div>
				<div type="chapter">
					<head>
                  A jó testvér.
               </head>
					<p>A fiatal császár megindult a női lakosztályok felé; de egyszerre, mintegy ujabb
                  eszmétől megkapatva, mellőzte a császárné lakosztályába vezető bejárást és azon
                  folyosóra tért át, hol ifjabb nővéreinek szobái állottak.</p>
					<p>A női szolgaszemélyzet által lakott előszobákon át, egyenesen Erzsébet főherczegnő
                  lakosztályába nyitott, kit rajzolással foglalkozva, egyedül talált
                  munkaszobájában.</p>
					<p>Erzsébet főherczegnő, ki bátyját, a császárt, különösen szerette, nagy örömmel
                  ugrott fel festőtámlájáról és igazi benső vonzalommal ölelte meg az ifju
                  császárt.</p>
					<p>- Mily ritka szerencse, kedves Józsefem! - kiált fel örömmel - azokkal a csunya
                  államügyekkel annyira elfoglalod magad, hogy mióta császár vagy, egy hónapban
                  egyszer is alig látunk itt, a mi szerény otthonunkban.</p>
					<p>- Ez legnagyobb veszteség reám nézve, kedves Erzsébetem - mond a császár, huga
                  ölelését hasonló szeretettel viszonozva - mióta kevesebbet időzhetek körötökben,
                  ugy érzem, mintha kedélyem felét vesztettem volna el. Talán most sem térhettem
                  volna be ide, ha a mai napnak nem a te sorsod lenne főtárgya és eszembe nem jut,
                  hogy mielőtt egy ügyet édes anyámmal megbeszélnénk, egy pár komoly kérdést
                  intézzek hozzád.</p>
					<p>- Ah! - kiált fel mosolyogva a főherczegnő - szinte büszke kezdek lenni, hogy a
                  monarchia fejének figyelme az én csekély személyem felé fordul.</p>
					<p>- Fájdalom, a dolog nem oly tréfás, mint a te hangulatod, kedvesem, mert egész
                  jövőd függ tőle; azért örülök is, hogy magadban talállak; és jó lesz, ha
                  biztositasz, hogy rövid csevegésünk, esetleg kémkedő kihallgatásnak nem lesz
                  kitéve.</p>
					<p>A főherczegnő benyitott a szomszéd szobába és visszatérve, az egyik kereveten
                  foglalt helyet; bátyjához megnyugtatólag mondá:</p>
					<p>- Nővéreim tanulmányokkal vannak elfoglalva s legalább is egy fél óráig
                  háboritlanul beszélhetünk.</p>
					<p>- Mondd hát, kedvesem, - kezdi a császár huga jobbját megfogva - de légy egészen
                  őszinte, mint szerető nővérhez illik, - érzesz-e valami különös rokonszenvet
                  Chablais herczeg iránt?</p>
					<p>Erzsébet, mintegy sejtőleg emelte tekintetét bátyjára és azután elszomorodva
                  mondá:</p>
					<p>- Már ujra házasittok? hiszen még csak pár hónapja a szenvedett kudarcznak, mely,
                  bár egyátalában nem vagyok kevély, szivemet egész mélyéig fölháboritotta?</p>
					<p>- Szegény gyermek! - mond József - a sorssal nem igen szállhatunk vitába; szegény
                  anyánk - kivált édes atyánk halála óta - sokkal aggályosabb természetü és minden
                  gondja csak a ti elhelyezéstek körül forog. De még mindig nem feleltél előbbi
                  kérdésemre.</p>
					<p>- Én a herczeget több év óta láttam, mint leánygyermek és eszembe sem jutott őt
                  komolyan figyelembe venni; arczképét ezelőtt nehány hónappal mutatta édes anyánk,
                  mint egyikét, a részemre kijelölteknek... Oh, Józsefem! - mondja azután, hirtelen
                  megragadva bátyja jobbját, miközben szép szemeibe nagy könycseppek gyültek - ha
                  tudnátok, mennyi fájdalmat okoz nekünk, lányoknak, ez a diplomacziai játék,
                  szivünk rovására.</p>
					<p>- Jól tudom én azt, kedvesem, - mondja meghatottan a császár, ki e perczben talán
                  korán elveszitett nejére gondolt - de hát hiába, nekünk, uralkodó családok
                  tagjainak, sok előnyt nyujtott a sors, a közemberek fölött, de minden előny saját
                  emberi érzelmeinkből van elrabolva. Mi intézkedünk százak és ezrek sorsa felett;
                  de mig a legegyszerübb földmives vagy napszámos maga intézi sorsát, teremti meg
                  boldogságát, addig a mi sorsunk felett nem mi rendelkezünk; a világrenddel szemben
                  kezeink vannak leginkább megkötve és emberi érzelmeinkre kevesebb sulyt szabad
                  fektetnünk, akármely rabszolgánál. Elég, ha egyéni sorsunk koczkája akként lesz
                  elvetve, hogy az össze ne törje szivünket.</p>
					<p>- Oh, mily igazat szóltál! - mond nővére könyezve - és mégis folyton szivünk ez
                  összetörésében fáradoztok! Mi volt nekem a lengyel király, vagy mit érdekel engem
                  az a Chablais herczeg? Idegenek reám nézve, mindketten; soha sem hallottam egy
                  nyájas szavokat, nem láttam barátságos tekintetöket; annyival kevésbé ismerem
                  egyiknek vagy másiknak jellemét, szivét, melylyel egy hosszu életre akartok
                  összekötni! Az elsővel már tisztába jöttünk: oly király, ki rabszolgája egy idegen
                  ország fejedelemasszonyának s ennek intésére elég lovagias volt női méltóságomat
                  elalázó döfést intézni szivemre!... Mit akartok most a másikkal? Be fogjuk
                  koldulni Európa összes uralkodóinak küszöbeit, kinálgatva mindegyik herczegnek,
                  diszesen kiállitott miniatüre képeimet, hogy cserébe gunyos mosolyt, vagy megalázó
                  visszautasitást hozhassatok vissza számomra? Ha szegény jó édes anyánknak nincs
                  türelme megvárni, mig a sors valakit utamba vet, nincs-e elég kolostor a
                  monarchiában, hol e megalázások helyett tisztességes fátyolt dobjanak reám?</p>
					<p>- Ah, kedvesem, - mond csillapitólag a császár - te, a ki különben oly derült
                  kedélyü szoktál lenni, most nagyon is sötét szinben látod a világot. Igaz, hogy
                  Chablais herczeggel szemben megindultak bizonyos tapogatódzások, de ezek semmi
                  esetre sem vezethetnek a te megalázásodra. Épen azért intéztem hozzád a kérdést,
                  hogyha esetleg legalább ellenszenvvel nem vagy a herczeg iránt, akkor a
                  boldogságra vezető utat egyengessen számodra.</p>
					<p>- Oh, tudom én azt, hogy e tekintetben kisérlet történt és esetleg épen azon
                  férfiu használtatott fel eszközül, kivel e megbizatást teljesittetni nem igen
                  mondható gyöngédségnek... Többet mondok, sejtem is az eredményt; mert ha az
                  kedvező lenne, azóta Czobor gróf - e hü ember - megtagadva mindazt, mi emberi
                  érzelem egy nemes kebelben, sietett volna róla értesiteni.</p>
					<p>A császár nagy szemeket nyitott testvére eme nyilatkozatára; e nehány szó elég
                  volt e nagy emberismerőnek arra, hogy nővére rejtegetett titkát fölismerje.</p>
					<p>- Kürülbelül egy véleményen vagyok veled, kedvesem, - mond rokonszenves hangon;
                  egyik felől egy koronás fő áll, ki alig méltó reád és szépségedhez s mind ezen női
                  tökélyekhez, melyek egy herczegkisasszonyt valaha ékesitettek, még nagy
                  áldozatokat is követel; cserébe pedig alig képes egyebet, mint kiégett szivét és
                  meghasonlott kedélyt nyujtani!... A tulsó oldalon pedig egy rajongó önfeledett
                  ifju áll, ki téged többre becsül mindennél, mit e föld embernek nyujthat; és pedig
                  miután neki a sors gazdagon nyujtotta ajándékait: hajlandó lenne ezeket ama
                  másiknak is oda dobni; semmi egyébre nem gondolva, önmagát egészen kihagyva a
                  játékból, csakhogy téged boldogitson... Amaz Chablais herczeg, - ez Czobor
                  gróf!... És a te szived ez utóbbit választotta: ne tagadd, te szereted a téged
                  imádó ifju magyar mágnást!</p>
					<p>- Oh, bátyám, - zokog a főherczegnő, mi közben szeméremtől kipirult arczát
                  megölelt bátyja keblére hajtá.</p>
					<p>Pár perczig némán és meghatottan tartotta a két testvér egymást átölelve; végre a
                  császár komoly hangon mondá:</p>
					<p>- Mig itt pihentél keblemen, testvéri szivem átvette a tiedből mind azt az
                  érzelmet, mely azt kinozza és üdvöziti. Nehogy azt hidd, mint nem egy különcz,
                  vagy ábrándozó, mint ha te lennél az egyetlen lény a világon, ki reménytelenül
                  szeret. Futunk mindannyian ezrek- és milliók-számra elérhetlen csillagok után,
                  üzve vágyainktól és reményeinktől; egyik a hatalmi nagyság, másik a hadi dicsőség,
                  harmadik a népek boldogsága, vagy a népszerüség tapsai után. És a midőn igy
                  rohanunk - rohan ez a kis hangyacsoport ezen a kis gömbölyü földtekén magasra
                  függesztett szemekkel és a kebelben lihegő vágygyal: egyszer egyik, másszor másik
                  marad el, a mint megbotlik egy göröngyben, melynek valódi neve lehetetlenség, vagy
                  beleesik egy pár lábnyi árokba, melynek neve sir!... De légy nyugodt, kedves
                  hugom; én megkisérlem ezt a göröngyöt előled elháritani; és légy meggyőződve,
                  hogyha ez nem sikerül, az nem az én hibám lesz, hanem végzetünké.</p>
					<p>Édes szeretettel simogatva végig a lángszellemü ifju császár könyező nővére gazdag
                  fürteit; s maga is pár könyet törölve ki szemeiből, még egyszer homlokon csókolta
                  Erzsébetet; azután mintha e találkozásból erőt meritett volna szivébe, szokott
                  katonás, kemény léptekkel haladt édes anyja szobái felé.</p>
					<p>- Már rég várlak és nyugtalan voltam miattad, - mond a császárné - Erzsébet végett
                  vannak közlendőim.</p>
					<p>- Nekem is, kedves anyám, - mond kezet csókolva a császár - de a tieid
                  természetesen az elsők.</p>
					<p>- Canal gróf megjött és ma megtette jelentését nálunk; szerinte a dolog egészen
                  rendben lenne, ha a herczeg udvartartásáról gondoskodhatnánk.</p>
					<p>- Még a magunkéval sem tudom, hogy leszünk, - mond kedvetlenül a császár - ha a
                  magyarokkal legalább 3-4 milliót meg nem tudsz szavaztatni.</p>
					<p>- De hát édes fiam, - mond szemrehányólag a császárné - valóban oly nyomorultak
                  lennénk, hogy kedves gyermekünk részére semmi áldozatot se hozhassunk?</p>
					<p>- Nem tudom a te magánpénztárad miként áll, drága édes anyám, én szivesen jönnék
                  Erzsébet segitségére, de az én erszényem teljesen üres; magad tudod, hogy azt
                  fenekéig az állampénztárba üritettem át.</p>
					<p>- De hát az állam részéről semmi áldozatot sem hozhatnánk? - kérdi idegenül a
                  császárné.</p>
					<p>- Ez idő szerint, mig a pénzügyi helyzet nem javul, akarva sem tehetünk valami
                  lényegest. A magyar koronajavak Albert sógorom pozsonyi udvarát tartják fönn; az
                  olasz birtokok Lipótot, az osztrákok a mienket. Magyarország fiskális jószágai
                  teljességgel nincsenek értékesitve; földmivelés elhanyagolva, vizek
                  szabályozatlanul, közlekedési eszközök sehol; e gazdag országban minden
                  önzsirjában fullad meg; s mint magad nagyon jól tudod, az osztrák határokon lévő
                  nagyobb birtokokon kivül, magányosok sem tudnak mértföldekre terjedő uradalmakból
                  is valamit fölmutatni; ott még minden kezdetleges; igazságszolgáltatás ugy mint
                  végrehajtás, és e miatt az uralkodó herczegségekkel mérkőző földbirtokosok
                  tulajdonosai sem birnak még hitellel sem; elannyira, hogy a legrangosabbak és
                  leggazdagabbak az ősiség által biztositott uradalmaik mellett, ha megszorulnak,
                  csak ugy kapnak pár ezer forintot, ha őseiktől örökölt ékszereiket vagy köves
                  kardjokat zálogba vetik.</p>
					<p>- Istenem, - mond a császárné - de hát sehogy sem lehet ezeken a viszonyokon
                  segiteni?</p>
					<p>- Lehet idővel és parancsszóval. Mert a legnagyobb baj az, hogy ezek az urak jól
                  érzik magukat abban az állapotban, melyben vannak. Gabonatáraik, istállóik,
                  pinczéjük többnyire teli vannak, és ha az ut rossz, és valahova okvetlenül el kell
                  menniök, két ló helyett szekerekbe fognak négyet, ha ez sem elég, hatot. Az
                  öltözeti fényüzés nem igen bántja őket, és ha épen ki kell tenni magokért,
                  előszedik atyáik mentéit, ősanyáik szoknyáit a vasas ládákból. Azért ők urak
                  otthon, nincsenek vágyaik; nem parancsol nekik senki, és ők százaival
                  rendelkeznek az engedelmes jobbágyoknak. Egy uj nemzedéket kell itt nevelni,
                  iskolákat állitani; utakat, csatornákat épiteni és közel hozni őket a czivilizált
                  világhoz, hogy magasabb vágyakra gerjedjenek.</p>
					<p>- De mi lesz addig az én szegény Erzsébetemből? - kérdi szomoru aggályos hangon a
                  császárné.</p>
					<p>- Férjhez adjuk, édes anyám.</p>
					<p>- Chablais herczeghez? - kérdé élénken a császárné.</p>
					<p>- Megkérte Chablais herczeg Erzsébet hugom kezét? - kérdi fölemelt fővel és
                  szigoru hangon a császár.</p>
					<p>- Ő kész e frigy elfogadására, csak anyagi viszonyait hozza fel akadályul, - felel
                  a császárné.</p>
					<p>- Nos, az én értesüléseim mások, - mond a császár - és én, részemről, még akkor is
                  megtagadnám tőle Erzsébet kezét, ha mint illik, megjelenne udvarunknál és maga
                  esedeznék azért!</p>
					<p>- Mit beszélsz? - kérdi meglepetve a császárné.</p>
					<p>- Csak azt, hogy Chablais herczeg nem érdemes Erzsébet hugom kezére; hogy Chablais
                  herczeg titkos viszonyban él egy rosszhirü komédiásnővel és arra elég jövedelme
                  van, hogy szeretőjének legmagasabb követeléseit is kielégitse és azt királyi
                  fénynyel vegye körül.</p>
					<p>A császárné elszörnyüködve hallá e legujabb értesitést.</p>
					<p>- Honnan tudod te mindezt? - kérdi csüggedt és részben kétkedő hangon.</p>
					<p>- A legbiztosabb forrásból és hozzáteszem, hogy a herczeg kedvesét még te is
                  ismered, édes anyám, mert az nem más, mint a hires Rozina, kit illetlen
                  magaviseleteért utasitottál ki Bécsből.</p>
					<p>- Szörnyüség! - kiált fel a császárné - és ti még is azt mondjátok, hogy nem jött
                  el ideje, miszerint legalább itt a fővárosban egy erkölcsvédő egyesületet
                  alkossunk?</p>
					<p>- Szabad kezed van reá - mond mosolyogva a császár - de, hogy azzal a Chablaisi
                  herczeget és Rozinát jobb utra téritsd, kötve hiszem.</p>
					<p>- De már most mi lesz az én kedves Erzsébetemből? - sóhajt fel a császárné, ujból
                  visszatérve aggodalmának alapeszméjére.</p>
					<p>A császár felállott székéről és szemeit édes anyjára függesztve, határozott hangon
                  mondá:</p>
					<p>- Ha annyira akarod boldogságát, kedves anyám, add őt férjhez ahhoz, kit szeret és
                  a ki őt oly határtalan hódolattal és önfeláldozással szereti.</p>
					<p>- Kire gondolsz?! - kiált fel a császárné elvörösült arczczal és indulattól remegő
                  hangon.</p>
					<p>- Gróf Czobor Józsefre, kinek nincs gondolata, eszménye, Erzsébeten kivül; kinek
                  van annyi birtoka, mennyi kitesz egy német nagyherczegséget és mindezt kész
                  életével együtt Erzsébet lábaihoz rakni!</p>
					<p>- Te mered nekem ez ajánlatot tenni? - kérdé szinéből kikelve a császárné, - te
                  mered tanácsolni, a német császár és leendő magyar király, hogy Európa
                  legrangosabb és legszebb herczegnőjét egy jobbágyunkhoz alacsonyitsuk le?...
                  Mondhatom szép tanács attól, kitől családunk fényének fölemelését várjuk!</p>
					<p>- A család fényét ez nem csorbitja meg - mond nyugodtan a császár. - Már volt reá
                  eset, hogy családunk egyik tagja egyszerü gazdag polgárnőt emelt magához, s az
                  egyik Báthory osztrák főherczegnőt kapott nőül - Báthory Zsigmond Mária
                  Krisztinát.</p>
					<p>- Báthory fején Erdély koronája fénylett - veté ellen a császárné - és e házasság
                  által egy egész tartományra nyilt házunknak kihatása.</p>
					<p>- Mi gátol abban, hogy Czobort birodalmi herczegi czimmel ne ruházd fel, vagy
                  valamelyik sziléziai herczegség czimét ne add neki?</p>
					<p>- Eredj! - mond elutasitólag a császárné - inkább kolostor, mint akkora
                  lealázódás!</p>
					<p>- Inkább boldogtalanság és megtört sziv, mint boldogság egy hosszu életen át! -
                  mond a császár meghatottan - te anyja vagy és rendelkezhetel kezével; én megadtam
                  tanácsomat, a legjobbat, mit tudtam: te lásd, ha azt nem követed.</p>
					<p>A császárné kedvetlenül vetette hátra magát székén; a császár pedig némán kezet
                  csókolva, elhagyta a termet; még mielőtt behuzta volna a terem ajtaját, jól
                  hallotta a császárné sóhajtásszerü felkiáltását:</p>
					<p>- Soha, soha!</p>
				</div>
				<div type="chapter">
					<head>
                  A «Nagy Stibli» titkai.
               </head>
					<p>A három jó barát, Bessenyei, Báróczy és Barcsay ismét együtt ültek szokott
                  esteliző helyükön, a «nagy stibli» legbelsőbb szobájában, hol rajtok kivül
                  ezuttal nem volt senki, csak a szép Rézike nyitott be néha, ha gondolta, hogy a
                  poharak már kiürültek vagy valami egyéb szolgálatra van szükség; meglehet azért
                  is, hogy az óriás gárdistával, Bessenyeivel néha egy egyetértő pillantást váltson
                  s ettől megfogott jobb kezét gyengéden visszavonja, vagy ölelő karjából
                  szemérmesen kifejtőzzék. Pár szál faggyugyertya és Rézike gyöngéd érzelmeinek
                  mindennapi tanuja a friss virággal telt pohár ékesitik az asztalt, melyen a jó
                  barátok már estebédjüket elköltötték és pipára gyujtva, poharazás közben élvezték
                  egymás társaságát.</p>
					<p>Báróczy egész estebéd alatt elfogódottnak és elzárkozottnak mutatkozott; mi
                  barátai előtt annyival inkább feltünt, mivel különben ő szokta vinni a szót.</p>
					<p>- Mi lelt ma téged? - kérdi Bessenyei, miután Rézivel folytatott dévajkodása után,
                  a szép lány elhagyta a szobát - máskor az ember nem tud miattad szóhoz jutni, ma
                  pedig dugóhuzóval sem lehetne belőled egy igét kivonni.</p>
					<p>- Barátaim - mond Báróczy aggályosan tekintve körül a szobában - nevezetes napok
                  és események előestéjén állunk: az akczió megindult hazánk ellen; a talaj már elő
                  van készitve, és ugy látszik a császár egyengetni készül az utakat nagyszerü,
                  részint jó, részint nemzetünket megsemmisitéssel fenyegető, de semmiképen sem
                  alkotmányos terveihez.</p>
					<p>- Lehetetlen! - kiált fel Bessenyei - és honnan tudod te mindezt?</p>
					<p>- Rémkép lesz az egész! - mondja a jóhiszemü Barcsay.</p>
					<p>- Mindjárt meglátjátok, ha az-e - mondja Báróczy fölugorva és szegen függő
                  köpenyének zsebéből egy kis nyolczadkötésü könyvet vonva elő, melyet az asztalra
                  maga elé helyezett.</p>
					<p>- Ez az a mumus, melylyel minket ijesztgetni akarsz? kérdé kicsinylőleg
                  Barcsay.</p>
					<p>- Csak légy türelemmel, azonnal meghallod. A császár nem tartozik a közönséges
                  emberek közé és mint ügyes tervező, először az elméket és sziveket akarja
                  nagyszerü terveihez előkésziteni. Sokkal okosabb annál, hogysem még ezt is saját
                  nevében tegye, hanem a kivitelhez, mint leghatalmasabb eszközt a sajtót használja
                  fel.</p>
					<p>- Nem is egészen oktalanul - jegyzi meg Bessenyei.</p>
					<p>- Sőt igen okosan és ravaszul. Ugy hiszem már emlitettem volt nektek, hogy az
                  udvari levéltárnok Kollár, kiről el kell ismernünk, hogy nagy tanulmánynyal biró
                  és igen eszes férfiu, vállalkozott az aknamunkára, melylyel Magyarország közjogait
                  aláása. Ime, e kis ártatlannak látszó könyv az első, de erős csatár, mely a nagy
                  harczra ellenünk van inditva. Czime után itélve azt hinné az ember, hogy egy
                  szerény tudományos értekezéssel van dolga, mely a magyar királynak egyházi
                  pártfogóságára vonatkozó jogok vitatása körül forog. Én is azt hittem, de még igy
                  is nagy fontosságot tulajdonitottam annak, mivel az udvar legjelentékenyebb
                  tudósának tolla alól került ki, az udvar költségén és nyomdájából. Egyes elejtett
                  szavakból rég ismertem már a császárnak azon szándékát, hogy ha valamikor a
                  monarchia kormányát kezébe veszi, a papi javak tetemes részét be akarja vonni és
                  különösen a szerzetes birtokok egyes részét egyéb közmivelődési czélokra
                  forditani.</p>
					<p>- Igen, ezt magam is hallottam nem egyszer - mond a protestáns Barcsay - jól is
                  teszi, mire tartaná az ország azt a sok szerzetest, kik sem tanitással, sem
                  betegek ápolásával nem foglalkoznak? - sokkal jobb, ha iskolákra forditja.</p>
					<p>- Én is igy vélekedtem - folytatja Báróczy - és a könyvet már e tekintetben is
                  érdekesnek tartottam; tudván, hogy a mi magyar erős főpapságunknál erős ellenzésre
                  fog találni. A könyvnek ez a része nagy ügyességgel és óvatossággal van irva;
                  szerzője jól tudta, hogy tojás között tánczol, még oly feltétlen hüségü és
                  engedékeny főpapokkal szemben is, mint Barkóczy vagy Migazzi. De tovább olvasva a
                  könyvet: egyszerre csak azon vettem észre, hogy az a magyar közjog alapelveivel
                  foglalkozik és különösen a mi drága Verbőczynk «Hármaskönyvét» támadja meg,
                  mindenáron azt igyekezvén kimutatni, hogy e hires törvénytudósunk, felhasználva a
                  királyi tekintély elhanyatlását azon korban, midőn müvét szerkesztette, oda
                  törekedett, hogy müvében főleg azokat a jogokat domboritsa ki, melyek a két utolsó
                  Jagello királyunk alatt nagy erőre emelkedett magyar nemességnek kedvezők;
                  ellenben lehetőleg elhallgassa, vagy háttérbe szoritsa a királyi hatalom eszközeit
                  és minél alábbra szállitsa azokat a kötelességeket, melyekkel a nemzet a trón
                  fentartásának és tekintélyének tartozik.</p>
					<p>- No, ebben van is egy kis igazság, - mondja Bessenyei - mert a korszak, a melyben
                  a «Hármaskönyv» keletkezett, csakugyan ilyen volt s a visszaélések árát meg is
                  adta nemzetünk Mohácsnál.</p>
					<p>- Épen abban áll a szerző ügyessége, hogy a mit csak lehet, irányzatosan fel tud e
                  tekintetben használni; és különösen a magyar országgyülés két alapjogát, a pénz-
                  és véradó megszavazásának kérdését és módozatait támadja meg. Alig ha nem
                  akaratosan volt a könyv megjelenésének ideje épen mostanra kiszámitva, midőn, a
                  mint tudjuk, a napokban megnyilandó pozsonyi országgyülésen a királyi kivánságok
                  épen e két tárgy körül forognak: az adó felemelését és a nemesi felkelés
                  átalakitását követelik.</p>
					<p>- Az igaz - mond Bessenyei - magam is hallottam egy pár kanczelláriai
                  hivatalnoktól a dolog felől, de ha e könyv kinyomatásával akarnak czélhoz jutni,
                  akkor a magyar nemzetet rosszul ismerik. Lelkesedésében ég uralkodója iránt buzgó
                  hüségében, veszélyek alkalmával, mint ez 41-ben történt, midőn királynénk trónja
                  minden oldalról meg volt támadva, a magyar életét és vérét szivesen hozza
                  áldozatul, de ha a királyi kivánságokat azzal vezetik be, hogy az országgyülésnek
                  alapjogait támadják meg, akkor igen tévednek az eszközben; én legalább nyakamat
                  merem odanyujtani, hogy az áldozatkészséget ezzel csak csappantani fogják; sőt
                  nagy csoda, ha a nemzetnek néha erényül, néha hibájául beszámitható csökönyösségét
                  nem idézik elő.</p>
					<p>- Ugy tudom, - mond Barcsay, ki nyilatkozataiban a három barát között a
                  legóvatosabb szokott lenni, hogy az udvar teljes fényében meg akar jelenni a
                  pozsonyi országgyülésen; és a királyi család megjelenése mindig csillapitólag, sőt
                  lelkesitőleg szokott hatni. Aztán ez a könyv csak most jelent meg, - ki tudja,
                  van-e arról tudomása valakinek Magyarországon?</p>
					<p>- Ha még nincs, bizonyosan lesz! - mond hevesen Báróczy és azután mintha
                  hevességét megbánta volna, nyugodtan teszi hozzá: Csak akad itt Bécsben egy
                  jóravaló magyar ember, a ki az ország atyáit figyelmeztetni fogja e
                  merényletre.</p>
					<p>- Félek, - mond Bessenyei, hogy hazánkra sokkal szomorubb idők fognak következni
                  és pedig már a közel jövőben - az eddigieknél. Felséges királynénk vonzalma és -
                  mondjuk ki nyiltan - hálája közel hozta a nemzet szivét a trónhoz; félek, hogy az
                  ifju uralkodó, bár jóakaratában nincs semmi okunk kétkedni, ismét könnyen
                  eltávolithatja attól. - Mi, engem magamat illet, soha sem foglalkoztam
                  politikával, mi az udvar körében nem is nagyon eszélyes dolog; ezután még kevésbé
                  teszem. Szolgálatom a gárdánál egy hó mulva lejár és kitétetem magamat a
                  hadsereghez Magyarországnak valamely barátságos vidékére; s ha itt lenne olyas
                  valami, a mi lelkemet bántja, visszavonulok kovácsii csendes magányomba; forgatom
                  pennám a mig birom, a nagy világ pedig tegyen, a mit jónak lát.</p>
					<p>- Egy szép asszony és egy jövedelmező dominium! - ez volt jelszava Barcsay
                  Ákosnak, az én fejedelmi ősömnek - kiált fel Barcsay. A mig ennél maradt, boldog
                  ember is volt; megkapta mind a kettőt, de a mint megszállotta a nagyravágyás
                  ördöge, vesztére ugyan megkapta a fejedelemséget, de végre is nyomorultul kellett
                  elvesznie.</p>
					<p>- Könnyen veszitek a dolgot barátim, - mondja Báróczy - lassanként igazi katonákká
                  váltok, kiknek eszményök a szép asszonyig, a jó lóig és az előléptetésig terjed;
                  de a nemzetek élete sokkal fontosabb ezeknél, és a jó hazafi lankadatlanul küzd
                  még a végzet ellen is, ha látja, hogy az hazáját romlással fenyegeti.</p>
					<p>- Ha hivatást éreznék magamban a miniszterségre vagy legalább az országgyüléseken
                  szereplésre - mond Bessenyei - akkor én is igy gondolkoznám; de most csak annyit
                  mondok, a mit az egykori székely, hogy ha hazámat csakugyan komolyan megtámadják
                  ellenségei: adjátok ki a részemet és én biztositalak, hogy azzal tisztességesen
                  végezni fogok!</p>
					<p>- Ott már nem fognak hiányozni, a Barcsayak sem! - felel barátja - a többit bizzuk
                  okosabb emberekre.</p>
					<p>Báróczy e nyilatkozatokra kissé lehangolódott; de azért könyvét bedugta zsebébe és
                  együtt készült fel barátaival a hazamenetelre.</p>
					<p>*</p>
					<p>Rendesen ugy szokott történni, hogy a három jó barát számláját Bessenyei
                  egyenlitette ki; ezért is jött ő többszörös érintkezésbe már évek óta a szép
                  Rézikével, az általa kivetett adót azután odahaza feloszták egymás közt.</p>
					<p>Igy történt ezuttal is; Bessenyei kifizette a «czechet»; szokása szerint egyet
                  csippentett a szép leány piruló arczán és azután menni készült.</p>
					<p>A mi azonban még eddig soha sem történt, jobb kezét egyszerre megragadtatni érzé;
                  a szép Rézi balkézzel betette az ajtót és könybe lábbadt szemekkel kérdi
                  Bessenyeitől:</p>
					<p>- Fülhegygyel hallottam, hogy önök távozni készülnek Magyarországra. Igaz-e
                  ez?</p>
					<p>- Igaz - mond Bessenyei, miközben óriás termetét kissé meghajlitá, hogy az ezuttal
                  különös viseletü leánynak - ki, bár szintén jól meg volt teremve, az óriás
                  gárdistának válláig sem ért, jobban szemeibe tekinthessen - de hát mit érdekli az
                  magát, kedvesem?</p>
					<p>- És sokáig fognak oda maradni? - faggatózik tovább a leány és szemeiből mind
                  sürübben kezdettek hullani a könycseppek.</p>
					<p>- A többiek visszatérnek néhány hét mulva az udvarral - mond Bessenyei, ki a leány
                  különös érdeklődését még most sem értette meg egészen, de a mi engemet illet,
                  bizony nem tudom, mikor látom még meg ujra Bécset.</p>
					<p>E szavakra a szép Rézike elhalványult s reszkető hangon kérdé:</p>
					<p>- És ugyan miért akar a többiek közül épen ön visszamaradni?</p>
					<p>- Mert már lejárt itt a gárdánál szolgálati időm; meg is untam ezt a sok
                  czeremóniát: hát kitétetem magamat valamelyik magyar regementhez - pihenni.</p>
					<p>- Ne menjen el, vagy ha elmegy, legalább jőjjön vissza - mondja esdekelve és
                  Bessenyei karját mindkét kezével megragadva a leány.</p>
					<p>Erre azután Bessenyei szemet meresztett és világosság kezdett feltárulni szeme
                  előtt. Szivében kezdett szemrehányást érzeni azon apróbb dévajságokért, melyeket
                  néha a szép Rézikével szemben megengedett magának; eszébe jutott a régi magyar
                  közmondás: «Macskának játék, egérnek halál».</p>
					<p>- Hát mit érdekel téged, te szép leány - kérdi az óriás - az én elmenetelem vagy
                  visszajövetelem?</p>
					<p>- Mit érdekel? - kérdi zokogva Rézike - oh semmit, semmit!... Csakhogy, ha ön
                  vissza nem tér, vagy csak meg nem igéri, hogy visszatér, akkor én nekem ott lesz
                  helyem a néma halak közt, a Duna fenekén!</p>
					<p>- Oh te szegény gyermek! - mond Bessenyei, roppant jobbjával mint kis gyermeket
                  simogatva a siró leányt karjai között - hová gondolsz? A katona sorsa nem olyan,
                  hogy magát egy leány mellé leköthesse; most ide, majd amoda veti a sors; legjobb,
                  ha kivered a fejedből ezt az egész bohóságot!</p>
					<p>- Bohóságot? - kérdi keserüen a leány - akkor mért enyelgett ön annyiszor velem,
                  ha semmit sem érezett irántam? Én soha nem szerettem senkit és nem is fogok
                  szeretni soha!</p>
					<p>- Ej, ej! gyermekem, nem volt okod azokat az apró hizelgéseket, melyeket annyian
                  tanusitottak irántad, komolyan venni. Mi katonák már szokva vagyunk ahhoz, hogy
                  minden szép leánynak udvaroljunk, kit utunkban találunk.</p>
					<p>- Szép szokás, mondhatom - felel szemrehányólag a leány - csupán tréfából olyan
                  érzéseket költeni fel egy szegény leány szivében, melyek azt elveszitsék!</p>
					<p>- Dehogy veszitnek, kedvesem - mond vigasztalólag Bessenyei - te oly szép, kedves
                  és tehetős leány vagy; hogy százan fognak kezed után versenyezni. De mit is tudnál
                  tenni egy olyan katonaféle emberrel, kit a sors kénye most a világ egyik, majd a
                  másik szögletébe vet? Mi nem vagyunk hivatva arra a csendes polgári boldogságra,
                  mely reád vár; mi nem gondolhatunk családi élet alapitására; mert nem tudjuk,
                  mikor hiv a trombitaszó a csatatérre, hol a halál tartja aratását... Csak verd ki
                  fejedből az egész bohóságot; tudom, hogyha évek mulva visszavet a sors ebbe a
                  barátságos fővárosba és tudakozódni fogok utánad: már mint boldog családanyát
                  foglak feltalálni.</p>
					<p>- Soha, soha! - zokogja a leány - és midőn Bessenyei, ki sokallotta
                  visszamaradását távozó társaitól, egy homlokára adott atyai csókkal vett bucsut
                  tőle; a leány még egy pár másodperczig merően szegezte tekintetét a bevont
                  ajtóra, azután ájulva terült el a földön; ott találta édes atyja, ki sehogy sem
                  tudta megfejteni, mi történhetett eddigi életvidor gyermekével?</p>
					<p>*</p>
					<p>Nehány nap mulva, midőn a három testőr még egy bucsuestélyt akart tölteni, másnapi
                  Pozsonyba-menetele előtt a megszokott helyen, nagy megütküzésökre a «Nagy stibli»
                  minden utczára nyiló ablakát és ajtaját becsukva találta; a mellékutczai titkos
                  ajtón kivül, mely előtt talpig feketében, lecsüggesztett fejjel és szomoru
                  arczczal állott - a vendéglős.</p>
					<p>Bessenyeinek először támadott gonosz sejtelme a történtekről és résztvevőleg
                  közeledett a máskor oly jókedvü, termetes emberhez.</p>
					<p>- Mi történt, bátya? - kérdi részvéttel - miért zárta be a vendéglőjét? Hiszen
                  nincsen ma nagypéntek!</p>
					<p>- Mi történt? - kérdi fuldokolva a vendéglős - hát a jó isten tudja, a ki a
                  szivekbe lát; én csak annyit tudok, hogy a «Nagy stibli» nincsen többé és magam is
                  alig tudom megmondani, meddig maradok e világon! Oda van minden örömöm,
                  boldogságom, mely engem ehhez a nyomorult élethez kötött; ugy érzem magamat, mint
                  az a hal, melyet a vihar kivetett a szárazra.</p>
					<p>- Mindezekből még semmit sem értünk, - mondja Báróczy - micsoda nagy csapás
                  érhette kegyelmedet?</p>
					<p>- Jőjjenek be az urak és majd megmutatom - mondja azután vendégeit előrebocsátva
                  épen azon szoba felé, melyben eddig annyi sok jó órát töltöttek és benyitotta
                  előttük az ajtót.</p>
					<p>A szobában halotti csend uralkodott; a régi ebédlő asztal helyén, nagy fekete
                  kereszt alatt, ravatal emelkedett, melyre ezüstös gyertyatartóba helyezett vastag
                  viaszgyertyák kisérteties fénye vetett világot.</p>
					<p>Ott feküdt fényesen kiállitott koporsóban a «szép Rézi», gazdagon behintve a május
                  virágaival, melyek nem csak a koporsót, hanem az egész szoba földjét boritották,
                  azt csaknem kábitó illattal töltve el.</p>
					<p>- Itt fekszik az én életemnek minden reménye, gyönyörüsége! - mondja zokogva a
                  vendéglős - ma még itt, holnap pedig a földben, hova nemsokára magam is
                  követem.</p>
					<p>- Szegény Rézike, - mond részvéttel Báróczy - mi történhetett ily rögtön vele?</p>
					<p>- Mi történt? - fuldokolja az öreg - ki tudná azt a jó istenen kivül megmondani?
                  Midőn az urak utoljára itt jártak, elmenetelük után a szegény gyermeket ájulva
                  találtam a szoba földén. Nem tudtam kitalálni, mi történhetett vele, s hogy
                  magához tért, faggatásaimra sem mondott semmit. De azóta folyton szomoru és
                  szótlan volt, mintha csak kicserélték volna; tegnap este észrevétlenül eltünt a
                  háztól és ma reggel halva hoztuk vissza a Dunából!</p>
					<p>Az öreg nem tudott többet mondani; csak reá borult leánya holt testére és ott
                  zokogott fuldokolva hosszu ideig!</p>
					<p>- Megfoghatatlan! - mondja Barcsay - milyen életeleven és vidám természetü leány
                  volt.</p>
					<p>- Már az igaz, - mondja Báróczy - előbb hittem volna, hogy lakodalmára jövünk,
                  mint koporsójához.</p>
					<p>Bessenyei nem szólt egyetlen szót sem; ő jól ismerte a szegény leány titkát.
                  Fölvett egy jázminszálat a szép Rézi koporsójáról és az illatos virágot keblébe
                  rejté.</p>
					<p>- Menjünk, barátim! ne háborgassuk az öreg tiszteletreméltó fájdalmát, - mond
                  Báróczy s némán nyujtott kezet a vendéglősnek. Az isten vigasztalja meg, bátya, -
                  folytatja - fogadja mindnyájunk meleg részvétét!</p>
					<p>E szavak után a három jó barát elhagyta a gyász szinhelyét.</p>
					<p>- Már most hova menjünk, - kérdi Barcsay, a mint az utczára értek - hol akadunk
                  ismét ily jó tanyára?</p>
					<p>- Menjetek a hova akartok, - felel leverten Bessenyei - nekem elment a kedvem a
                  mai vacsorától.</p>
					<p>És elválva barátaitól, magával vitte azt a sebet, melyet a szép leány halála ütött
                  a szivén, s melyet egy hosszu élet sem tudott végleg behegeszteni.</p>
				</div>
				<div type="chapter">
					<head>
                  Egy könyv története.
               </head>
					<p>Szép juniusi napra volt kitüzve a pozsonyi országgyülés; a rendek fel is
                  gyülekeztek és szokás szerint az első napokat elhelyezéssel és ismerkedéssel
                  töltötték el; azután felolvastattak közös gyülésen a királyi kivánságok
                  (propozicziók), melyek mellett az is jelezve volt, hogy a magyar király egész
                  családjával készül lejönni az országgyülésre.</p>
					<p>Ez utóbbi kijelentés egyelőre mindent háttérbe szoritott; első dolog volt
                  megmutatni, hogy a nemzet mennyire ragaszkodik királynőjéhez; és ez érzelemben
                  csakugyan osztozkodott az egész ország; mert a magyar testőrség megalkotása, a
                  hazafi érdemek kitüntetéseért alapitott Szent-István-rend és legkivált a budai
                  királyi palotának megkezdett épitése nemcsak a nemzeti hiuságnak hizelgett, hanem
                  régen táplált vágyakat elevenitett fel és azok betöltését helyezte kilátásba.</p>
					<p>A lelkesedés oly nagy volt, hogy a királyi családot meghivó küldöttségbe száznál
                  többen iratták fel magukat és volt mit nézni Bécs városának, midőn az ezüsttől és
                  aranytól ragyogó hosszu kocsisor, megelőzve fiatal urfiak drágakövektől fénylő
                  lovas csoportjától, végig haladt Bécs utczáin, hogy a magyar királyi családot
                  kedvencz lakóhelyén, Schönbrunnban keresse fel.</p>
					<p>Ott az árnyas fasorok között, az ugrókutak medenczéi körül csoportosult nemsokára
                  a fényes küldöttség egyik-másik része; mert a küldöttség a királyi család
                  mindegyik tagjánál akart tisztelegni és a termek nem voltak elegendő nagyok arra,
                  hogy a küldöttséget egyszerre befogadják; azért a kalocsai érsek mindenik
                  főherczegnél és herczegnőnél három izben volt kénytelen elmondani ugyanazt a latin
                  orácziót és ezek is háromszor feleltek arra vissza, - mi a jól bemelegedett
                  termekben nem igen volt mulatságos dolog.</p>
					<p>Reggel tiz órától délután négy óráig tartott a küldöttségnek szobáról szobára
                  vándorlása; ekkor ezután az udvarnokok fölvezették a biborba-bársonyba öltözött
                  urakat arra a magaslatra, melyen az ez időben épitett gloriette még ma is áll és
                  ennek termében és terasszain frissitőkkel szolgáltak nekik. Sok testes honatya
                  arczáról csurgott a verejték, mig a nyári nap hevében a jó magas dombra felértek;
                  és ezek bizonyosan készséggel elengedték volna a frissitőket, cserébe a melegitő
                  sétáért, melyet a vezető kamarások és udvarnokok után tenni kellett.</p>
					<p>No de azért minden jól ment; a küldöttség megtette kötelességét; a királyi család
                  megigérte lejövetelét és néhány nap mulva már az ország határához ért a lobogókkal
                  gazdagon felékitett hajó, melyen a királyi család Pozsony felé vonult.</p>
					<p>Az ország határán Dévénynél ujra fényes küldöttség élén üdvözölte Barkóczy primás
                  a felséges családot; s midőn a gyönyörü nyári estén az országgyülés összes tagjai
                  és a tengersokaságu nép által övezve, a királynő és családja partra lépett és a
                  kocsi megálló helyéig vont nemzeti szinü szőnyegen végig ment: vége-hossza nem
                  volt a néptömeg «vivát»-jainak, melyet csak a pozsonyi várkastély ormairól
                  aládördülő ágyuk moraja dörgött tul.</p>
					<p>Másnap megjelent Mária Terézia azon emlékezetes teremben, hol 1741-ben az
                  «Életünket és vérünket!» felkiáltásról emlékezetes nagyszerü jelenet volt
                  eljátszva: körülvéve számos családja tagjaitól s a magyar és az udvari méltóságok
                  csoportjaitól; mellette a hamar magasra emelkedett herczeg Grassalkovich Antal
                  tartotta a királyi hatalom jelvényét, a hosszu, egyenes pallost.</p>
					<p>A királyi meghivó ünnepélyesen fel lett olvasva; az uj kanczellár latinul
                  indokolta a királyi kivánatokat, melyekre azután ujra Barkóczy primás válaszolt az
                  örömnapnak megfelelő reményt keltő kifejezésekkel; ugy, hogy az országgyülés
                  tagjai, valamint a királyi családéi derült hangulatban váltak el egymástól; semmi
                  sem látszott zavarni az egyetértést és egyetlen felhőcske sem mutatkozott a derült
                  ünnepélyes napok láthatárán.</p>
					<p>Az udvar elhelyezkedett pár napra a pozsonyi várkastélyban, mely még akkor
                  teljesen ép állapotban és teljesen fölszerelve volt; a koronázási főváros Pozsony,
                  mely máskor egy kisebb német polgári város szinvonalára volt lesülyedve, egyszerre
                  megnépesült, fővárosi szint öltött és alig látszott alkalmasnak arra, hogy a
                  legnépesebb uralkodóház udvarát s egy ország összes kitünőségeit igénytelen
                  házaiban elfogadja.</p>
					<p>Udvari ebédekkel és vacsorákkal, tisztelgésekkel és látogatással telt el nehány
                  nap; a fényesnél fényesebb udvari és főuri fogatok, a nyüzsgő cselédség
                  megnépesité az utczákat, s a még vidékről is betolongó köznép elfelejtette otthoni
                  bajait a látványosságok bámulásában.</p>
					<p>Senki sem sejtette, hogy e derült kép pár nap mulva el fog komorodni; a felhőtlen
                  ég beborul és a vidám arczok hosszura fognak nyulni.</p>
					<p>*</p>
					<p>Pedig ugy történt...</p>
					<p>Az alsótábla vagyis a «Tekintetes Karok és Rendek» gyülekezete, mely a megyék és
                  szabadalmazott városok követeiből állott, egy nagy földszinti teremben volt
                  összegyülve, melynek rögtönzött butorzata inkább valami felsőbb iskola
                  tanintézetéül, mint egy ország képviseletének befogadására lett volna
                  alkalmazható. Fenn a terem elején zöld posztóval bevont hosszu asztal, melynek
                  közepén elkülönzött öreg karosszéken az alsóház elnöke ült, egy ritka szépségü
                  férfiu, kinek nyájasan mosolygó kék szemeihez és életeleven arczához nagyon jól
                  állott a fehér czopfos paróka és az ezüsttel gazdagon diszitett nyestprémes kék
                  mente, mely széles vállait körülfolyta; bárha szabásukra nézve e rövid menték
                  akkoriban jobban hasonlitottak a franczia disz-frakkhoz, mint a tisztességes régi
                  magyar viselethez.</p>
					<p>Az asztal két sarkán a jegyzők ültek, magok elé halmozott iratcsomagokkal; mig az
                  asztal azon oldala, mely a padok felé volt forditva, egész hosszában szabadon
                  állt.</p>
					<p>A megyék és városok követei sürün egymás háta mögé helyezett és szintén zöld
                  posztóval bevont padokon ültek; két nagy osztályban foglalva el a terem hosszát,
                  egész a terem ajtajáig, melylyel szemben a padsorok közt alig egy ölnyi szélességü
                  kijáró vezetett.</p>
					<p>Az alsóház elnöke a királyi személynök, vagy mint akkor nevezték, personális,
                  Bayzáth József, már napok óta készült arra a szép klasszikus latin beszédre,
                  melylyel a királynő kivánságait igyekezett a tekintetes Karok és Rendek előtt
                  minél kedvezőbb szinben föltüntetni. Csakis azt várta, mig a betolongó követek
                  összeverődő sarkantyui és kardjai által okozott zaj elvégre lecsillapul.</p>
					<p>De ez bizony kissé hosszasan tartott, mert mindenki helyét kereste, melyek akként
                  voltak rendezve, hogy az egyik oldalon kezdődtek az A betüvel és másiknak elején
                  végződtek a Z-vel.</p>
					<p>A szelid tekintetü itélő-mester végre elő is vette zsebéből, a nagy betükkel irott
                  orácziót; letette a zöld asztalra és a szokásos megszólitás után, hozzáfogott ékes
                  beszédéhez.</p>
					<p>A tekintetes Karok és Rendek figyelemmel hallgatták; de most ott elől a
                  baloldalon, hol a Z betüs megyék követei ültek, bizonyos rendkivüli mozgás
                  keletkezett; mert egy kis könyv járt kézről-kézre, melyben több helyt
                  jelzőpapirosok nyultak ki, hol az idézett tételek, keményen meg is voltak vörös
                  plajbászolva.</p>
					<p>Ez a könyv, mely nem volt más, mint a Kollár Ádám által irt és Báróczy által
                  társainak bemutatott balvégzetes röpirat, csak az elébb jutott Balogh János, a
                  hires nógrádi követ kezeiből, a baloldali padok utolsó sorába, épen Zemplénmegye
                  egyik követe, Szirmay Tamás kezébe és a vén kurucz, kit már bécsi szerepléséből is
                  ismerünk, alig olvasott el nehány sort a megjegyzettek közül, midőn öklével,
                  kemény haraggal ütött az előtte fekvő corpus delicti-re és a királyi személynök
                  legszebben fogalmazott mondatát, eme nem egészen parlamentáris nyilatkozattal
                  szakitotta félbe:</p>
					<p>- Ez már mégis disznóság! Ezt az embert könyvestül együtt, a máglyán kellene
                  megégetni!</p>
					<p>E szertelen haraggal és dörgő hangon ejtett nyilatkozat a perszonális ő méltóságát
                  egészen kihozta flegmájából; ajkain elhalt a pompás, kiczirkalmozott latin mondat
                  és elrémült arczczal kérdé:</p>
					<p>- Quid hoc? (Mi az?)</p>
					<p>A vén kurucz nem jött zavarba a kérdés fölött; hanem felállva féloldalra vetette
                  rókatorkos mentéjét és minden előleges bevezetés nélkül, magyarul adta meg a
                  felvilágositást.</p>
					<p>- Egy gyalázatos pasquillus, méltóságos personalis uram, mely a magyar nemzetnek
                  minden ősi jussát csuffá teszi és pellengérre állitja; a magyar juszticia
                  bibliáját, Verbőczy Tripartitumát hazug munkának deklarálja és nyilvánosan arra
                  tendál, azt igyekszik demonstrálni, hogy mind az a jus és szabadság, melyért
                  őseink kétszáz esztendő óta véröket ontották, nem egyéb mint füst és pára!... És
                  mindez hagyján, ha valamely névtelen helyről vagy auktortól került volna ki; de
                  ennek a férczmunkának auktora nem más, mint Kollár Ádám Ferencz, ő felsége udvari
                  bibliothekáriusa; nyomatott pedig a bécsi udvari typographiában!... Hát én,
                  tekintetes Karok és Rendek - folytatja, a teremben körül tekintve - csak a mondó
                  vagyok, hogy eme, szabad nemzetünkön ejtett gyalázatos sérelem engemet arra indit,
                  hogy mig annak szerzője meg nem büntettetik, munkája hóhér által el nincs égetve:
                  én ugyan ő felsége királyi propoziczióit meg sem hallgatom és annak traktájába
                  annál kevésbbé megyek bele. Dixi!</p>
					<p>A királyi személynök még alig ocsudott fel meglepetéséből, midőn az ellenzéki
                  elveiről régen hires Okolicsányi János állott fel, ki Kollár könyvéről még nagyobb
                  szenvedélyességgel nyilatkozott, és alig végezte el beszédét, midőn már a hires
                  nógrádi követ, Balogh János, vette át a szót, kinek hatalmas s a sziv minden
                  hurját felizgató szónoklatára, a követek tömegesen állottak fel székeikről és
                  határozott hangon követelték, hogy a perszonális oszlassa fel a gyülést és addig
                  össze se hivja, mig a nemzet e nagy sérelme orvosolva nem lesz.</p>
					<p>Hiába esdekelt a szegény Bayzáth, hogy hallgassák meg előbb a királyi leiratot és
                  ez uj esetet terjeszszék fel együtt a többi nehézményekkel: a kifakadás és
                  tombolás egyre erősebb lett; mig végre Szirmay Tamás, a vén kurucz, kilépve a
                  padsorból, a megátkozott könyvet oda helyezte a perszonális elé és vörös
                  bársonynyelvü prémes süvegét fejére fölcsapva, ott hagyta a termet s példáját
                  nemsokára a követek egész tömege utánozta.</p>
					<p>Ekként csapott le a villám a derült égből; és hasztalan volt a kanczellárnak, a
                  primásnak és nádornak minden igyekezete, mert az alsó táblát semmi igérettel és
                  rábeszéléssel sem lehetett többé reávenni, hogy a Kollár-féle ügy elintézése előtt
                  a gyülésterembe visszatérjen.</p>
					<p>Maga a magyar udvari kanczellária is sértve érezte magát az által, hogy szokott
                  módon a könyv vele nem közöltetett; a szerencsétlen szerző most már nem akadt
                  patronatusokra; Borié, udvari tanácsos, kire hivatkozott, nem igen akart emlékezni
                  a dologra; maga Kaunitz herczeg, a mindenható miniszter, határozottan
                  kijelentette, hogy bármit tartalmazzon e könyv, a legszerencsétlenebb időben
                  került napfényre!</p>
					<p>Csaknem egy hónap telt el a különféle utánjárásokkal és vizsgálatokkal, mig végre
                  a királynő kijelenté és a Rendeknek is tudtára adta, hogy a könyv megjelenését
                  sajnálja, és vásárra bocsátását ő is be fogja tiltani.</p>
					<p>Mindez késő volt; a szerencsétlen könyv a kedélyeket felzaklatta; most már a
                  királyi leirat minden szavában veszélyt láttak a kétkedők, és egy egész hónap telt
                  el, mielőtt a királyi kivánságokat tárgyalás alá lehetett bocsátani.</p>
				</div>
				<div type="chapter">
					<head>
                  A holicsi szép napok.
               </head>
					<p>A királynőtől épen most haladt ki Batthyány Lajos nádor, ki jelentést tett Mária
                  Teréziának a Kollár könyve miatt történtekről. Batthyány már az uj korszak embere
                  volt, ki - mint hátrahagyott arczképein látjuk, annyira simult az udvarhoz, hogy
                  a magyar nemes legfőbb ékességéről és ez időben megkülönböztető jeléről, a
                  bajuszról is le tudott mondani. Nyájas férfiu is volt, igyekezett is szépiteni a
                  dolgot, a mennyire lehetett, de a végén sem süthetett ki abból semmi kedvezőt és a
                  királyné, nem is egészen méltánytalanul, elkeseredett hangulatban volt. Mária
                  Teréziában a magyar nemzet áldozataiért, melyeket trónja megmentésére és a hét
                  éves háborura hozott, valóban komoly hálaérzet volt és ez nemcsak szavakban, de
                  tettekben is nyilvánult nála. Magyarországnak visszaszerezte területi épségét; s
                  hogy tengeri kikötője legyen, megajándékozta Fiuméval; sokat tett az ország
                  közlekedési eszközeinek és anyagi jólétének érdekében; és egyetlen alkalmat sem
                  mulasztott el, hol ugy az egyesekkel, mint az országgal szemben vonzalmának valami
                  jelét adhatta.</p>
					<p>Igaz, hogy közelebbi időkben, mióta fia, József keze is belenyult az országos
                  dolgokba, itt-ott történtek olyanok, miket a magyar nemesség már is rossz szemmel
                  nézett, de ezekről a királynőnek nem volt tudomása és arról még kevésbbé sem volt
                  fogalma, hogy a dolgokat neki tulajdonitják. Különösen épen a vallási ügyek voltak
                  azok, melyekben fiától legnagyobb mértékben eltért; mert a királynő a
                  tulbuzgóságig vallásos, József pedig egész a másik határig szabadelvü volt; anyja
                  kormányzási idejének első részében több templomot és egyházi jószágot erőszakosan
                  is elvett a protestánsok kezéből; József pedig, mint azt Kollár könyve is
                  czélozta, épen a katholikus egyházi javak egy részének egyéb czélokra forditását
                  forgatta fejében.</p>
					<p>A királyné nem sokat tudott Kollár könyve tartalmáról; még kevésbé sejthette annak
                  szándékait, melyekben már József szelleme nyilatkozott; neki dicsérték a munkát,
                  mint tudományos müvet, kinek szerzőjét kedvező oldalról ismerte; és ő megadta
                  kiadására az engedélyt; most azután csak elhült, hogy a csekély felhőcskéből
                  mekkora vihar támadt a magyar országgyülésen és azonnal futárt küldött Kaunitz
                  herczeg után, kinek véleményét, hasonló kétes esetekben soha sem szokta
                  mellőzni.</p>
					<p>A nádor eltávozása után a királynő lehangoltan lépett szobája egyik ablakához,
                  mely pompás kilátást nyujtott az alant elterülő városra, a széles ezüst
                  szallagként végig kanyarodó Dunára és azon tul a végtelenül elterülő és változatos
                  képeket mutató rónára.</p>
					<p>Hát azért áldoztam én - töprengett magában hálás szivemnek minden érzelmét ennek a
                  nemzetnek, hogy most, midőn csekély segélyért fordulok hozzá, egy oly nyomorult
                  ürügy alatt, minő egy könyvnek megjelenése, hálátlanul elforduljon tőlem? Hát
                  azért mentették meg oly nagy lelkesedéssel, annyi áldozattal trónomat, hogy most,
                  midőn békés időben annak fentartásáról és családom fényének biztositásáról van
                  szó, e csekély áldozatot is megtagadják? Hát nem elég, hogy családom minden egyes
                  tagjának elhelyezéseért emberfölötti küzdelmet kell folytatnom, most már minden
                  igaz ok nélkül népeimnek szive is elfordul tőlem?</p>
					<p>A királynő szemeibe könyek gyültek, a méltó keserüség könyüi; mert e közelebbi
                  váratlan eseményért a legkisebb mértékben sem tudta magát vádolni. Ő máig a magyar
                  nemzetnek csak egyik oldalát látta, mely hódolattal és lelkesedéssel fordult felé,
                  és fogalma sem volt annak ellentétéről, mely jogai fenyegetése és sérelme miatt
                  most már oly kirivó szinben tárult föl előtte. Annál visszásabbnak tetszett pedig
                  e dolog, mivel teljes bizalommal jött el egész családjával együtt az általa
                  szeretett nemzet körébe és leérkezése alkalmával egyetlen jelét sem látta ezen
                  ellentétes áramlatnak. Nagy kedvetlenség, mondhatni tartózkodás és félelem vett
                  szivén erőt és ugy tetszett neki, hogy e fellépést azzal kellene viszonozni, hogy
                  udvarával együtt azonnal visszavonuljon a magyar földről.</p>
					<p>Ez eszme csaknem elhatározássá vált lelkében és csak Kaunitzot várta, hogy ennek
                  tanácsát ne mellőzze elhatározásában.</p>
					<p>E pillanatban egy udvarnok gróf Czobor Józsefet jelentette be a királynőnek és az
                  igenlő fejbiczczentésre, melyet mint beléphetési engedélyt adott, Czobor azonnal
                  megjelent, mély tisztelettel hajolva meg a királynő előtt, ki csak most száritotta
                  le elkeseredése könyüit.</p>
					<p>- Mit hoz ön nekünk kedves gróf? kérdi a királynő leereszkedőleg, de a szokottnál
                  hidegebb modorban - befejezte-e már jószágai megtekintését?</p>
					<p>- Befejeztem felséges asszonyom és most egy hódolatteljes kérelemmel járulok
                  felségedhez, melynek - megvallom - bizonyos önérdek is képezi alapját.</p>
					<p>Mária Terézia helyet foglalt karszékében és némán intett Czobornak, hogy
                  beszéljen.</p>
					<p>- Felséges asszonyom - kezdi ez - a hat heti szabadságot melyet felséged nekem
                  adni kegyeskedett, mondhatni minden perczében a kitüzött czélra használtam fel és
                  azon szomoru meggyőződésre jutottam, hogy mig azon birtokaim, melyek itt az
                  ország határszélén vannak, s melyeket gyakrabban meglátogathattam, meglehetős
                  rendben és jövedelmezőségben tartatnak fenn, addig a távolabbiak nagy mértékben el
                  vannak hanyagolva. E körülmény arra az eszmére vezetett, hogy ősi jószágaim
                  fölszerelése és jövedelmezősége szempontjából, egy párt azon birtokból, melyek itt
                  a határ szélén s részint Morvaországban feküsznek, eladóvá tegyek; miután azok
                  amugy is nagy részben szerzeményiek és könnyebben elárusithatók. Értesültem
                  felségednek ama kegyes elhatározásáról, hogy különben is szándéklatában van
                  ezuttal az ország egy pár belsőbb pontját is boldogitani megjelenésével és miután
                  arról is van némi sejtelem, hogy felséged családi szempontokból hajlandó lenne egy
                  pár jövedelmezőbb birtokot gyermekei számára megszerezni, alázatosan esedezném,
                  kegyeskedjék az én holicsi és gödingi uradalmamat megtekinteni, melyek e czélra
                  annyival inkább alkalmasaknak mutatkoznak, mivel nem esnek távol a birodalmi
                  székvárostól.</p>
					<p>A királynőnek kapóra jött az eszme; részint mivel amugy is távozni akart
                  Pozsonyból, az országgyülés makacs föllépése miatt; részint pedig, mivel a császár
                  leleplezései daczára is még mindig foglalkozott azon eszmével, hogy Erzsébet
                  főherczegnő részére oly jövedelmet biztositson, mely által tervezett házassága
                  akadályai elhárittatnának. Őmeglehetősen ismerte a korabeli férfiak hajlamait és
                  szenvedélyeit, melyektől udvarának is kevés tagja volt ment; és akként
                  gondolkozott, hogy Chablais herczegre nézve is az a kis titkos viszony, melyet fia
                  föltárt előtte, csak muló szenvedély, melyet oly magas szövetségért, mely Erzsébet
                  keze elnyerése által várt reá, könnyen háttérbe fog szoritani.</p>
					<p>Mindez gyorsan futott át a királynő elméjén és hirtelen kiderült arczczal, szokott
                  nyájasságával felelt a grófnak:</p>
					<p>- Kedves grófom, ez ajánlat igen szép öntől; csak az a kérdés, meggondolt-e két
                  körülményt, mely ajánlatával szemben akadályt képezhet? Egyik az, hogy mi
                  vendégnek igen sokan vagyunk; az udvar teljes számban jött le Pozsonyba; és ha a
                  kiséret felesleges részét itt hagynók is, ön magyar gazdai szivességének legalább
                  is két-háromszáz embert kellene ellátnia?</p>
					<p>- Felséges asszonyom, - felel a gróf - kegyeskedjék feltenni rólam, hogy mielőtt
                  ajánlatomat tettem volna, e boldogitó látogatás körülményeit meggondoltam; és
                  biztositani merem fölségedet, hogy a holicsi kastély oly terjedelmü, és akként van
                  berendezve, hogy felséged magas udvarát és családját befogadhatja; s ha mindjárt
                  oly kényelemmel nem is láthatja el, mint Laxenburg vagy Schönbrunn: a magas
                  leereszkedés által boldogitott gazda mindent elkövetett és el fog követni arra
                  nézve, hogy az udvar semmi lényegesebb igénye kielégitetlen ne maradjon.</p>
					<p>- Ismerem az ön pazar nagylelküségét, kedves gróf és örömest elhiszem, hogy
                  áldozatkészsége semmi kivánni valót nem hagy fenn e látogatás kedvező eredményére
                  nézve.</p>
					<p>- Ez kettős érdekemben áll, felséges asszonyom - mond szerényen Czobor.</p>
					<p>- De még mindig fenmarad a második kérdés - veté ellen a királynő. - A mi
                  házipénztárunk mostanság meglehetősen szerény összegekkel rendelkezik és ön
                  Pozsonyba érve, bizonyosan hallhatta, sőt egy korábbi tapasztalásból is tudja,
                  hogy honfitársai még az államkincstár rendbehozására sem igen hajlandók
                  tetemesebb áldozatokat hozni: ily helyzetben nem tudom, miként lehetne megejteni
                  az ön által tervezett jószágvásárlást?</p>
					<p>- Oh, a mi ezt illeti, felséges asszonyom - mond Czobor elpirulva - én magányos
                  ember vagyok és csak boldoggá tesz az a tudat, ha felségednek és családjának
                  jószágommal vagy akár életemmel valami szolgálatjára lehetek. Őseim is fegyverrel
                  és királyuk iránti hüséggel szerezték, a mijök volt; és azt sohasem tekinthették
                  másként, mint azoknak eredeti tulajdonát, kik azokat hüségükért adományozták. A
                  megvételi ár meghatározása és fizetési módozata felséged kegyelmétől függ; és én
                  elég birtokkal rendelkezem arra nézve, hogy a kifizetéseket bármily kedvezőbb
                  időre halasztva, nélkülözhessem.</p>
					<p>- Nos - mond derülten a királynő, kit a gróf nyilatkozata kedvező hangulatba
                  hozott - ezuttal csak gondoljunk a látogatásra. Még csak Kaunitz herczeget várom,
                  és ha ő, mint én, helyesnek tartja, hogy ez idő szerint Pozsonyt elhagyjuk: semmi
                  sem fogja gátolni elutazásunkat.</p>
					<p>- Engem pedig százszorosan boldoggá tesz felségednek e magas kegye - fejezi be a
                  gróf, s mély tisztelettel csókolva meg a királynő oda nyujtott kezét, örömtől
                  dobogó szivvel hagyta el a termet.</p>
					<p>*</p>
					<p>Hogy mekkora fényüzést fejtettek ki abban az időben azok a nagybirtokos urak,
                  kiknek szerencséjök volt az uralkodó családot házuknál tisztelhetni, hagyományaink
                  különösen Gödöllőről és Eszterházáról tartották fenn, melyeknek tulajdonosairól,
                  herczeg Grassalkovichról és herczeg Eszterházyról, mint szives házigazdákról,
                  mesés dolgokat jegyez föl a krónika. Gödöllőt csak egy estély alkalmával 80,000
                  lámpafény világitotta meg; Eszterházán pedig minden akként volt berendezve, mint
                  Bécsben, a császári udvarnál, még operai előadásokról is gondoskodva volt a már
                  akkor hiressé lett Haydn József vezetése alatt; és pedig oly fénnyel kiállitott
                  szinházban, mely a régi Burgszinház-féle épületet diszre jóval meghaladta.</p>
					<p>Ezektől a nagy nevü és nagy birtoku földesuraktól gróf Czobor József sem maradt
                  hátra, sőt leleményesség tekintetében azokat, mondhatni, fölülmulta.</p>
					<p>A szokatlanul jó rendbe hozott országutakon, mint valami tündéri álomkép vonult el
                  a királynő és családjának aranytól és ezüsttől fénylő vonata; a községek
                  bejáróinál müvészileg és izléssel alkotott diadalkapuk állottak, hol a mozsarak
                  jelzésére különböző viseletü, de diszesen kiállitott lovas-banderiumok rohantak
                  elő és lengő lobogóikkal, tollaikkal, bokrétáik- és szalagaikkal még elevenebbé
                  tették az általuk vezetett beláthatlan kocsisort, mely mellett a magyar gárda egy
                  része párduczkaczagánnyal és kócsagforgósan teljesitette a felvigyázói
                  szolgálatot.</p>
					<p>Minden diadaliv alatt összegyültek a megyei tisztviselők s a közeli vidék
                  földesurai, hogy hódolatukat bemutassák szeretett királynőjüknek; a falvak
                  harangjai zugtak a női apostoli királynak, és az egyház férfiai áldásukat
                  hintették a királyi családra, melynek utjára egész falu hosszán virágot szórtak a
                  fehér köntösü leánykák; mig a földmivesek tömege, legtöbb helyen, letérdepelt az
                  ut porába és áldásával vagy magasra tartott fövegével fejezte ki áradozó
                  érzelmeit.</p>
					<p>Utközben részint a gróf, részint más földesurak kastélyaiban bőven volt
                  gondoskodva frissitőkről és a királyi családot mindenütt akkora szeretet és
                  előzékenység vette körül, hogy a királynő egy izben fölkiáltott:</p>
					<p>- Mégis csodálatos nép ez a magyar! Bár merre menjek, a legnagyobb hódolat fogad,
                  szivből ragaszkodásuknak nem tudják eléggé jelét adni; a főurak pazarabb
                  asztalokat teritenek számunkra, mint a minőkre mi képesek lennénk; és mégis, ott
                  Pozsonyban, hol az ország képviselete van jelen, egy haszontalan könyv kiadása
                  miatt szóba se akarnak állni velünk; és saját országuk szükségeire is alig
                  hajlandók valami áldozatot tenni.</p>
					<p>- Felséges asszonyom - jegyzé meg Czobor, ki örömmel hallá a királynő elismerő
                  nyilatkozatát - ez már természetében fekszik a magyarnak. Képes bármely
                  áldozatra, ha a kulcsot szivéhez eltaláltuk; de ha rosz helyt kopogtatunk, minden
                  ajtó és ablak zárva marad.</p>
					<p>Körülbelül ezt fejezte ki a költő nehány évtizeddel később, midőn igy énekelt:</p>
					<p>«Természete a magyarnak,</p>
					<p> Hogy a jussát nem hagyja;</p>
					<p> De ha szépen kérik tőle,</p>
					<p> Az ingét is od’adja».</p>
					<p>A legnagyobb meglepetés a királyi családot Holicson, a gróf uradalmának központján
                  érte, hova a vonat már késő este érkezett be.</p>
					<p>Itt már perczekkel a megérkezés előtt, a hegyek minden orma kigyult az
                  örömtüzektől, az egymást keresztező rajgók fényétől és müvészien rendezett
                  tüzijátéktól, melyek legtöbbje a királynő nevének kezdőbetüit, majd Józsefét és
                  Erzsébetét tünteték elő.</p>
					<p>Minél közelebb értek, annál sürübb volt a mozsarak durrogása és a szakadatlan
                  éljenzés, vagy inkább vivátozás, melyet részben az itt-ott előbukkanó
                  lovas-bandériumok, részben pedig a hófehérbe öltözött föld népe hallatott a kocsik
                  megjelenése alkalmával.</p>
					<p>Még fokozódott a meglepetés, midőn a hosszu kocsisor megérkezett az urasági
                  kastély elé, mely semmivel sem volt kisebb terjedelmü a schönbrunninál; s azzal
                  körülbelül egy korban is épülve szélesen elterülő barock stiljében nagy családi
                  hasonlatosságot tüntetett fel.</p>
					<p>A gróf édes atyja e kedvencz nyaralója felépitése alkalmával, már valószinüleg
                  szem előtt tartotta a schönbrunni kastély tervét, mely szintén XIV. Lajos pazar
                  épitkezésének volt utánzata.</p>
					<p>A megérkezés pillanatában, a tetőzeten nagyszerü tüzjáték gyult fel; a diszes
                  gloriette felett pedig Mária Terézia arczképe és neve tünt ki ezer meg ezer
                  lámpából áttetsző világitással alkotva.</p>
					<p>- Ez valóságos Schönbrunn! - kiált fel a királynő, midőn Czobor hintójából
                  lesegité és ugyanily örvendező kiáltásokkal szállottak ki a főherczegek és
                  főherczegnők is, kik annyira otthon találták magokat, hogy még lakosztályaik is a
                  schönbrunnihoz hasonlóan voltak elhelyezve és butoraik ugyanoly szinüek és
                  elrendezésüek, mint ott, megszokott nyári mulató helyükön.</p>
					<p>- Ez tündéri dolog, kedves gróf! - mond a királynő, midőn a széles lépcsőzeten fia
                  József karjára támaszkodva, a kastély közepén berendezett termeibe ért - csakhogy
                  - teszi ujjával fenyegetve hozzá - az ily vendéglátó kiadások mellett, nehezen
                  fogja ön elhanyagolt többi birtokait rendezhetni! Hiszen itt minden olyan, mintha
                  ön az egész Schönbrunnt felcsomagoltatta és Holicsra helyeztette volna át.</p>
					<p>- Hálás örömmel veszem, felséges asszonyom, ha felséged magát itt otthon fogja
                  érezni; ez volt minden törekvésem és örvendek, ha felséged magas izlését
                  megközelithettem.</p>
					<p>- Csakhogy barátom, - mond a császár - ne hogy ugy járjon ön, mint XIV. Lajosról
                  mondják, hogy Versailles felépitése után jónak látta a számadásokat elégetni.</p>
					<p>- Én számadásaimat - felel udvariasan a gróf - felségtek kegyes szivébe irom és
                  boldog leszek, ha azok abból nem egyhamar fognak letörlődni.</p>
					<p>*</p>
					<p>- Ma - mondja Czobor másnap reggel - Erzsébet főherczegnő nyáját fogjuk
                  megtekinteni, ha felségednek és fenségteknek nincsen ellenére.</p>
					<p>- Ön már egészen elkényeztetett bennünket - mond a királynő - és tudjuk, hogy
                  mindig csak kellemessel lep meg. Azért csak vezessen; az idő kellemes és mi
                  követni fogjuk önt.</p>
					<p>E párbeszéd után Czobor a menet élére lovagolt és ezuttal a vidám családi menetet
                  a vadas kertek felé vezette.</p>
					<p>Midőn a sürü, de eleven alacsony keritéshez oda értek, hol a királynő kocsija és
                  az egész társaság megállott, Mária Terézia észrevette, hogy a kerités kapujánál
                  udvari vadászok vannak felállitva, azért némi idegenkedéssel kérdi Czobortól:</p>
					<p>- Reméljük nem valami hajtó vadászatot akar ön nekünk bemutatni, mert - folytatja
                  a mellette ponnyján ülő főherczegnőre tekintve - az én kedves Erzsébetemnél ez
                  szomoru emlékeket költhetne fel.</p>
					<p>- Oh, kedves mama! - mondja elpirulva a főherczegnő - az nekem nem olyan szomoru
                  emlék, mint gondolja; akként emlékezem arra vissza, mint a vitéz első csatájára,
                  melyből szerencsésen megmenekült.</p>
					<p>- Legyen nyugodt felséged - mond mosolyogva Czobor - azok a rettenetes vadállatok,
                  melyek nemsokára meg fognak előttünk jelenni, nehezen fognak valami nagy ijedelmet
                  előidézni.</p>
					<p>Ezzel sipjába fujt, melyet a vadászok többszörös jeladása követett, és ime a
                  fiatal erdő tisztásán, vezetve egy hatalmas himtől, melynek élesen hangzó
                  csengetyü volt a nyakára akasztva: nagyszerü őzcsoport törtetett elő és jött
                  egészen az alacsony keritésig; szelid, mondhatni kérő tekintetet függesztve az
                  előtte levő uri társaságra.</p>
					<p>A főherczegnők ajkairól az örvendetes meglepetés fölkiáltása hangzott fel. A
                  legtöbben leszökdöstek lovaikról; legelőször Erzsébet főherczegnő, ki azonnal a
                  keritéshez sietett.</p>
					<p>- Ime, a fenséged kis nyája, melylyel szabadon rendelkezhetik! - mondja Czobor és
                  arczán látszott az öröm, midőn észrevette, hogy a főherczegnő izlését a legnagyobb
                  mértékben eltalálta.</p>
					<p>- Ah, ez igen kedves ajándék - mondja a főherczegnő, csakhogy - teszi szomoruan
                  hozzá - e nyájat nehéz lenne Bécsbe szállitani; még csak az sincs módunkban, hogy
                  e gyönyörü bohó állatocskákat valamivel megkináljuk.</p>
					<p>- Dehogy nem, fenség - mond Czobor - csak válaszszon ki egyet közülök, melyet
                  legjobban szeret és én gondoskodni fogok elszállittatásáról. - Igen kellemes
                  állatkák ezek és a kiválasztott mint hü eb, mindenhová kisérni fogja
                  fenségedet.</p>
					<p>- Valóban? - kérdi örömmel a főherczegnő - az lesz az én legkedvesebb
                  jószágom.</p>
					<p>Czobor egy intésére az egyik vadász egész kosár fekete kenyeret hozott elő és a
                  főherczegnők vetélkedve nyujtottak tápot a gyönyörü kis állatseregnek, mely
                  egymást bohókásan lökdösve, igyekezett a nyujtott eledelt elragadni; szép értelmes
                  szemeiket hálásan emelgetve fel az adakozó királyi hölgyecskékre.</p>
					<p>Erzsébet főherczegnő csakugyan kiválasztotta a fiatal állatok legszebbikét, mely
                  annyira jámbor volt, hogy miután az étkezést megelégelte, önkényt nyujtotta
                  fejecskéjét, hogy a szép kezek megsimogassák.</p>
					<p>A jágerek szintén megkapták tiszteletdijukat és az egész család vidáman és
                  megelégedetten fordult vissza a kastély felé, hol a család ősi szokása szerint,
                  mindig maga a királynő volt a megvendégelő fél, habár annak gazdag anyagát
                  természetesen a holicsi uradalom szolgáltatta.</p>
				</div>
				<div type="chapter">
					<head>
                  Vihar.
               </head>
					<p>Mária Terézia ezt már annyira megszokta, hogy rendesen maga szólitotta fel a
                  grófot másnapra, határozott tervének előadására.</p>
					<p>- Nos, kedves grófom - mond egy szép juliusi napon, midőn az udvari ebéd épen vége
                  felé járt - minő tervet készitett a holnapi napra számunkra?</p>
					<p>- Felséges asszonyom - felelt készségesen a gróf - az idő oly szép és annyira
                  állandónak mutatkozik, hogy holnapra kirándulást rendeztem a Javorzinára, hol az
                  uradalomhoz tartozó juhászatot is megtekinthetjük. Az ut oda nem lesz nagyon
                  fáradságos; egész a havas aljáig kocsin mehet fel a társaság, hol azután jámbor
                  havasi lovacskák várnak, melyeken könnyen és biztosan fel lehet jutni a
                  fenyveseken át egész a juhásztanyákig, hol a társaságot villás reggeli várja.
                  Innen azok, kiknek kedvök van a gyalogösvényen egész a Javorzina kopasz bérczére
                  fölmenni, egy pár óra alatt könnyen eljuthatnak annak ormára, honnan felséges
                  kilátás nyilik egész le Pozsonyig és Bécsig, valamint Morvaország nagy részére
                  is.</p>
					<p>- Pompás! - kiáltott fel Mária Antoinette főherczegnő, ki mint legkisebbik
                  gyermeke a királynénak ez időben 10-12 éves lehetett - én még ugy sem voltam soha
                  havason!</p>
					<p>- A gróf terve összevág az enyémmel - mond a királynő, - mert holnapra épen
                  Kaunitzot várom és jól tudom, - teszi utána mosolyogva - hogy ön engem amugy is
                  kihagyott hegymászási tervéből, melyre ugysem vagyok már alkalmas.</p>
					<p>- Arra valóban nem is gondoltam és fölségedet legfeljebb a pompás erdőkig reméltem
                  megnyerhetni; - felel mosolyogva Czobor - mert ez ősrengeteg szintén érdemes a
                  megtekintésre.</p>
					<p>Mária Terézia előbb tett megjegyzésével testes voltára utalt, mi ez időben valóban
                  nem tette őt alkalmassá még hosszasabb gyalogsétára sem.</p>
					<p>- Köszönöm, de ezuttal az erdőt is elengedem - mondja azért a királynő; - miután
                  látom, hogy a társaságnak nagy kedve van, a tervet nem akarom megzavarni. Azonban
                  maga kedves Antoinette - teszi azután tréfásan hozzá - ezuttal is nehezen fog
                  havast látni, mert legjobb lesz, ha velünk otthon marad.</p>
					<p>A szép kis főherczegnő e szavakra nagyon elkomorodott és picziny ajkai mozgása,
                  valamint a szemeibe gyült könyük közeli sirást jeleztek.</p>
					<p>- Szabadjon magamat közbevetnem felséges asszonyom - mond Czobor - a főherczegnő
                  javára. Az ut a tanyákig semmi veszélylyel nem jár és onnan a havast csakugyan
                  megláthatja, habár annak tetejéről ezuttal nem is tekint szét.</p>
					<p>- Hát legyen! - mond a királynő - nem bánom, de az én Tónikámat mind önök, mind
                  udvarmesternőjének nagyon lelkére kötöm. És ti mindnyájan el akartok menni a
                  kirándulásra? - kérdi a főherczegnőkhöz fordulva.</p>
					<p>- Felséges mamánk engedelmével - mond Erzsébet főherczegnő, ki nővérei szemeiből a
                  hajlamot kiolvasta - mind elmegyünk.</p>
					<p>- Kivéve engemet, - mond Krisztina főherczegnő, a királynő legidősebb leánya - én
                  mamámnál maradok, mert - teszi hozzá mosolyogva - várok valakit holnapra.</p>
					<p>- Jó, jó, - mond mosolyogva Mária Terézia - ez azt jelenti, hogy Kaunitzczal
                  Albert is megérkezik.</p>
					<p>A terv e szerint minden további módositás nélkül el lőn fogadva; Czobor megtette
                  intézkedéseit a kora reggeli indulásra; és másnap reggel előállottak az udvari
                  hintók, a főherczegek paripái és az egész társaság megindult a Javorsina felé.</p>
					<p>Pompás nyári reggel volt, egy könnyü felhő sem lebegett a derült égen és a nem
                  sokára elért hegyvidék pompás fenyveseinek illata és üde levegője felvillanyozta
                  az egész társaságot.</p>
					<p>Elől a főherczegek lovagoltak; utánok a leeresztett fedelü nyilt kocsik a család
                  női tagjaival, az illetők udvarmesternőikkel és a legnélkülözhetetlenebb
                  szolgaszemélyzettel. A magyar testőrség közül is engedélyt nyertek nehányan, hogy
                  a kirándulásban részt vehessenek és ezek közül a három jó barát, a Bessenyei-féle
                  triumviratus, szintén felhasználta az alkalmat a rég nem élvezett havasi levegő
                  fölkeresésére és az általok nem ismert havas megtekintésére. Ezek, számra hatan,
                  az udvari kocsik kiséretéhez szegődtek, közönséges hétköznapi öltözetekben s
                  magukat a gróf szivességéből vadász fegyverekkel is ellátva.</p>
					<p>- A gróf egy kissé sokat mer, - mond Báróczy, ki ismerős volt a magyar felvidékkel
                  - hogy ily nagy női személyzettel havasi kirándulást rendez. Mert igaz ugyan, hogy
                  e pillanatban még egy felhő sincs az égen, de a magyar kárpátok oly szeszélyesek,
                  mint valami vén udvari hölgy; és ha esetleg jókora vihar találna támadni, nem
                  tudom, mikép helyezné el ezt az előkelő női társaságot.</p>
					<p>- No bizony - mond Bessenyei - hadd szokják meg ők is legalább az idő
                  viszontagságait eltürni; mert nincs oly hatalom és rang, mely a sors
                  változatosságának alá ne lenne vetve. Különben is a királyi család egyáltalában
                  nincsen elkényeztetve.</p>
					<p>- Azért mégis komikus jelenet lenne egy kissé - mond Barcsay - ha a szép
                  herczegnők és sokkal kényelmesebb udvarmesternőik esetleg csurig átázva,
                  érkeznének vissza Holicsra.</p>
					<p>*</p>
					<p>Midőn a meredekebb hegyek közé befordulva, kellemesen csevegő és kristálytisztán
                  átlátszó patak mentén, mint látszék, frissen kövezett uton a fenyves erdők aljához
                  értek, egyszerre pár hold területü tisztás tünt fel előttük, havasi virágoktól
                  tarkázott gyönyörü rétség, melynek emelkedett háttereit összerótt és
                  szarvasagancsokkal gazdagon ékesitett széles tornáczu vadászlak foglalta el, mely
                  csinos svájczi styljével és az előtte kiporondozott udvarral mintegy központját
                  képezte a kellemes völgyi öblözetnek.</p>
					<p>E hely volt az, hol a kocsikról le kellett szállani; de a vadászlak előtti
                  karfákhoz kötött hegyilovak és a nyüzsgő cselédség mutatták, hogy a további
                  utazásról is idejében és bőven van gondoskodva.</p>
					<p>A hintók előjártak; a főherczegnőket és udvarhölgyeiket, - kit-kit a védelmére
                  szánt lovag - leemelték a kocsiból, s miután a hintók a közellevő tágas félszerek
                  felé elvonultak, a most már gyalog maradt társaság érdekes és vidám csoportozatot
                  képezett a vadászlak előtt.</p>
					<p>Pár pillanatig mindnyájan az ismeretlen vidék nézésébe merültek, mely a
                  szeszélyesen fölemelkedő bérczekkel és azoknak titokteljes völgyeivel mintegy
                  továbbkutatásra ösztönözte a szemlélőt.</p>
					<p>- Ha fenségtek parancsolják - mond Czobor a királyi család tagjaihoz fordulva -
                  felmehetünk a vadászlakba, hol a nők elkészithetik toilettejüket a lovagláshoz; a
                  tornáczon frissitőket is vehetünk magunkhoz; mert idő van elég, dicséretökre
                  legyen mondva fenségteknek - mondja, a főherczegnők felé fordulva - mivel oly
                  korán fel tudtak kelni és katonai pontossággal megjelenni.</p>
					<p>E felhivásra a társaság a tornácz lépcsője felé fordult, hol csak most vettek
                  észre a legutolsó lépcsőn egy csodás és visszatetsző alakot.</p>
					<p>Egy vén czigánynő volt az, kuszált hófehér hajjal és fényes sötét arczbőrrel,
                  kinek korát még fogai után sem lett volna könnyü meghatározni, mivel ilyen harapós
                  eszközökkel többé nem rendelkezett. Ott gubbasztott, avult veres kendőjébe
                  burkolózva, beesett és mégis átható szemeivel, nagy horgas orrával, minden
                  szemlélőnek a baglyot juttatván eszébe, melyhez annyival jobban hasonlitott, mivel
                  középen lehuzott kendője alól két oldalról egy-egy fehér hajtincs nyult ég felé;
                  ép ugy, mint valami óriás bagoly fülpemetéi. Midőn a társaság feléje fordult,
                  száraz fekete kezeit részint kérőleg, részint áldólag terjesztette feléjök.</p>
					<p>- Milyen csodálatos alak, - mond Erzsébet főherczegnő, ki a vén czigánynőt először
                  pillantotta meg - ilyen alakot csak mesés könyvekben láttam lefestve.</p>
					<p>- Öreg czigányasszony - magyarázta Czobor - minő sok barangol szerte az országban
                  és kenyerét kártyavetéssel vagy tenyérből jóslással keresve, csalja a tudatlan
                  köznépet. Takarodjál innen, vén Sybilla! - kiált azután a czigánynőre - hordd el
                  magad, semmi szükség nincs itt reád.</p>
					<p>- Takarodjál, mindig csak takarodjál, - kiált szemrehányólag a vén asszony,
                  miközben nehézkesen emelkedett föl helyéről - mindig ezt mondják a szegény
                  Márthának, kinek száz év nyomja vállát, de azt nem kérdik, miből él meg, stalán,
                  ha meghalt, még a földben sem hagyják megpihenni!</p>
					<p>Czobor egy aranyat dobott oda a banyának, azután elutasitólag mondá:</p>
					<p>- Itt van, és most eredj; ebből megélhetsz egy egész hónapig!</p>
					<p>A banya vigyorgó arczczal tekintett reá.</p>
					<p>- Hej, pedig beh sok szépet tudnék a nagyságos ifju urnak és ezeknek a szép
                  nagyságos kisasszonyoknak jövendölni! - mondja a czigányok szokott selypitő
                  hangján. - Sokat láttam én már és még többet látok; száz esztendőt hátra, másik
                  százat előre.</p>
					<p>- Mit beszél? - kérdi érdeklődve a főherczegnő.</p>
					<p>- Jóslási tudományára hivatkozik - mondja megvetőleg Czobor.</p>
					<p>- Ah! ez nagyon érdekes - mondja a főherczegnő - ne üzze el, kérem; én nagyon
                  szeretném tudni, hogyan jósol.</p>
					<p>Czobor intett a czigánynőnek, hogy maradjon; de most közbeszólott Lerchenfeld
                  grófné, az udvarhölgyek egyike, figyelmeztetve a főherczegnőt, hogy ily alsórendü
                  néppel nem ajánlatos érintkezésbe bocsátkozni.</p>
					<p>A főherczegnők azonban mind a czigánynő körül gyültek, még a szelid Mária Anna is,
                  ki nagy hajlammal birt a titokszerüségek iránt.</p>
					<p>- Miként szokták ezek jóslásukat gyakorolni? - kérdé az utóbbi főherczegnő nagy
                  érdeklődéssel.</p>
					<p>- Leginkább a tenyér vonásaiból szokták kiolvasni hazugságaikat - magyarázta
                  Czobor.</p>
					<p>- Szeretném látni, miként történik ez - mondá Mária Anna, e szerencsétlen
                  főherczegnő, ki pupos létére, egyetlen volt a család tagjai között, ki testi
                  épséggel nem dicsekedheték.</p>
					<p>- Parancsoljon velem, fenség - mondja a háttérből előlépő Bessenyei - én amugy sem
                  félek a jóslatoktól. - És hatalmas jobbját oda tartotta a czigánynő elé.</p>
					<p>A jósnő Bessenyei tenyere fölé hajolt és rövid vizsgálat után mondá:</p>
					<p>- Hiába dicsekedtél oly fennen, szép urfi, mert bár testre erős vagy, akár egy
                  óriás: de rossz fát tettél a tüzre és lelkedet nyomja valami.</p>
					<p>- Ez nem jóslat, te vén bolond - mond elsötétült arczczal Bessenyei - ne a multról
                  beszélj, hanem a jövendőről.</p>
					<p>- Ahhoz van kötve a jövendőd is, a mi elmult - mond komolyan a czigánynő - a ki
                  egyszer csalt, maga örökre fog csalódni.</p>
					<p>A főherczegnők megmagyaráztatták a czigánynő szavait.</p>
					<p>- És van valami igaz abban, a mit mond? - kérdi Erzsébet főherczegnő.</p>
					<p>- Ugy látszik, hogy van valami - mond Czobor - mert a mi magyar Achillesünk
                  lehangoltan vonult vissza.</p>
					<p>- No, most nekem jósolj - szólt közelebb lépve Barcsay - de igaz legyen ám, a mit
                  mondasz, különben nem kapsz érte egy árva fillért sem.</p>
					<p>- Szép asszony feleséget kapsz - mondja a czigánynő éles hangon - csakhogy nagy
                  lesz az ára, a lelked felét adod érte cserébe.</p>
					<p>- No, az még csak megjárja - mond a szép testőr - csakhogy a másik fele
                  megmaradjon! - És egy kis ezüstpénzt dobott oda a czigánynőnek.</p>
					<p>A főherczegnők érdekeltsége mind nagyobb lett; ugy, hogy Czobor Báróczyt is oda
                  lóditotta a czigánynő elé.</p>
					<p>- Jaj, édes urfi - mondja ez, a megtett szemle után - reád már régen várnak,
                  messze, messze innen, és hogy ha fogadásodat be nem váltod, halálát okozod annak,
                  a kit egykor szerettél.</p>
					<p>Báróczy a czigánynőre nézett s azután meglepetve kiáltott fel:</p>
					<p>- A manó vigyen el, vén banya, ugy látszik, hogy ha a jövendőt nem is, de a multat
                  csakugyan ki tudod az ember tenyeréből olvasni.</p>
					<p>- No hát akkor én se maradjak el - mond Czobor, ki mindannyiszor hüségesen
                  tolmácsolta a czigánynő és a jóslatot nyertek szavait - ki tudja, hátha a jó isten
                  csakugyan ráirta minden ember sorsát a bőrére, mint könnyen el nem szakitható
                  oklevélre?</p>
					<p>Az elmés megjegyzést általános derültség követte és nagy volt az érdekeltség,
                  midőn Czobor a banya elé tartotta a jobbját.</p>
					<p>- Olyan szekér után szaladsz, szép ifju ur, a melyik fel nem veszen - mondja a vén
                  jósnő - s mig amaz elszalad, te, fényes ur létedre, majd ott maradsz az ut
                  porában.</p>
					<p>- Az meglehet! - mond Czobor elsötétült arczczal és egy második aranyat dobott oda
                  a czigánynőnek.</p>
					<p>De arra ezuttal nem volt hajlandó, hogy a jóslatot a főherczegnők előtt
                  tolmácsolja. Ezek azonban aligha nem sejtették a jóslat tartalmát, mert most már
                  az érdekeltség annyira fokozódott, hogy az udvarhölgyek helytelenitése daczára
                  először is a szerencsétlen Mária Anna főherczegnő tartotta oda tenyerét, kinek
                  példáját azután a többi főherczegnő is sorba követte.</p>
					<p>- Koronát látok fejeden, - mond a czigánynő a pupos főherczegnőnek - de fekete
                  fátyol van reá vetve. Szivedben keresd azt a boldogságot, a mit a világban hiába
                  kerestél.</p>
					<p>A főherczegnő a tolmácsolás után megdöbbenve lépett hátra; szemeibe könyek gyültek
                  és fátyolozott hangon mondá:</p>
					<p>- Higyjétek el, hogy ez a vén asszony képes leolvasni a természet titkait, melyek
                  közönséges szemek előtt rejtve vannak. (Anyja már korábban a prágai főrangu zárda
                  fejedelemnőjének szánta.)</p>
					<p>Most a kellemes Amália főherczegnő tartotta a jósnő elé kitárt jobb kezét.</p>
					<p>- Örvendj, örvendezzél, drága kisasszony; mert fejeden korona lesz és szivedre
                  boldogság vár.</p>
					<p>- Ez megérdemli a fizetést, - mond a főherczegnő és erszényét kivéve, ajándékot
                  nyujtott a jósnőnek.</p>
					<p>Most Erzsébet főherczegnő következett.</p>
					<p>- Távol keresed azt, a mi közel van hozzád, - hangzék a jóslat - ma utoljára fogsz
                  lenni annak karjai között, a kit legjobban szeretsz.</p>
					<p>A legszebbik főherczegnő elborulva lépett vissza és a tisztelet bizonyos nemével
                  tekintett a 100 éves asszonyra, kitől a szomoru jóslatot nyeré.</p>
					<p>E kedvetlen hatást elüzte a Karolina főherczegnőnek adott jóslat, kinek keze
                  fölött örvendezve csapta össze a vén czigánynő kezeit, miközben kellemetlen hangon
                  rikácsolá:</p>
					<p>- Fejeden fényes koronát látok; első fogsz lenni egész országodban, kitől királyok
                  fognak származni!...</p>
					<p>Még csak a kis Antoinette herczegnő volt hátra, ki udvarmesternője kezéből
                  daczosan rántotta ki jobbját és tartotta oda a vén banya elé.</p>
					<p>A vén czigánynő hosszasan nézte a szép kezecskét; azután arczvonásai egyszerre az
                  ijedelem kifejezését öltötték fel és a helyett, hogy jóslatát kimondaná, tőle alig
                  várható gyorsasággal kezdett szaladni egy gyalog ösvényen az erdő felé.</p>
					<p>A meglepett társaság nem tudta mire vélni a czigánynő különös viseletét; de az
                  óriás Bessenyei feltalálta magát, gyorsan utána szaladt a czigánynőnek és azt az
                  erdő szélén elfogta.</p>
					<p>- Megállj, átkozott banya! - kiált reá - mit loptál, hogy oly gazdag ajándékok
                  után menekülni akarsz?</p>
					<p>- Hallgass! - riadt reá a banya, száraz kezével fenyegetve - és bocsáss engem
                  utamra!</p>
					<p>- Dehogy bocsátlak! Mig el nem mondod, mit láttál a kis főherczegnő kezén, innen
                  egy tapodtat sem eresztelek.</p>
					<p>- Elmondom neked, ha nem adod tovább és azonnal elbocsátasz.</p>
					<p>- Jól van hát, mondd el és mehetsz isten hirével.</p>
					<p>- Annak a szép kisasszonynak a kacsóján - suttogja félénken a czigánynő - a
                  középvonások egy hóhérkardot képeznek, és a kinek én ilyet láttam a tenyerén, azok
                  utolsóig bárd alatt vesztették el fejöket!</p>
					<p>- Eredj pokolba, te utálatos banya! - mondja Bessenyei, egyet lóditva a vén
                  czigánynőn; de azután lehangoltan tért vissza a társasághoz, hol semmi
                  felvilágositást nem adott a hallottakról; de egész nap hosszán nem látta senki a
                  máskor vidám embert mosolyogni.</p>
					<p>*</p>
					<p>Okosabb dolog lett volna, hogy a mint Czobor akarta, a jósnőt eltávolitsák az
                  utból; mert annak jóslatai nem kis mértékben zaklatták fel a kedélyeket,
                  utógondolatait azonban mindenki magába zárta. A hölgyek átöltözködése a hegyi
                  lovagláshoz csakhamar megtörtént és nemsokára vidám zaj verte fel a rengeteget;
                  az előljáró vadászok kürtjei megszóliták a völgyek viszhangját, melyre a magasból
                  a juhászok kéregkürtjének mélabus hangja felelt.</p>
					<p>A kis ponnyszerü havasi lovacskák pompásan beváltak mind a hölgyek, mind az urak
                  alá és az okos állatok oly kifogástalanul teljesitették kötelességüket, hogy
                  vezetésre nem is volt szükségük; biztosan rakták lábaikat az időközben ledőlt
                  faágak közé és valóságos szakértelemmel haladtak el a csuszamlós utakon,
                  veszélyes mélységek közelében.</p>
					<p>A Kárpátok növényvilága különösen az erdőségek tekintetében csaknem az egész
                  vonalon egyenlő, valamint a geologiai képződés is, mely azoknak talaját képezi,
                  koczkákká idomuló homokkő az alsóbb hegyeken és az ősgránit változatai a
                  felsőbbeken, melyeket itt-ott ütnek át vulkanikus erők ujabb képződményei. Lenn a
                  hegyek alján lombos csererdők, melyek lassanként vidám hangulatu bükkösökbe mennek
                  át; ezt követi fölebb a fenyőerdők sötét góthikája, mely után kövér legelők, majd
                  puja-fenyők sötét koszoruja, az áfonyák és lychenek elevenzöld és szürke bozótjai
                  köritik a kiemelkedő bérczek kopasz ormait.</p>
					<p>Alig egy jó óra volt szükséges arra, hogy a főrangu társaság a fenyves meredek
                  pályáján áttörjön, mi meg is történt minden baj nélkül, vidám tréfák és
                  nevetkezések közben; melyekre legnagyobb anyagot az éltesebb udvarhölgyek félénk
                  sikoltozása adott, kik jobban remegtek itt, mint az udvari szalonok sokkal
                  sikamlósabb és sokszor nagyobb veszélyeket rejtő talaján.</p>
					<p>Elvégre azonban kiértek a fenyvesből, és előttük bübájos látvány terült el a
                  gazdag havasi füvel boritott s mintegy pihenésre hivó völgyben, melynek virágokkal
                  gazdagon tarkázott szőnyegzetén százai legeltek a nehéz magyar gyapjas juhoknak és
                  játszva ugrándozó báránykáknak.</p>
					<p>Az első fogadtatás ugyan nem volt nagyon barátságos, mert egy, 30-40 óriási fehér
                  juhászkutyából álló falka egyenesen neki rohant a fényes társaságnak; mire egy
                  pár idősebb udvarhölgy szagos üvegcséit kezébe keresgette, nehogy elájuljon és
                  leessék lováról. De Czobor már ismerte az ebek természetét, melyek a juhkarámokat
                  medvék és egyéb dulvadak ellen védik; megállitá a társaságot; mire az ebek rohama
                  is megszünt és csak csaholásban nyilvánult idegenkedésök, melyet a juhászok éles
                  visszahivó füttye csakhamar megszüntetett.</p>
					<p>Csak ezután következett az igazi fogadás, melynek ünnepélyét 20-30 juhászlegény
                  nyitotta meg, hófehér ruházata fölött vállra vetett bundájával, havasi virágokkal
                  felbokrétázott kalapjával, kik félkört képezve a társaság előtt kéregkürtjeikkel
                  valóságos hangversenyt rögtönöztek a magas vendégek mulattatására.</p>
					<p>Midőn ennek vége volt, a félkör ketté vált és utat nyitott a vendégeknek, kik elé
                  most felbokrétázott és koszoruzott juhásznők és lányok csoportja járult, élénk
                  szinü ünnepi öltözetekben, kik szemérmes arczczal és mély hódolattal nyujtották
                  át gyönyörü havasi bokrétáikat, melyeknek főalkatrészét az ezüstszinü gyopár, az
                  aranyló havasi rózsa és a kőtörők kellemes harangocskái képezték, izletesen
                  köritve az áfonya sötét, örökzöld levelei által.</p>
					<p>- Milyen gyönyörü itt minden! - mond Erzsébet főherczegnő a mellette léptető
                  Czoborhoz - egész tündérvilág nyilik itt föl előttünk és mint e férfiak és nők
                  vidám, egészséges arczáról látszik, a szép, szabad természetnek a szivben is
                  hasonló kép felel meg.</p>
					<p>- Magam is azt hiszem, fenség - felelt Czobor- a nép igényei csekélyek és könnyen
                  ki is vannak elégitve; itt a felséges légben, egészséges étkezés és örökfriss
                  források között, szabad akaratukat követhetik, melynek elérésében nem gátolja őket
                  a müvelt társadalom ezerféle akadálya.</p>
					<p>- No, lássa ön, - mond a főherczegnő - én ez egyszerü emberekkel szivesen
                  cserélnék, ha az tőlem függne és a szabad természet e gyönyörü magaslatáról
                  megvetéssel tudnék letekinteni az alant nyüzsgő világ vágyaira és
                  csalódásaira.</p>
					<p>E párbeszéd közben az egész társaság megérkezett a juhkarámokhoz, melyek előtt
                  óriási üstökben és a már visszatért juhásznők felügyelete alatt főtt a friss
                  juhtej; a karámok felett pedig erős fenyőoszlopokon hosszu leveles csarnok
                  emelkedett, fedve és befonva friss bükkgalyakkal; mig a tetőzetet és oszlopokat
                  havasi virágokból font pompás füzérek ékesitették.</p>
					<p>A nagyszerü lombcsarnok közelében hatalmas laczikonyhákon vidám tüzek lobogtak; s
                  itt az egyetlen alkalomra a gróf teljesen visszafoglalta házi-uri jogait; mert a
                  konyhák és asztalok körül az ő, előre küldött cselédei forogtak.</p>
					<p>Csakhamar vidám lakománál ült az egész társaság és a reggeli utazás miatt sokkal
                  jobb étvágygyal fogyasztotta az izletes étkeket, melyek közül még a juhászok által
                  odahozott kellemes zsendice (juhtej) az édes sajt és turó sem hiányzottak. A
                  pompás borok mellett, még nagyobb kelete volt a havasi forrás felséges vizének,
                  melyet uj fakupákban élvezett az egész társaság.</p>
					<p>A villásreggeli után valóságos haditanács ült össze, mely a gyalog megteendő
                  bérczmegmászás módozatairól tanácskozott. Az ut sem tulságosan fáradságos, sem
                  hosszu nem volt; a vezetők biztosak; ennek daczára a magokban nem bizó
                  udvarhölgyek a tanyán óhajtottak maradni; mig a vállalkozó ifju hölgysereg számára
                  szeges botok és czipők állottak rendelkezésre. Ezenkivül nagyobb óvatosság
                  tekintetéből, minden udvarhölgy mellé egy uri lovag és egy ügyes vadász volt
                  rendelve.</p>
					<p>A gróf kiszámitása szerint délutáni két órára már fel kellett érni a hegytetőre és
                  igy ötre könnyen visszatérhettek a vadászlakhoz, honnan rövid étkezés után még
                  idejében juthattak vissza Holicsra.</p>
					<p>Mondanunk sem kell, hogy a gróf, szive hódolatának bálványát, Erzsébet
                  főherczegnőt választotta védenczéül; mig a többi hölgyek a főherczegek és
                  testőrök vezetése mellett indultak meg.</p>
					<p>Nemsokára megelevenült a hegyoromra felvezető meredek ösvény, a vidáman feltörő
                  társaságtól és a főherczegnők, kik ritkán élvezhettek hasonló szabadságot,
                  telhetetlenek voltak a szép havasi virágok és áfonya fehér-vörös bogyóinak
                  leszedésében; kivált a kis Antoinette főherczegnő parancsára a hatalmas Bessenyei
                  annyit szedett össze, hogy a vidám gyermekleányka alig tudta tovább
                  szállitani.</p>
					<p>Midőn a lichenek puha szőnyegén minden nagyobb baj nélkül a hegy ormára értek:
                  kettős meglepetés várt a vidám társaságra; egyik, hogy a késő juliusi nap daczára,
                  az orom egy pár mély völgyületében jéggé fagyott hószalagokra találtak; a másik
                  pedig egy oly látvány volt, melyet kivált a társaság női tagjai még sohasem
                  élveztek, s mely az addig vidáman csevegő társaság nyelvét rögtön leköté.</p>
					<p>A hegyorom fésüje mögött, nem nagy távolságra, egész falkányi zergecsoport
                  legelészett, gondtalanul rágcsálva a pompás havasi növényzeten; és hátrahajló kis
                  szarvacskáikkal, gyönyörü idomukkal és vékony lábaikkal oly kedves képet mutattak
                  a társaságnak, mely sokáig nem mosódott ki emlékezetükből.</p>
					<p>Czobor intésére az egész társaság rögtön megállott és igyekezett magát hangtalanná
                  tenni, hogy annál tovább gyönyörködjék a szép látványban; de az egyik udvarhölgy
                  tüsszentésére, ki megszokott burnótját itt sem tudta nélkülözni, az óvatos állatok
                  kiállitott őre, egy pompás himzerge, neszét vette a társaságnak és ennek megadott
                  sivitó vészjelére egy pillanat alatt ugy eltünt az egész csoport, mintha csak
                  nyáréji álomjelenet lett volna.</p>
					<p>Nem is kellett több a szegény Stieglitz bárónőnek, hogy a főherczegnők,
                  tüsszentéseért egész óra hosszat boszantsák; mig nem utoljára ünnepélyes fogadást
                  volt kénytelen tenni, hogy hasonló kirándulások alkalmával máskor otthon fogja
                  hagyni burnótszelenczéjét.</p>
					<p>Most a látcsövek kerültek elő és az ormon álló társaság nem tudott betelni a
                  látvány élvezetével; találgatta a távolban fölfedezett városok és falvak neveit;
                  különösen nagy volt a kis főherczegnők meglepetése, midőn a láthatáron a pozsonyi
                  várat, sőt a jól ismert Szent-István tornyot is fölfedezték.</p>
					<p>Czobor gróf világért sem akarta volna zavarni a társaság kellemes mulatságát; de
                  egyszerre a nyugati láthatáron sötét felhő ütötte föl fejét, mint valami fenyegető
                  szörnyeteg, mely fölebb-fölebb emelkedik szélein megaranyozva és itt-ott áttörve a
                  nap sugaraitól, melyek annyival vészterhesebbnek tüntetik fel haragos-vörössé váló
                  sötét alakját.</p>
					<p>A gróf jól ismerte a havasi világ változó természetét, és egy könnyü széllebbenés,
                  mely a felhő irányából jött, elárulta, hogy a felleg valószinüleg épen a Kárpátok
                  ormainak fog tartani. Ez azonnal fölgerjeszté aggodalmát.</p>
					<p>- Fenséges hölgyeim és uraim - mondja azért - igen sajnálom, hogy meg kell
                  zavarnom kedvtöltésüket; de ideje lesz a lefelé indulásnak, ha azt akarjuk, hogy
                  az eső utközben meg ne lepjen és a hölgyek átázva ne érkezzenek vissza a
                  kocsikhoz.</p>
					<p>A főherczegnők sehogysem akarták elhinni, hogy a derült nap egyszerre ily
                  veszélynek legyen kitéve; sőt a főherczegek sem voltak e tekintetben kellőleg
                  tájékozva.</p>
					<p>- Lehetetlen az, kedves gróf! - mondja Erzsébet főherczegnő - hiszen az egész
                  láthatár tiszta még és az a távoli felleg legfölebb éjszakára, vagy holnapra
                  juthat el ide.</p>
					<p>- A nagy természet - felel a gróf - körülbelül oly szabályokat követ, mint az
                  emberi sors. Gyakran megtörténik, fenség, hogy felhőtlen égből is egyszerre lecsap
                  a villám és legszebb reményeink vetését, virágait a jövő pillanatban már letarolva
                  látjuk. Azért jó lesz az óvatosság; és én azt tanácslom, rögtön induljunk
                  vissza.</p>
					<p>A társaság csakugyan visszaindult, de mire a juhásztanyákhoz értek, már a nyugoti
                  fél éggömb egészen be volt borulva és egyre erősebben hangzott a mennydörgés.</p>
					<p>Gyorsan szedték össze magukat ugy a bérczi kirándulók, mint a tanyán hátramaradt
                  udvarhölgyek, de mire a fenyvest elérték, már villámok czikkáztak a bércz fölött
                  és az eső nagy cseppekben kezdett esni.</p>
					<p>Alig haladtak nehány perczig a fenyves sürüjében, midőn az eső egyszerre valódi
                  záporrá alakult át; és az ösvény annyira megsikosodott, hogy a havasi lovakon
                  maradás többé nem mutatkozott biztosnak; azért Czobor tanácsára mindannyian
                  leszállottak s a kis hegyi lovakat hátrahagyták a vezetők felügyelete alatt.</p>
					<p>A főherczegnők, bár efféléhez természetesen nem igen voltak szokva; elég bátran és
                  elszántan viselték magukat; sokkal több baj volt az udvarhölgyekkel, különösen
                  gróf Lerchenfeldnével és báró Stiglitznével, kinek sikoltozása és «Jessess Mária!»
                  kiáltása néha még a mennydörgést is tulsivitotta.</p>
					<p>Természetes, hogy a hölgyeknek csakugyan erősen kellett karjukba fogózkodni, hogy
                  a sikos lejtőn el ne essenek; csak Bessenyeit nem feszélyezte az ő kis védencznője
                  Antoinette főherczegnő, mert az óriás testőr mint kis csecsemőt kapta fel karjára;
                  beboritotta köpenyével és mosolyogva és közbe-közbe midőn megsiklott egy-egy
                  elnyomott czifra káromkodással szállitotta odább.</p>
					<p>A zápor lassanként fergeteggé nőtt; fenn a bérczen valóságos orkán dühöngött és a
                  jéggel vegyes eső bátran felhőszakadásnak volt nevezhető. Mindez nem csak
                  veszélyessé tette a lemenetelt, hanem természetesen át is áztatta a hölgyek és
                  urak öltözetét; és ez utóbbiaknak még azzal is kellett vesződniök, hogy itt-ott a
                  letört és utban fekvő faágakat a hölgyek elől elháritsák.</p>
					<p>De legnagyobb aggodalmat okozott Czobornak az a körülmény, hogy az a kis csermely,
                  mely nyáron át csakis a forrásokból és itt-ott megmaradt hótömegekből nyerte
                  táplálékát, most a felhőszakadás következtében, valóságos folyammá dagadt és
                  harsogva omlott alá a völgyön, mely mellett az ut vezetett; zuhanásában itt-ott
                  hatalmas vizeséseket képezve s faágakat és törzseket ragadva magával.</p>
					<p>E csermelyen keresztül egy ez alkalomra épitett könnyü hid vezetett át a völgy
                  aljában, annak tulsó oldalára, hol a már ismert vadászlak állott. E körülmény volt
                  az, mely Czobor aggodalmának fő okát képezte, miután csaknem bizonyosra vehette,
                  hogy e hatalmas vizáradat e hidat vagy inkább pallót tova ragadta magával.
                  Aggodalma nem is volt alaptalan; mert midőn az átjáróhoz értek, a társaság nagy
                  rémületére csakugyan a hid nem volt sehol.</p>
					<p>- Itt nincs más mód, uraim és hölgyeim - mondja Czobor, minthogy alkalmas gázlót
                  keressünk valahol és a hölgyeket ölünkben szállitsuk át; a vadászlak a tulsó
                  parton már alig van pár puskalövésnyire és ha oda elértünk, tovább nincs semmi
                  baj.</p>
					<p>Az udvarhölgyek vonogatóztak e terv kivitele ellen, de a zuhogó jégeső oly érvet
                  szolgáltatott a mellett, hogy meg kellett adniok magokat.</p>
					<p>Bessenyei leghamarább készen volt az átmenetel megkisérlésére. Egy helyen, hol a
                  viz legkevésbé volt rohamos, állott meg a társaság és Bessenyei Stieglitz
                  bárónéhoz lépve igy szólott:</p>
					<p>- Fogja ölébe nagyságod a főherczegnőt és én mind nagyságodat, mind Lerchenfeld
                  grófnét azonnal átszállitom. Ne aggódjanak semmit, mert én a Dunát is elégszer
                  átusztam és ilyen csekély patak, még ha közepére állok, sem mozdit ki
                  helyemből.</p>
					<p>Az udvarhölgyek mentegetődzni és vonakodni akartak; de az óriás testőr nem
                  tágitott; mint egy második Nagy-Kristóf, vaskarjaira ragadta a visongató
                  udvarhölgyeket és a következő pillanatban már ott állott majdnem derékig a folyó
                  közepében és néhány lépéssel csakhamar elérte a tulsó partot, hol lehető
                  gyöngédséggel rakta le hármas terhét.</p>
					<p>- Ime, a jóslat! - mondja Erzsébet főherczegnő, magát akaratlanul elszólva, midőn
                  lovagja, Czobor gróf, karjára emelte és az áradó folyamba lépett.</p>
					<p>- Remélem, nem fél fenséged - mondja a tulboldog ifju.</p>
					<p>- Annyira nem - susogja a főherczegnő - hogy azt sem bánnám, ha sohasem jutnánk a
                  tulsó partra.</p>
					<p>- Én pedig - mond az áradat közepén Czobor - csak e pár szóért tizszer áldoznám
                  fel életemet fenségedért.</p>
					<p>Ekként nyillott meg a sors által egymástól távol vetett két sziv, mely életében,
                  most dobogott legforróbban, a fenyegető halál révén és a zuhanó záportól bőrig
                  átázottan.</p>
					<p>De azért szerencsésen átjutottak a partra; nyomukban a társaság többi tagjaival,
                  kik közül Bessenyei visszatérve, még egy pár hölgyet átszállitott.</p>
					<p>- Most már itt lennénk - mondja a halál minden félelmét kiállott Stieglitz báróné
                  - de mi lesz átázott öltözeteinkkel! Uram Jézus, én már is náthás vagyok, és hogy
                  megyünk ilyen kosztümben ő felsége a császárné elé.</p>
					<p>- Nyugodjék meg, báróné - mond Czobor - én, ki ismerem a havasi időjárás változó
                  természetét, ez esetről már előre gondoskodtam; ésnagysádék a vadászlakban,
                  melyhez már alig száz lépésre vagyunk, át fognak öltözhetni; habár - teszi
                  mosolyogva hozzá - meglehet, hogy a száraz uj kosztüm, melylyel cserélni fognak,
                  szintén nem lesz egészen udvarképes.</p>
					<p>A bárónő, ki nagy bajjal előkereste pikszisét átázott köntöse ránczaiból és jókora
                  mennyiségü burnótot szippantott fel, bizonyos megnyugvással mondá:</p>
					<p>- Csakhogy el nem vesztünk és az Isten megtartá életünket; a száraz meleg ruha és
                  az éjszakára veendő lábfürdő talán megmentenek a legrosszabbtól. Mennyire
                  örvendek, hogy kedves pincsemet nem hoztam magammal; mert az ebben a fergetegben
                  bizonynyal tüdőgyulladást kapott volna.</p>
					<p>A társaságot Stieglitz bárónő apró aggodalmai az átázás daczára derült hangulatba
                  hozták, mely még fokozódott az által, hogy a vihar is alább hagyott és az alkalmas
                  menedékházat már ott látták néhány lépésnyire orruk előtt.</p>
					<p>A mint a tornáczra felértek, Czobor gróf azonnal megadta utasitásait.</p>
					<p>- A hölgyek szobái jobbra vannak, az urakéi balra és a ruhatárakban minden
                  feltalálható, mi az átöltözéshez szükséges. Válogassanak fenségtek és nagyságtok a
                  különböző uj öltönydarabokban és csináljanak kedvök szerinti toilettet: tükör
                  minden szobában van. Fél óra mulva a csengetyü estebédhez fogja szólitani a
                  társaságot.</p>
					<p>Ez utasitás nyomán az urak jobbra, a hölgyek balra nyomultak be és mindkét nem
                  gyors átöltözéshez látott.</p>
					<p>Az udvarhölgyek azonban rémülve állottak meg a felnyitott ruhaszekrények előtt;
                  mert bár a fehérnemüek kifogástalanul finomak voltak, de a szoknyák és felöltők a
                  környékbeli népviselet ruhadarabjaiból: pompásan kitulipántozott báránybőr
                  pruszlikokból, bokorugró rikitó szinü szoknyákból, piros és fekete csizmákból,
                  hamis kövekkel és gyöngyökkel ékitett pártákból és fejkötőkből állottak.</p>
					<p>- Jessess Mária! - kiáltja Stieglitz báróné, kinek piros arczfestését az eső
                  lemosta, midőn e különös ruhatárat meglátta, van-e esze ennek a mi grófunknak,
                  hogy ilyen parasztviseletbe akar minket bujtatni?</p>
					<p>De a főherczegnőknek annál jobban tetszett az eszme; csakhamar kiválogatták a
                  termetökhöz leginkább találó öltönyt; és hogy a házigazda eszméjét teljesen
                  megvalósitsák; fürteiket is akként rendezték, mint azt a környékbeli viselet
                  kivánta.</p>
					<p>Midőn azután a vadászlak tornáczán elhangzott az estebédre hivó csengetyü,
                  meglepetéssel tekintett a kétnemü társaság egymásra és a vidámság, mely e különös
                  látványra előtört, teljesen elfelejttette a kiállott veszély minden
                  kellemetlenségét.</p>
					<p>Erzsébet főherczegnő képezte az általános bámulat központját, ki lebocsátott
                  gazdag fürtei fölött csillogó magas pártájával, a gyönyörü termetéhez pompásan
                  hozzáálló hófehér himzett pruszlikban és a bokorugró buzavirágszin szoknyára
                  kötött kis fehér köténynyel, magas sarku piros csizmáiban oly bübájos jelenségnek
                  tünt fel, hogy az egész férfisereg a meglepetés hangos nyilvánitásával
                  fogadta.</p>
					<p>Hasonló magasztalásban részesültek a többi herczegnők is; és ezek között még a
                  szerencsétlen növésü legidősebb főherczegnő is, kinek válla ferdeségeit a
                  felöltött barna pruszlik nagyban elfödte.</p>
					<p>- Fenségteknek - mondja Bessenyei - e viselet szinte jobban áll, mint a
                  legfényesebb udvari kosztüm; és fogadni mernék, hogy ő felsége a királynő
                  látásukra kellemesen lesz meglepetve.</p>
					<p>Csak Stieglitz báróné öltözetére mosolyodott el az egész társaság, mert a
                  pipaszár-vékony asszonyság termetére nem szabtak a vidék ruhakészitői alkalmas
                  öltözetet; és ezek csak amugy lógtak le róla, mintha villával hányták volna reá;
                  ezenkivül illetlennek tartotta megázott fehér parókáját főkötővel fölcserélni; e
                  helyett behintette liszttel, mely a paróka nedvével egyesülve, pompás csiriz
                  fejéket képezett. A csizmát is rangján alul valónak tartotta fölhuzni és e
                  helyett átázott harisnyáit és czipőit tartotta meg, melyek ugyan meglehetősen
                  sárosak voltak, de annál furcsábban kandikáltak ki a rövid bokorugró szoknya
                  alól.</p>
					<p>Mindez csak emelte a társaság jó hangulatát; és az elköltött izletes estebéd után,
                  mely alatt a vihar teljesen elvonult, tréfálva a kiállott havasi kaland felett,
                  minden baj nélkül értek vissza Holicsra.</p>
				</div>
				<div type="chapter">
					<head>
                  Az attaché.
               </head>
					<p>Midőn a társaság a kastélyba visszaérkezett, a királynét nagy aggodalomban
                  találta; de ezen aggály a felséges asszony arczán azonnal derültséggé változott,
                  midőn a lépcső feletti terasszon megjelenve, a társaságon végig jártatá anyai
                  szemeit s azok teljes számáról s vidámságáról meggyőződött. Először is Erzsébet
                  főherczegnő szépsége ötlött szemébe, ki jól választott kosztümjében igazán
                  tündérhez hasonlitott, ki pór ruhát ölt fel, hogy a földi lakók szivét annál
                  jobban megközelithesse.</p>
					<p>- Milyen szép vagy, kedves gyermekem ebben a parasztruhában, - szólt, leányát
                  megölelve - hát még - folytatá, fülébe sugva - majd a franczia királyi korona
                  alatt!...</p>
					<p>Erzsébet főherczegnő e suttogva kiejtett szavakra elsápadt és csaknem tántorogva
                  vonult félre, miután anyja szavai elárulták, hogy megint egy uj és talán az
                  eddigieknél is veszélyesebb házassági terv fenyegeti.</p>
					<p>E közben a királynő megtartotta szemléjét minden leánya felett és ezek között
                  kiváló szeretettel ölelte meg azok legidősebbjét, és legszerencsétlenebbjét,
                  Mária Anna főherczegnőt, kinek a rögtönzött parasztviselet határozottan előnyére
                  vált.</p>
					<p>- No lám, - mondja vidáman - aggódtam a vihar miatt, mely, mint hiszem, meg is
                  áztatott, de, a mint látom, csak egészségtekre vált; arczotok üdébb és vidámabb,
                  mint bármikor.</p>
					<p>Nem kerülte ki figyelmét Stieglitz báróné különös viselete sem és nem állhatta
                  meg, hogy annak láttára el ne mosolyodjék.</p>
					<p>- Egyedül ön az, kedves báróné, ki nem tudta magát a magyar parasztviselethez
                  kellőleg akkomodálni; ez egyébiránt talán dicséretére válik nemesebb izlésének,
                  mely nehezen tud magaslatáról alászállani. Azt azonban helytelenitem, hogy
                  czipőjét szárazzal fel nem cserélte; mert féltem önnek előttünk is drága
                  egészségét.</p>
					<p>A báróné e leereszkedésre kezet csókolt a királynőnek, ki, ismerve a báróné
                  bőbeszédüségét, még lefekvés előtt szobájába hivta, és a kirándulást a legnagyobb
                  részletességgel elbeszéltette vele.</p>
					<p>Igaz, hogy a báróné elbeszélése leginkább saját becses személye, hősies
                  magatartása és az udvari etiquettet sértő érintkezések elleni tiltakozása kürül
                  forgott, de mindezekből elég tanuságot meritett az eszes fejedelemnő és gondos
                  anya arra nézve, hogy az Erzsébet főherczegnő és Czobor gróf között
                  megtörténhetett bizalmasabb közeledést gyanitsa. Midőn azután a bárónő eltávozott,
                  hogy méltó aggodalmait keletkezhető náthája iránt, tervezett meleg lábfürdőjével
                  eloszlassa: Mária Terézia komoly gondolatokba merült, melyek különösen Erzsébet
                  főherczegnőre vonatkoztak. A mai napon Holicsra érkezett Kaunitz herczeg t. i.
                  egyebek között arról is értesité, hogy Mercy gróftól, a párisi nagykövettől több
                  rendbeli tudósitást kapott, melyek szerint XV. Lajos neje halálos ágyán fekszik,
                  és ugy a király családja, mint különösen minisztere, Choiseul-herczeg
                  aggodalmukat nyilvánitották az iránt, hogy a bár elgyengült, de még mindig
                  élvhajhász király, nem rég meghalt kegyencznője, Pompadour marquise után, ismét
                  valamely kaczér hölgynek eshetik zsákmányul; és ezt az által vélik mind a herczeg,
                  mind Choiseul miniszter megelőzni, ha XV. Lajost reábirhatnák, hogy rangjához
                  méltó és lehetőleg szép, s ez által befolyásos főherczegnővel birhatnák
                  házasságra; és erre leginkább Erzsébet főherczegnőt tartanák alkalmasnak, mind
                  szellemi fölényei és vidámsága, mind külső szépsége tekintetéből. Tanácsolná ezt
                  azon politikai és családi szövetség megerősitésének szempontjából is, mely a
                  monarchiára nézve oly nagy értékkel bir és melyért Mária Terézia már korábban
                  meghozta volt a legnagyobb áldozatot; midőn azért, hogy Nagy Frigyestől,
                  fenyegető ellenségétől a franczia udvart elvonja, beleegyezett, hogy legkisebb
                  leánya Antoinette a franczia trónörökössel, XVI. Lajossal eljegyeztessék; és ennek
                  elérésére nagy küzdelemmel reá vette magát, hogy XV. Lajos mindenható
                  kegyencznőjének, Pompadour marquisénak sajátkezü levelet irjon.</p>
					<p>Az uj terv annyival inkább tetszett a királynőnek, mivel az esetleg megtörténhető
                  uj házasság által Erzsébetben másik leányának Antoniettenek is mintegy anyát és
                  támaszt vélt adhatni.</p>
					<p>A nagykövet Mercy gróf mellett Francziaország mindenható minisztere, Choiseul
                  herczeg és a párisi spanyol követ Fuentes is nagy melegséggel ajánlották az uj
                  szövetséget; az első, mivel féltette XV. Lajosra eddig gyakorolt befolyását; az
                  utóbbi pedig, mivel a spanyol királyi családnak is nagy érdekében feküdt, hogy a
                  vele rokon párisi udvar botrányai elvégre megszünjenek.</p>
					<p>E minden oldalról támogatott, nagyfontosságu tervnek könnyen gátul szolgálhatott
                  volna Erzsébet főherczegnőnek esetleg fokozódott hajlama Czobor iránt; és a gondos
                  anya-királynénak most főgondját képezte, hogy e viszony fejlődésének lehetőleg
                  utját vágja, annyival is inkább, mert figyelmét a megérkezéskor nem kerülte ki
                  Erzsébet szokatlan vidámsága, valamint azon visszariadó ellenszenves kifejezés
                  sem, melylyel fülébe sugott czélzását az uj viszonyra nézve fogadta.</p>
					<p>Ekkor eszébe jutott a turini kisérlet alkalmával követett eljárása és bizonyos
                  önelégültséggel kiáltott fel:</p>
					<p>- No várjatok, majd teszek én róla!</p>
					<p>*</p>
					<p>Másnap reggel, midőn még a tegnapi kirándulók nagy része ágyában pihenhetett,
                  Mária Terézia Czobor grófot hivatá magához. Modorában, melylyel házigazdáját
                  fogadta, ezuttal bizonyos ünnepélyesség tünt fel Czobor előtt, melyet eddig
                  sohasem tapasztalt, és mely valamely nagyobb eseménynek bekövetkeztét jelezte.</p>
					<p>- Tanácsos ur - szólitá meg, mondhatni hivatalos hangon, a királyné - tegnap
                  ideérkezett kabinetminiszterünk, Kaunitz herczeg, igen nagyfontosságu dolgokról
                  hozott értesitést, melyek országunk külpolitikáját és részben családunk jövőjét is
                  mélyen érdeklik. E vett tudósitások folytán feltétlenül hü emberre van
                  szükségünk, ki egyszersmind a kellő diplomacziai jártassággal bir, ama
                  nagyfontosságu okmányok és levelek elvitelére és kézbesitésére, melyeket csak a
                  legbiztosabb kezekbe tehetünk le. Tudjuk, hogy ön, tanácsos ur, és egyszersmind
                  házigazdánk, nem örömest távozik hazulról; de a dolgok annyira sürgősek, és a
                  levelek oly fontos tartalmuak, hogy azokkal várnunk nem lehet.</p>
					<p>- Felséges asszonyom - felelt Czobor - igaz, hogy Holics soha sem volt nagyobb
                  becsü előttem, mint most, midőn felségedet és családját, mint valami drágaköveket
                  foglalja körül; de országos és felséged családját illető érdekek minden másnak
                  elébe teendők; azért csak méltóztassék velem magas tetszése szerint
                  rendelkezni.</p>
					<p>- Köszönöm, tanácsos ur. Ön Párisba fog menni, hová három nagyfontosságu depechet
                  viszen; egyet Choiseul herczegnek, Francziaország első miniszterének; másikat
                  Fuentes gróf, párisi spanyol nagykövetnek, a harmadikat pedig saját nagykövetünk,
                  Mercy grófnak. - E küldemények, mint ön láthatja, asztalomon készen állanak. E
                  negyedik levél tulajdonképen önnek szól, és a további utasitásokat tartalmazza
                  számára, de csak Párisban lesz felbontandó. Mindezeket személyesen kell önnek az
                  illetők kezeihez átadni; és általában megvárjuk öntől, hogy mindazon dolgokban,
                  melyek utasitásában foglaltatnak, oly hüséggel és pontossággal fog eljárni, minőt
                  eddig tanusitott készsége után méltán remélhetünk.</p>
					<p>- Felséges asszonyom, azt hiszem, meg lesz felséged velem elégedve; legalább az
                  emberi akarat azon mértékéig, mely oly gyarló egyéntől, mint én vagyok,
                  várható.</p>
					<p>- Még egyet, - mond a királynő, miután a depecheket Czobornak átnyujtotta -
                  meglehet, hogy önnek kissé hosszabban kell kimaradnia és a párisi, illetőleg
                  versaillesi udvarnál rangjához méltóan szerepelni; nem ismerem ön pénztárának
                  mostani állapotát - folytatja a királyné mosolyogva - de közelebbi költekezéseiből
                  gyanitom, hogy az nehezen lesz egészen szinültig; azért ezennel kijelentem, hogy
                  az ön által felajánlott holicsi és gödingi uradalmakat ezennel megveszem, és az ön
                  által meghatározott vételárnak felére ime ez utalványt adom át önnek, bécsi
                  magánkincstárnokom számára.</p>
					<p>E szavakkal a királynő egy ugynevezett Handbillétet nyujtott át, miközben hozzá
                  tevé:</p>
					<p>- Természetes, hogy uti-, valamint ott teendő kiadásait Mercy gróf, ottani
                  nagykövetünk, fogja fedezni.</p>
					<p>Czobor gróf meghajtotta magát és a királynőhöz hasonló hivatalos modorban
                  mondá:</p>
					<p>- Még ma este el fogok indulni, ha az nem késő; de a félnapi késedelmet is, melyre
                  ügyeim rendezéseért van szükségem, utam gyorsitásával fogom kipótolni.</p>
					<p>A királynő helyeslőleg biczczentett fejével, mi az ügy befejezését jelenté; de
                  kezét nem nyujtá, mint máskor, kézcsókolásra.</p>
					<p>A gróf mélyen meghajtá magát, és szomoruan, mondhatni csüggedten, hagyta el a
                  termet.</p>
					<p>Alant a parkban nem sok idő mulva megnépesült a szokott sétahely, hol a fák sötét
                  árnyékában, a késő nyár melegsége daczára is, üdülést lehetett találni. A tegnapi
                  eső felfrissitette a fák és virágok lombjait, és minden oly vidám szint öltött,
                  mint valamely szép májusi reggelen; a mi a fényes társaságot, különösen azokat,
                  kik a tegnapi kirándulás fáradalmait kevésbé érezték meg, a természet szabad
                  levegőjének élvezésére hivta fel.</p>
					<p>Czobor észrevette a sétálók között Erzsébet főherczegnőt is; és azonnal kész volt
                  lelkében az elhatározás, hogy elmenetele előtt pár szót okvetlenül váltani fog
                  vele.</p>
					<p>A főherczegnő szerencsétlen nénjével, Mária Annával sétált, kinek szenvedélyét a
                  növénytan irant Czobor jól ismerte. Azonnal eszébe jutott, hogy a virágházban egy
                  százéves aloe bimbózásban van, és hogy ennek felemlitésével könnyü lesz a
                  főherczegnőket a társaság többi tagjaitól elkülöniteni.</p>
					<p>E czél teljesen sikerült; és miután a virágházban már csak hárman voltak együtt; a
                  gróf talált alkalmat arra, hogy Erzsébet főherczegnőt nénjétől, ki az aloet
                  tanulmány tárgyává tette, nehány lépésnyire eltávolitsa.</p>
					<p>- Fenség - mond azután lassu hangon - engem ujból eltávolitnak; még ma Párisba
                  kell indulnom; és nem volt erőm ezt anélkül megtenni, hogy fenségedtől bucsut ne
                  vegyek.</p>
					<p>- Párisba? - kérdi a főherczegnő elhalványodva - hát megint ily kegyetlen tréfa?
                  megmondták önnek Párisba küldetése okát?</p>
					<p>- Nem, főherczegnő, azt még nem is sejtem.</p>
					<p>- Pedig az igen megtisztelő küldetés - mond gunyosan a főherczegnő; mert az
                  illetők terve nem kevesebb, mint hogy közöttem és a franczia király között, ki
                  nejét nem rég vesztette el, összeköttetést hozzanak létre.</p>
					<p>- Ah, ez lehetetlen! - kiált fel undorral Czobor; XV. Lajos már idős és beteges
                  ember.</p>
					<p>- És mégis ugy van, maga édes anyám sugta ezt fülembe tegnap, megérkezésünk
                  alkalmával.</p>
					<p>- Akkor én megyek és inkább lemondok udvari hivatalomról, mintsem ily dolognak
                  eszközévé legyek - mondja a gróf ingerülten.</p>
					<p>- Azt a világért se tegye ön - mond a főherczegnő, az elsietni akarónak karjára
                  téve kezét. Sőt menjen el, és müködjék ott, de az én érdekemben és tudósitson
                  valami uton a történtek és történendők felől.</p>
					<p>Czobor elgondolkozott mintha ez utóbbi feladat megfejtését keresné.</p>
					<p>E pillanatban galambcsoport repült el a virágház előtt, melynek hófehér tollai,
                  mint ezüst fénylettek a nyári nap sugaraiban.</p>
					<p>- Jaj de szép galambok! - kiált fel a főherczegnő önkénytelenül. - Majdnem oly
                  szépek, mint az én bécsi tubiczáim!</p>
					<p>- Igen, a galambok! - mond Czobor nagy élénkséggel - e galambok elvonulása e
                  pillanatban valóságos utmutatás a jó Istentől.</p>
					<p>A főherczegnő kérdőleg tekintett reá.</p>
					<p>- Nos, mond a gróf - hisz ez könnyen érthető. Én elviszek néhányat fenséged bécsi
                  galambjai közül, melyeket otthon amugy is mindig maga szokott étetni szobája
                  ablakaiban és ha lesz valami fontos jelenteni valóm, e kedves állatok meghozzák
                  azt fenségednek nyakukban, vagy szárnyaik alatt.</p>
					<p>- Ah, ez pompás ötlet! - mond örvendve a főherczegnő.</p>
					<p>- Még egyre akarom kérni fenségedet - szólt a gróf, - és ez a kis Fánink ügye.</p>
					<p>- Igaz! - ennek gondja most engem fog illetni.</p>
					<p>- Épen ezért akartam esedezni - mond Czobor - és most az ég áldását kérem
                  fenségedre!</p>
					<p>A főherczegnő szemeiben könyek gyültek és jobbját Czobor felé nyujtá.</p>
					<p>- Ki tudja, látjuk-e többé egymást ez életben - rebegé elhaló hangon.</p>
					<p>A gróf oly tiszteletteljesen érinté ajkaival a neki nyujtott kezet, mintha valami
                  szent képet csókolna meg.</p>
					<p>Ez alatt Mária Anna főherczegnő is elvégezte az aloe tanulmányozását, s mindhárman
                  visszamentek a társasághoz.</p>
					<p>Czobor gróf még azon este elindult; ugy hogy az épen érkező József császár és
                  Albert herczeg utban találták.</p>
					<p>A császár, midőn hallá Czobor küldetését, fejet csóvált reá.</p>
					<p>- Illik-e a házigazdának oda hagyni vendégeit? - kérdé tréfásan.</p>
					<p>- Holicson már nem én vagyok a gazda - mond Czobor, midőn a császártól bucsut
                  véve, kocsija felé volt indulandó - az a magyar királyné birtoka.</p>
					<p>Erre azután még jobban csóválta fejét József császár.</p>
					<p>Midőn Holicsra megérkezett, első kérdése volt édes anyjához:</p>
					<p>- Igaz-e, hogy Holicsot Czobortól megvetted?</p>
					<p>- Igaz - mondja vidáman a királyné - van ellene valami kifogásod?</p>
					<p>- És mennyi volt a vételár?</p>
					<p>A királynő megmondá az összeget, a mennyiért Czobor Holicsot és Gödinget
                  eladta.</p>
					<p>A császár összevonta szemöldökeit.</p>
					<p>- Akkor már ajándékban is elfogadhattuk volna, - mond kedvetlenül.</p>
					<p>A királynő megütközve tekintett fiára.</p>
					<p>- Csak nem gondolod, hogy e vásár piritó lenne reánk nézve? - kérdé idegenül.</p>
					<p>- A hogy veszszük - mond a császár - én részemről ajándéknak tartom.</p>
					<p>- Nos, ha a dolog igy állna is - mond Mária Terézia - módunkban lesz e veszteséget
                  a grófra nézve más uton kárpótolni.</p>
					<p>- Talán hasonló küldetésekkel? - kérdé József - melyekben fel van hatalmazva, hogy
                  a képzeletében épitett légvárakat saját maga rombolja le.</p>
					<p>- Sokkal jobb - fejezi be felindulással a királynő - ha az ember maga rombolja le
                  légvárait, mintha azok véletlenül szakadnak fejére!</p>
				</div>
				<div type="chapter">
					<head>
                  Három galamb.
               </head>
					<p>Mária Terézia még hosszasabban mulatott Magyarországon; és mind a köznép, mind a
                  főurak részéről a hódolat minden nemében részesült: csak a középnemesség, mely
                  pedig századokon át irányadó volt Magyarországon, tartózkodott ezuttal minden
                  hódoló tüntetéstől; és ugyanez osztály befolyásának lehetett tulajdonitani, hogy a
                  pozsonyi országgyülés makacsul vonakodott a királyi előterjesztések további
                  tárgyalásától, határozottan követelve, hogy először a nemzet közjogain ejtett
                  sérelmek orvosoltassanak. Erre azután, különösen a császár tanácsára, rögtönözve
                  elhagyta az országot és mintegy elkedvetlenedése bizonyságául, a magyar
                  testőrséget egyelőre eltiltotta az udvari szolgálattól.</p>
					<p>Meglehet, hogy a testőrség fentartási költségeinek meg nem szavazásán kivül, e
                  kegyvesztésnek az a titkos oka is volt, hogy a királyné valami besugó által
                  sejtette vagy épen tudta, hogy a Kollár-féle könyv a testőrség utján jutott az
                  országgyülés korai tudomására.</p>
					<p>A királynő eltávozása és a testőrségnek szolgálattól eltiltása, valamint az
                  irányadó egyéniségek befolyása azonban lassanként megpuhitották a magyar
                  országgyülést annyira, hogy miután a sérelmek orvoslása meg lőn igérve: nem ugyan
                  a kivánt összeget, de valamivel kevesebbet megszavaztak; ellenben a nemességi
                  felkelés szabályozása függő kérdés maradt, melyet azután József az országgyülés
                  minden alkotmányos befolyása nélkül vitt keresztül, a magyar ezredek állandósitása
                  által.</p>
					<p>*</p>
					<p>Sürün folyt a diplomacziai levelezés Páris és Bécs között XV. Lajos és Erzsébet
                  házassága ügyében; a sürgönyök jöttek-mentek, és egyelőre igen örvendetes
                  tartalmuak voltak. Mercy gróf tudósitotta a királynőt, hogy nemcsak a franczia
                  királyi család, hanem a spanyol udvar is minden eszközt felhasznál e viszony
                  létesitésére, sőt az egész franczia nép is forrón óhajtja azt; miután azok az
                  őrült költekezések, melyeket eddig a király kegyencznőire tett, és az udvar
                  erkölcstelensége határtalan ellenszenvet keltett fel az országban. - Mindezek
                  daczára Mária Terézia még nem látta eljöttnek az időt, hogy már két izben
                  csalódott leányát ez alkudozások felől értesitse; és elhatározta, hogy csak a
                  végleges siker esetében fogja ezt megtenni.</p>
					<p>Ezalatt a legszebb főherczegnő szokott foglalkozásain kivül, melyek közé a festő
                  müvészet is tartozott, különösen két irányban osztá meg figyelmét: kedves
                  galambjai között, melyek déltájban szobája ablakait tömegesen ellepték, hogy
                  hófehér kezeiből megszokott ebédjüket, a mézes buzát elfogadják; és a kis Fanni
                  között, kinek történetéről már édes anyját is értesitette, és kit ennek
                  engedelmével hetenkint egyszer meg szokott látogatni. Volt még ezeken kivül egy
                  nem régi kegyencze is, a gyönyörü bakőz, melyet Czobor nem felejtett volt
                  azudvarhoz elszállittatni, s mely a főherczegnőt gyalog sétáin mindig kisérni
                  szokta.</p>
					<p>Erzsébet festő-állványain többnyire Holicsnak és vidékének rajzai állottak hol
                  kész, hol félig kész állapotban; és ezek között meg volt az a kalandos jelenet is,
                  midőn a vihartól meglepett társaságot a hegyi zuhatagon átszállitják.</p>
					<p>Legnagyobb figyelemmel kisérte a főherczegnő étkező galambjait, melyek oly
                  szelidek voltak, hogy nem egyszer bejöttek szobájába is, körülröpködték gyönyörü
                  alakját; karjára és vállaira szállottak, ugy hogy azt foghatta meg közülök a
                  melyik tetszett. - De olyant, melynek a megegyezés szerint, vékony vörös szalagot
                  kellett hordania a nyakán, hosszas ideig hasztalan keresett.</p>
					<p>Végre egy napon fáradt szárnylebbenéssel és pihegve röpült be egy hófehér állatka
                  egyenesen kebelére.</p>
					<p>A főherczegnő örvendetes meglepetéssel fedezte fel kis védencze nyakán a keskeny
                  kis piros szalagot, és a következő pillanatban már kezeiben volt az annak szárnya
                  alól kivett és viaszszal bevont levélke.</p>
					<p>A kedves állat annyira el volt fáradva, hogy a főherczegnő ölében vonult meg, mig
                  ez a levelet kibontva, elolvasá:</p>
					<p>«Fenség; - hangzott a levél - Párisba érkezve, első gondom volt akként rendezni be
                  magamat, hogy a felsőbb köröket magam köré vonhassam; és ezáltal az udvar
                  szinfalai mögött folyó dolgoknak biztos tudomására juthassak. Egy fejedelmi fényü
                  palotát rendeztem be, és a magas arisztokraczia legelső tagjait, kikkel csakhamar
                  megismerkedtem, sikerült is csaknem mindennapi estélyeimen tisztelhetni. Igy
                  csakhamar tudomására jutottam annak, hogy Choiseul miniszterrel szemben egy igen
                  hatalmas udvari párt létezik, melynek élén Aiguillon és Lavanguyon herczegek
                  állanak, kik nagyon is fájlalják azt a befolyást, melyet Pompadour idejében
                  élveztek; és minden eszközt megragadnak arra, hogy Choiseult megbuktatva, magukat
                  ujra érvényre juttassák. Ezektől tudom a pezsgőzés közben elárult titkot, hogy a
                  királyt Choiseul miniszter leányai által egy közelebbi alkalommal a szó teljes
                  értelmében roham alá vétette, kik atyjoknak házasságát követelték fenségeddel. A
                  meglepett királyi atya mindent igért; de fájdalom, ő felsége igéreteire nem lehet
                  valami nagy sulyt fektetni. - Minden attól függ, sikerül-e az ellenpártnak oly
                  eszközt, valószinüleg egyént találni, a ki ő felsége figyelmét a tervezett
                  szövetségtől elvonja és nekik Choiseullal szemben diadalt szerezzen.</p>
					<p>Mindezekről a legközelebbi alkalommal hiven fogja értesiteni fenségedet, - ha
                  ugyan a mi kedves postáink alkalmazása sikerül - hódoló szolgája Czobor».</p>
					<p>A főherczegnő csókjaival halmozá a hü és kedves postát, és elképzelhetni, hogy a
                  mézes buzában sem volt hiány.</p>
					<p>*</p>
					<p>A második posta szintén kimaradt egy pár hétig.</p>
					<p>Egy őszi nap delén, midőn a főherczegnő sétakocsizásából tért haza és a kis Fanni
                  miatt, ki az uralkodó himlőjárványba esett, épen nagy mértékben le volt hangolva:
                  a szokott déli csoportosulást megelőzve, megjelent egy szép kis fehér állat az
                  ablakban és rózsaszinü orrocskájával kopogtatni kezdett, mintha bebocsátásért
                  esdekelne.</p>
					<p>A főherczegnő rögtön észrevette a kedves vendéget és a jövő pillanatban már keze
                  között volt gróf Czobor második levele:</p>
					<p>«Fenség! - igy szólt ez - az az érdekes vigjáték, melyet a «király házasságának»
                  lehetne nevezni, és melyről nem lehet tudni, szomorujáték lesz-e vagy comoedia -
                  itt folyik le szemeim előtt; és pedig annyival érdekesebben, mivel magam a dolgot
                  a szinfalak mögül nézem, és igy nem csak azt látom, mi a szinpadon történik, hanem
                  jól hallom a sugókat és a rendezők előzetes vezényszavait is. Choiseul herczeg és
                  a mi diplomacziánk azzal az ügyes cselfogással éltek, hogy az osztrák, spanyol és
                  angol udvarok részéről az illető megbizott követeknek oly tartalmu sürgönyöket
                  irattak, melyek XV. Lajosnak eddigi életmódját megrójják és az illetőket
                  utasitják, hogy a király udvara erkölcsi átalakitásán teljes erejökből
                  munkáljanak. Valószinüleg nem először történt, hogy ezeket a sürgönyöket Choiseul
                  herczeg elfogatta és egészen ártatlan arczczal hozta a király elé, hogy azok
                  tartalma által házassági szándékában megerősitse. Ezzel szemben a másik párt
                  kijátszotta utolsó kártyáját Dubarry grófnő személyében, egy nem szép, de annál
                  kaczérabb hölgy bemutatása által, ki arra van szánva, hogy a királynak e késő
                  korban is könnyelmü szivét meghóditsa. Mint Aigillon herczegnek nálam elejtett
                  szavaiból kivehettem, a hölgy csakugyan megtetszett a királynak; és a cselszövők
                  azt remélik, hogy Dubarry grófnő nagyon közel áll ahhoz, hogy az udvarnál
                  ünnepélyesen bemutattassék. Természetes, hogy ezzel szemben a mi diplomatáink is
                  mindent elkövetnek; és a mint hallottam, az uj csinyt azzal akarják
                  ellensulyozni, hogy fenséged arczképét hozassák meg és e czélból egy ügyes
                  miniatur festőt el is inditottak Bécsbe. Ugy a miniszter, mint a mi követünk Mercy
                  és a spanyol Fuentes azt remélik, hogy fenséged angyali szépsége nagy befolyással
                  lesz ő felsége elhatározására, ki amugy is nagy érzékkel bir a női szépségek
                  iránt. Igy állanak a dolgok e pillanatban; utolsó kis postánk meg fogja vinni
                  tudósitását a végeredményről fenséged hódoló rabszolgájának Czobornak».</p>
					<p>A főherczegnő kiejté kezéből a levelet; annyira nagy volt fölindulása az
                  olvasottak felett.</p>
					<p>- Ah ez már mégis sok, hogy nekem ily hölgyekkel kell versenyre szállnom saját
                  akaratom ellen! - kiáltott fel a főherczegnő, mig szemeibe könyek gyültek. Hát
                  áruczikk vagyok én, kit a ponyva sátorok lim-lomjai közé állitsanak ki, hogy ott
                  arczom simaságát mutogatva, a vásárló figyelmét magamra vonjam! Ily megaláztatást
                  lehetetlen tovább elviselni!</p>
					<p>A főherczegnő felkelt székéről és az elejtett levelet kezei között morzsolgatva,
                  le- s feljárt a szobában, mig szép szemeiből az elkeseredés könyei hullottak.</p>
					<p>- Rettenetes sors! - kiált fel a sértett önérzett hangján - hát a sziv, a lélek
                  semmi, vagy csak értéktelen holmi egy sima arczra, melyet e megalázó vásáron
                  csakhamar hasztalan ráadásnak vesznek?... Hát jól van! - mond végső elhatározással
                  - én feltárom szivemet az én édes jó anyám előtt, és ha az sem használ: majd tenni
                  fogok róla, hogy azt, mit ők egyedül tartanak értékesnek, megsemmisitsem!...</p>
					<p>E keserü elhatározás után a főherczegnő felszáritá könyüit, és a titkos levélkét
                  elrejtve, nyugodtabban fogott munkájához, egy szép tájképhez, mely lelkét az
                  elmult kellemes napokra ragadta vissza.</p>
					<p>De alig tett pár ecsetvonást, midőn szobája ajtaját benyilni hallá, és a következő
                  pillanatban édes anyja állott előtte.</p>
					<p>- Kedves gyermekem - mond ez, Erzsébetet homlokon csókolva - egy hires franczia
                  miniatur arczképfestő jelentkezett előttünk, és mi elhatároztuk, hogy téged és
                  nővéredet lefestetünk vele.</p>
					<p>- És kinek van szánva ez arczkép? - kérdi Erzsébet remegő ajkakkal.</p>
					<p>A császárnő elpirult, mert sohasem tudott valótlant mondani.</p>
					<p>- No azt majd meglátjuk kedvesem - mondja azután mosolyogva - meglehet, hogy
                  nagyon is előkelő kezekbe fog az jutni.</p>
					<p>- Köszönöm - mondja felindulva a főherczegnő - de én a lefestésbe csak ugy
                  egyezem, ha az arczkép saját rendelkezésemre marad.</p>
					<p>- Mit jelent ez? - kérdi a császárnő megütközve.</p>
					<p>- Azt édes jó anyám - mond a főherczegnő térdre esve - hogy nekem már elég volt a
                  megaláztatás, és szivem-lelkem visszaborzad a további vásári üzelmektől!... Én
                  csak egyetlen férfit szerettem életemben, és ez Czobor gróf... Adj engem hozzá
                  nőül, vagy engedj kolostorba vonulnom! - Lelkem összetört e kisérletek alatt és
                  önérzetem fellázad a továbbiak ellen.</p>
					<p>- Ah, ah kedvesem! - mond a császárnő leányát felemelve és keblére vonva - te igen
                  érzékenyen veszed a dolgokat és elfelejted a magas állást, melyre a sors
                  helyezett. Tudnod kell, hogy a porosz udvaron kivül, a nyugati hatalmak mind
                  óhajtják házasságodat a franczia királylyal, első sorban pedig magának a királynak
                  családja és a franczia nép. Magunk is lealázó áldozatot hoztunk, midőn a franczia
                  szövetség kedveért hugodat, Antoinettet, XV. Lajos fiával eljegyeztük. Gondold
                  meg, hogy trónunk még mindig veszélyeztetve van a növekedő porosz hatalom által;
                  és reád az a magasztos hivatás vár, hogy te légy az európai béke záloga. Hát az a
                  gondolat nem indit meg, hogy e házasság által hugodnak mintegy anyjává és őrző
                  angyalává lennél a franczia udvarnál, hol a nép hálája és szeretete ölelne
                  körül?</p>
					<p>A császárné Czobor emlitését akarattal hallatlanná tette.</p>
					<p>- Mindezt meggondoltam kedves anyám - mondja könyezve a főherczegnő - és talán
                  készen lennék ez áldozatra, ha nem tudnám, hogy most is, mint már két izben, egy
                  aljas vetélytársnővel kell sikra szállnom, ki ellen győzni nem dicsőség;
                  vesziteni megsemmisitő gyalázat!</p>
					<p>A császárnő meglepetve és egészen elvörösödve lépett hátra.</p>
					<p>- Honnan tudod te ezt?! - kérdi indulatosan.</p>
					<p>- Tudom; jó szellemem megsugta ezt nekem.</p>
					<p>- Gyanitom, ki ez a jó szellem - mond fenyegető hangon a császárnő - és majd tenni
                  fogok róla!</p>
					<p>- És én fellebbezek a császárnőtől az édes anya szivéhez! - mond elkeseredetten a
                  főherczegnő - mert az a férfi, kit te gyanitasz, esküszöm, az egyetlen, ki
                  szivemre és kezemre számithat!</p>
					<p>A császárnő megdöbbent e szilárd elhatározás hangja felett; de ugy hitte, hogy
                  anyai és uralkodói kötelessége leányával szemben a legnagyobb szigorral
                  eljárni.</p>
					<p>- Bizzuk ezt a jövőre - mond anyai érzelmeit elnyomva, - mely a sziveken ütött
                  sebeket meggyógyitja. És most jer, mert a festő vár reád.</p>
					<p>- Jól van édes anyám - mond a főherczegnő könyüit letörölve - mindketten
                  kimondottuk az utolsó szót.</p>
					<p>Nehány nap mulva megérkezett az utolsó galambposta, mely ezuttal csak pár sornyi
                  levelet hozott.</p>
					<p>«Fenség! - volt a levélben irva. - Choiseul herczeg ellenségei győzedelmeskedtek;
                  Dubarry grófnő ma ünnepélyesen be lőn mutatva a versaillesi udvarnál, mint a
                  király kijelentett kedvese. A mi embereink meg vannak rémülve, és most már csak
                  abba vetik reményöket, hogy találkozást eszközöljenek ki fenséged és a király
                  között. Most már nem értesitheti többé az eredményről hódoló szolgája Czobor».</p>
					<p>- Most már itt az ideje az utolsó lépésnek - kiált fel elkeseredetten a
                  főherczegnő, és iróasztalához lépve, levelet intézett Czoborhoz, melyet
                  lepecsételés nélkül asztala fiókjába rejtett.</p>
					<p>Azután kocsiját rendelé elő és elment meglátogatni a kis Fannit, veszélyes
                  himlőben fekvő gyámleányát.</p>
				</div>
				<div type="chapter">
					<head>
                  Szükké vált láthatárok.
               </head>
					<p>Aznap reggelén, midőn a fennebbi jelenet történt, a császárné kihallgató terme
                  előtt Barcsay volt az egyik őrálló.</p>
					<p>Midőn Mária Terézia Erzsébet főherczegnővel szobái felé vonult, pillanatra
                  megállott a tisztelgő őrök előtt és kegyteljes leereszkedéssel mondá
                  Barcsaynak:</p>
					<p>- Ha felváltották kegyelmedet, jelentkezzék kihallgatásra; fontos közlendőm lesz
                  önnel.</p>
					<p>Barcsay katonásan tisztelgett és felváltatása után azonnal jelenteté magát a
                  császárné udvarmesterénél.</p>
					<p>- Kegyelmed - mond a császárné, midőn Barcsay szobájában megjelent - szemet vetett
                  egy előkelő kisasszonyra, ki valódi kegyenczünk: gróf Bethlen Zsuzsannára.</p>
					<p>Barcsay előtt már ismeretes volt a császárné hajlandósága házasságok kötésére;
                  azért minden nagyobb zavar nélkül felelt:</p>
					<p>- Nem tagadom felséges asszonyom, az emlitett kisasszony ritka szépsége és erényei
                  hódolatra kényszeritenek.</p>
					<p>- Nem kárhoztatjuk önt, csak egy pár kérdést akarunk intézni, mielőtt
                  beleegyezésünket adnók e frigyhez, melytől az illető kisasszony sem vonakodik.
                  Először is azt kérdezem, vallásos ember-e ön?</p>
					<p>- Annak tartom magamat felséges asszonyom.</p>
					<p>- Megvallom, szeretném annak bizonyitékát is látni, - mond a császárné - hozza el
                  ön nekem holnap legutóbbi gyónóczéduláját.</p>
					<p>- Bocsánat felséges asszonyom, - mond a «szép testőr» - mi protestánsok csak
                  nyilvános gyónást szoktunk tenni, és arról senkitől sem kapunk bizonylatot.</p>
					<p>- Ön protestáns? - kérdé kedvetlen meglepetéssel a császárné - s talán épen
                  kálvinista?</p>
					<p>- Az vagyok felséges asszonyom.</p>
					<p>- No ez baj! Ez sokat változtat a dolgon; mert a Bethlen kisasszony már rég
                  áttért; vegyes házasságokhoz pedig nem szivesen adjuk beleegyezésünket. Sajnálom,
                  hogy fárasztottam önt; gondolom, ily lovagias embert kérnem sem kell, hogy e dolog
                  kettőnk között maradjon.</p>
					<p>Barcsay katonásan tisztelgett és megindult az ajtó felé.</p>
					<p>- Gondolja meg ön, - mond utána szólva a császárné, mire természetesen Barcsay
                  visszafordult, - hogy a leány szép, önt szereti, azonfelül gazdag is; magunk
                  akartuk önt meglepni a jegyajándékkal.</p>
					<p>Barcsay mélyen meghajolt s elhagyá a termet.</p>
					<p>*</p>
					<p>Midőn a császárné már azt hitte, hogy Erzsébet ügyében közel áll a czélhoz: a
                  balsors egyszerre ketté vágta fényes terveit.</p>
					<p>A főherczegnő egy nappal az arczképfestés után erős lázt kapott, mely azonnal
                  ágyba fektette.</p>
					<p>A jó anya természetesen első volt kedves gyermeke kórágyánál.</p>
					<p>- Ne közeledjél hozzám kedves anyám! - mondja Erzsébet, a mint anyját belépni
                  látta - mert én aligha nem az uralkodó himlő-ragályt kaptam meg, mely könnyen
                  átragadhatna reád.</p>
					<p>- Ah, az lehetetlen! - mond a császárnő, ki az intés által nem hagyta magát
                  visszatartóztatni, - de ha ugy lenne is, nekem már nem sok félteni valóm van sem
                  szépségemen, sem életemen.</p>
					<p>Azután odament leánya ágyához és annak fölhevült arczát kezdé simogatni.</p>
					<p>- Az égre kérlek, óvd magad kedves anyám, és hallgasd meg talán utolsó
                  kérésemet.</p>
					<p>- Ah gyermekem ne beszélj igy; kétségbe ejtesz! - mond szivszorongva a
                  császárnő.</p>
					<p>- Én érzem, hogy ugy van - mond élénken a főherczegnő - és mindenre, a mi szent,
                  kérlek igérd meg kérésem teljesitését.</p>
					<p>- És mi az? - kérdi a császárnő, ki most már semmi sem volt egyéb, csak anya.</p>
					<p>- Én nehezen fogok fölkelni ez ágyból - mond megindultan a főherczegnő - s ha
                  felkelnék is, nem leszek többé az, a ki voltam. A földiekre nézve mindenesetre
                  halott vagyok.</p>
					<p>- Oh gyermekem, könyörülj, ne tépd szét szivemet! - kiált fel Mária Terézia.</p>
					<p>- Asztalom fiókjában egy nyilt levél van; kérlek tedd bele a tegnap festett képet,
                  és küld el olvasatlanul annak, a kinek szól. Megteszed, ugy-e? - kérdi esdeklő
                  hangon és kezeit könyörgőleg összetéve.</p>
					<p>- Meg gyermekem, esküszöm neked!</p>
					<p>- Köszönöm, oh köszönöm! - mond a beteg, miközben könyei csendesen folytak alá
                  arczán.</p>
					<p>- Csak az orvos jönne már! - mondja kezeit tördelve a császárnő - én nem tudom
                  elhinni, hogy a jó Isten épen minket látogatna meg e nagy csapással.</p>
					<p>A következő pillanatban jelentették az udvari orvost, ki belépve, mély meghajlás
                  után, aggályos arczczal közeledett a lázban lévő beteg fekhelyéhez.</p>
					<p>A császárnő helyet adott az orvosnak, ki rövid szemle után aggályosan lépett a
                  császárnő elé és titokteljes suttogással mondá:</p>
					<p>- Az égre kérem felségedet, távozzék e helyről, és kegyeskedjék elrendelni, hogy a
                  többi főherczegnők is az épület másik szárnyába költözzenek, vagy mi még jobb,
                  hagyják el Bécset: mert a főherczegnőn már is látszanak a legveszedelmesebb himlő
                  jelei.</p>
					<p>- A főherczegnők eltávozhatnak, - felel a császárnő, - de a mi engemet illet, ugy
                  látszik, feledte ön, hogy én a betegnek anyja vagyok!</p>
					<p>A császárnő maradt és leánya után szintén megkapta a ragályt.</p>
					<p>*</p>
					<p>Gróf Czobor József vette a főherczegnő levelét és az ahhoz mellékelt arczképet. A
                  levél csak pár sorból állott következő tartalommal:</p>
					<p>«Kedves Czobor! Ön sohasem lát többé engemet; legalább oly alakban, mint egykor,
                  soha. Kárpótlásul küldöm ez arczképet. Az élő Erzsébetet ne is kivánja látni
                  többé, mert ha meg nem halnék is, az, mi egykor voltam, sohasem leszek többé.
                  Isten önnel! Köszönöm azt a sok szivességet, melyet irántam tanusitott, és azt a
                  sok hasztalan áldozatot, melyet nekem hozott. Erzsébet».</p>
					<p>Könnyü elképzelni, hogy e sorok villámcsapásként sujtották a szerencsétlen ifju
                  embert.</p>
					<p>A küldött képet keblébe rejté, és másnap már utban volt Bécs felé. Ott azonban
                  Erzsébetet többé nem találta; csak arról értesült, hogy a nehéz betegségéből
                  fellábadt főherczegnő, elvesztve hajdani szépségét, az insbrucki kolostorba
                  vonult.</p>
					<p>Az «utolsó Czobor» előtt elsötétült a világ; nem gondolt többé semmivel, csak
                  azzal a sötét kolostorral, mely imádata tárgyát rejté fedele alatt.</p>
					<p>Minden évben eljárt ide legalább egyszer, és a mig volt miből, gazdag ajándékokat
                  hagyott a kolostor egyházának perselyében.</p>
					<p>Az utolsó Czobor gróf anyagi ügyeit teljesen elhanyagolta. Mit érdekelte őt a
                  világ összes vagyona, miután az egyetlen kincset, melyért mindenét feláldozta,
                  elragadta tőle a sors.</p>
					<p>A egykori magyar nábob aggkorában csekély évdijból élt, melyet utolsó jószága
                  eladásakor kötött ki magának.</p>
					<p>Arról a keserü humorról, mely lelkét tévesztett életpályája után eltöltötte,
                  jellemző adomát hagyott fenn a magyar társadalom története.</p>
					<p>A mult század végén fényes főuri ifju gavallér robogott végig Pest egyik utczáján,
                  ezreket érő négyes fogatán.</p>
					<p>Egy kopott, de tiszta öltözetü öreg ur jött vele szembe, ki, a mint a fiatal E...
                  grófot felismerte, hangosan kiáltott reá:</p>
					<p>- Megálljon öcsém uram, megálljon!</p>
					<p>A kocsikázó gróf azt gondolta, hogy a szembejövő talán valami veszedelmet vagy
                  rendetlenséget vett észre fogatán s belemarkolva a gyeplőbe, megállitá a szilaj
                  fogatot.</p>
					<p>- Én gróf Czobor József vagyok - mond az öreg ur, kinek vonásain most is látszott
                  hajdani szépsége - és csak azt akartam mondani önnek, hogy ne siessen olyan
                  nagyon, különben könnyen oda juthat, a hová én jutottam!</p>
					<p>*</p>
					<p>Barcsay Ábrahám egy darabig törte fejét a császárnő házassági tervén, de végre is
                  győztek a szép Bethlen Zsuzsánna ragyogó szemei és kijelentette a császárnőnek,
                  hogy kész áttérni a katholika hitre.</p>
					<p>A császárné beleegyezését adta a házassághoz; és maga is jelen volt az áttérési
                  ünnepélyen, Barcsay pedig két régi barátját hivta meg vőfélyekül.</p>
					<p>A nász előtti napon még egyszer ott ült a hires triumviratus a «Nagy stibli»
                  hátulsó szobájában, de nem a régi gazda szolgálta már most ki őket.</p>
					<p>- Okos ember vagy barátom - mond nem minden él nélkül Bessenyei, - mert követted
                  fejedelmi ősöd jelszavát: «Egy szép asszony és egy uradalom». Bezzeg én másként
                  jártam: játsztam egy leánnyal és az a tréfába belehalt; viszonzásul játszott velem
                  az én szép Szirmay Ilonám, és ha nem halok bele, nem az én hibám, hanem azé az
                  erős testé, melyet háborgó szivem sem képes szétrobbantani.</p>
					<p>- Én is egy nőnek adott igéret áldozatja lettem - mondja Báróczi szomoruan - és
                  már most be kell érnem az agglegénységgel, Bessenyei barátommal együtt.</p>
					<p>Azok is maradtak mindketten; de azért a magyar nyelv nagyobbrészt nekik köszönheté
                  megmentését. - mert e három testőr lett megalapitója a magyar klasszikai
                  iskolának.</p>
					<p>*</p>
					<p>Hát a szerencsétlen Bándy Jánosból mi lett? - fogja kérdeni a nyájas olvasó.</p>
					<p>Őt a császári küldöncz épen a hortobágyi pusztán érte utól, ama szigoru
                  parancscsal, hogy további rendeletig ne merjen helyéből kimozdulni.</p>
					<p>Szerencsére a becsületes hortobágyi csárdás egy kis szobát adott rendelkezésére,
                  hová Bándy müszereivel együtt beköltözött, és naponként epedve várta a fölmentő
                  rendeletet; de az csak nem érkezett.</p>
					<p>Irt azután esdeklő leveleket császárhoz, császárnéhoz és mindazokhoz, kiket
                  ismert, de egyetlen levelére sem kapott választ.</p>
					<p>Szórakozásul elővette mérnöki eszközeit s póznáival, lánczaival, mérnöki
                  asztalával kiment a sik mezőre; és ott méregette a képzelt uradalmat, a nappal
                  terjedelme szerint mindig nagyobbra és nagyobbra. Kijelölé a központot is, és
                  megásta egy ölnyi árok képében leendő lakhelyének alapját.</p>
					<p>E közben elmult a tavasz, bekövetkezett a nyár, be az ősz is, s a környéken
                  gyakran megfordult emberek mindig ott látták őt mérnöki lánczaival és póznáival
                  foglalkozva. Öltözete nagyon megkopott, haja lassanként őszülni kezdett, és utolsó
                  kirándulásainál már összetört kalapját is elfeledte föltenni. De azért nem
                  szüntette meg mérnöki munkáját; s azért a nép nem is nevezte őt másként, csak
                  «bolond inzsellérnek».</p>
					<p>A napok egyre rövidültek, a tél beköszöntött, de azért Bándy egész nap ott
                  dolgozott a mezőn, csak estére hordatta be mérnöki müszereit.</p>
					<p>A csárda gazdája komolyan kezdett aggódni pontosan fizető vendége sorsán, és
                  folyton intette, hogy most, miután már leesett a hó, hagyja félbe fárasztó
                  munkáját.</p>
					<p>De Bándy nem hallgatott reá. Igaz, hogy a lánczot és karókat egyre nehezebben
                  czipelte; a képzelt uradalom határa is napról-napra kisebb lett; de ő azért minden
                  reggel kiment és csak a késő este vetette vissza.</p>
					<p>Egy zord téli napon azután estére sem tért haza, s az aggódó gazda, kezében
                  lámpával, utána ment, hogy fölkeresse. Könnyü volt reá találni; mert a sok zászlós
                  pózna, mely a kijelölt telek körül volt tüzve, biztos irányadóul szolgált.</p>
					<p>Most már e póznák csak azt a kis árkot vették körül, melylyel a házhelyet jelezte;
                  a mérnöki láncz is csak a körül volt kanyaritva.</p>
					<p>De Bándy nem mutatkozott sehol; csak midőn a gazda a sirszerü kis árokba
                  bevilágitott, találta meg a szerencsétlen embert ott a magaásta sirban
                  megfagyva!...</p>
					<p>Ily szükre szorult össze a képzelt téres uradalom!</p>
					<p>*</p>
					<p>De hát csak ő volt egyedül, a ki igy járt?</p>
					<p>Nem hasonlit-e sorsa Bándyéhoz a hatalmas József császárnak, ki nagyszerü terveit,
                  rendeleteit halálos ágyán volt kénytelen visszavonni?</p>
					<p>Nem ez volt-e sorsa a legszebb herczegnőnek, zárdája szük falai között, s az
                  egykor dusgazdag Czobornak kopott kabátjában?...</p>
					<p>Nem ilyen volt-e végzete Mária Antoinettenek, a hatalmas franczia királynénak, ki
                  életét börtönben, s majd vérpadon végezte?...</p>
					<p>De nem ez-e sorsunk mindnyájunknak, e föld mozgó férgeinek, a legkisebbtől a
                  leghatalmasabbig?</p>
					<p>Készitünk nagy terveket nemcsak magunk, hanem utódaink számára is; kitüzzük
                  nagyravágyásunk mérnöki jelző-rudjait nagy távolságokra; de mindezeket
                  legtöbbször még életünkben szükre szoritják vissza csalódásaink; és legvégül a
                  leghatalmasabbak álmai, tervei is nehány lábnyi területre zsugorodnak össze,
                  melynek a neve: sir.</p>
					<p> (Vége.)</p>
					<p>
                  [1] A királyné mind szóval, mind irásban atyjának szokta
                  szóllitani Pálffy nádort, kinek atyja, III. Károly, halála előtt védelmébe
                  ajánlá.</p>
					<p>
                  [2] Lásd Arneth «Mária Terézia» czimü müve IX. kötet
                  264.</p>
					<p>
                  [3] Arneth «Mária Terézia» IX. köt. 277. lap.</p>
					<p>
                  [4] Lásd Arneth fentebbi müve 269. és következő
                  lapjain.</p>
					<p>
                  [5] Hormayr: «Österreichischer Plutarch».</p>
					<p>
                  [6] Mária Terézia saját szavai. (Arneth.)</p>
				</div>
			</div>
		</body>
	</text>
</TEI>