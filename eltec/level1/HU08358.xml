<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08358" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Édes anyaföldem! :  Egy nép s egy ember története  : ELTeC edition</title>
				<author ref="viaf:120201932">Benedek Elek (1859-1929)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">151256</measure>
				<measure unit="pages">548</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Édes anyaföldem! :  Egy nép s egy ember története </title>
					<date>2010-06-08</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/08300/08358"/>
					<respStmt>
						<resp>Original Electronic Edition</resp>
						<name>Fábián György</name>
						<name>Molnár Éva</name>
						<name>Kiss András</name>
						<name>Ollé Krisztián</name>
					</respStmt>
					<bibl type="digitalSource">
						<title>Édes anyaföldem! :  Egy nép s egy ember története </title>
						<date>2010-06-08</date>
					</bibl>
					<bibl type="firstEdition">
						<title>Édes anyaföldem! : egy nép s egy ember története</title>
						<author>Benedek Elek</author>
						<pubPlace>Budapest</pubPlace>
						<publisher>Pantheon</publisher>
						<date>1920</date>
						<ref target="http://mek.oszk.hu/08300/08358/pdf/"/>
					</bibl>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2019-04-23"/>
			<change when="2019-02-27"/>
			<change when="2018-11-22"/>
			<change when="2018-11-18"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖTET</head>
				<div type="chapter">
					<head>AZ OLVASÓNAK.</head>
					<p>A magyar nemzet ezeréves életének legszomorubb tavaszán fogtam e könyv irásába: az
                  első fejezetek egy-két keserü kiszólását ez magyarázza. Azzal az érzéssel ültem
                  iróasztalomhoz, hogy e könyv irói pályám utolsó könyve lesz - halálom után ha
                  nyilvánosságra kerül. A vörös fergeteg elviharzott, úgy tetszik, dereng a magyar
                  ég, nem kell irásomat az asztalfiában rejtegetnem. Az ország szine előtt róhatom
                  le régi adósságomat ama nép iránt, amely ezer évig őrizte, védte a keleti határt,
                  s jutalma: “honját a hazában” nem leli... Ugy állitom ország szine elé a székely
                  népet, amilyennek gyermekifjuságomtól életem alkonyáig láttam: erényeit nem
                  tulozom, hibáit el nem titkolom. Gyermekifju koromban e népnek élete kedves,
                  mosolygó idill, férfikorom s főképp életem alkonyának idején - dráma. Lélekrenditő
                  dráma. A népem élete is, az enyém is. Az olvasó választhat hajlandósága szerint a
                  két könyvre nőtt történet közül: idill az egyik, dráma a másik. Ám jól esnék, ha
                  amazt nem mosolyogná le, emettől nem riadna vissza.</p>
					<p>A Nagykunság földjén, Tóth János kedves barátom meleg fészkében, folytattam s
                  fejeztem be könyvemet. Reggelenként kaszálgattam, kapálgattam: igy tápláltam az
                  őserőt, az édes anyaföld legdrágább ajándékát. Igy tudtam megóvni testemet,
                  lelkemet az elernyedéstől. Kaszálgatás, kapálgatás. Kelet felé sóhajtozás,
                  közbe-közbe irogatás, körülöttem hontalanságomnak, lelkem felétől elszakadt
                  árvaságomnak nehéz bánatát enyhitö meleg szivek - legyen áldott a Móricztanyai
                  ház, annak gazdája, minden lakója!</p>
					<p>Móricztanyán, 1920 szeptember végén.</p>
					<p>Benedek Elek.</p>
				</div>
				<div type="chapter">
					<head>ELSŐ FEJEZET. Ebben az iró a faluját s a nemzetségét mutatja be.</head>
					<p>Kicsiny falu az én falum, legkisebb az egész vidéken s a legszebb. Gyermekkoromban
                  alig hatszáz lakója volt s ennek is jófelerészét az én nemzetségem tevé.</p>
					<p>- Ez a falu, ennek a falunak erdeje, mezeje - emlegette gyakorizben édesapám - ősfoglalás. Három nemzetség az ősfoglaló: a Benedek-, a
                  Benkő- s a Boda-nemzetség. A többiek: a Gálok, a Vajnák, a Bakók, a Putnokiak, a
                  Lakatosok mind jövevények.</p>
					<p>Két-háromszáz esztendeje éltek már itt a Gálok, a Vajnák, a Bakók, a Putnokiak, a
                  Lakatosok, s édesapám szemében még mindig jövevények voltak. Nincs e mondásban
                  kicsinylés, egyszerüen a történeti igazság megállapitása ez. Szegről-végről
                  csaknem valamennyi jövevény familiával atyafiságba keveredtünk, s hogy messzebb ne
                  menjek, édesapám anyja Gál Rebeka volt.</p>
					<p>Már a Rebeka név sejteti az avatottabb olvasóval, hogy az én nemzetségem annak a
                  népnek sarjadéka, amely még nem oly régen Mózes népének neveit igen kedvelé. Az
                  öregebb rend emberek közt még szép számmal vannak Mózesek, Jakabok, Jákóbok,
                  Judák, Ezékiások, Izsákok, Timotheusok, Benjáminok, s dédapámnak, aki, a hagyomány
                  szerint, nagyerejü, nagyvirtusu ember vala - Jeremiás volt a neve. Ezeknek a
                  neveknek a gazdái - e könyv irójával együtt - már mind a temetőkert felé
                  tekintgetnek; a fiak, az unokák közt már alig akad bibliai nevü: a mi nevet az uri
                  rend magához méltónak talált, mind eljutott az én falumba. Elhozta a vasut. Ide,
                  az Isten háta mögé. Mind a temető felé tekintgetnek a Rebekák, Rákhelek, Judithok
                  is, s bár büszkén emlegeti a nemzetségem, hogy Judith volt az ősanyja, (e névnél
                  merül homályba a nemzetség terebélyes fája a XI. században), egyetlen Judith sincs
                  köztünk, pedig ugy-e, szép e név?</p>
					<p>Az én falum szinte félve huzódik meg Barót-patak jobb- s balpartján, igen szük
                  völgyecskében. Nemcsak a falu kicsiny, de a neve is: Kisbaczon. Nem csuda, ha
                  szük völgyecskében huzódott meg, ugyebár? Olyan szük e völgy, hogy a falu
                  hasonfelét szép szeliden emelkedő, lankás hegyoldalra tolta-tologatta idők során a
                  szaporodás. Észak, kelet s dél felől szeliden csendesen emelkedő hegyek
                  karimázzák, s ha nyugoti oldalára is vet még egy kis hegyet a Világteremtő,
                  tökéletes volna a kép rámája, legteljesebb a nép nyugodalma: nem háboritaná a
                  nyugati szél, mely a civilizációval fagyos szeleket is röpit szárnyain. Ennek a
                  szélnek német szél a neve. Nyilván sürü oka volt őseinknek,
                  hogy ennek nevezék...</p>
					<p>Egy hosszukó tál, melynek kicsorbult egyik vége, ebben a tálban egy csudaszép
                  bokréta: ez az én szülőfalum. Ebben a faluban minden háznak van gyümölcsfás és
                  virágos kertje, s május havában, amikor itt a gyümölcsfák virágba borulnak,
                  Csikorra tetejéről (a szomszédos “Csikország” orra ez a hegy) óriás bokrétát lát
                  ájtatosan bámuló szemed. Bokrétát, melynek szépségét a kikandikáló piroscserepes
                  házfödelek nem rontják, de sőt emelik. Az én gyermekkoromban ritka volt még a
                  piros cserépfödél. Széles cserfa-zsindely barnállott az alacsony falu, magas
                  tetejü házakon; naptól, esőtől fakult szalmazsupfödél jutott a pajtáknak meg a
                  csüröknek; de akkor is megvolt minden háznak uccára mosolygó virágos kertje,
                  minden kertnek a maga gyümölcsfája: rozszsalérő, fótos, zsiros, édes, irós (más
                  néven: sólyom) paris almát, eleinérő, vagyis koránérő, nyakas, bartamisz körtét,
                  moskotár, madárka perpence szilvát termő fája: -
                  akkor is egy szépséges szép bokréta volt az én falum, talán szebb a mainál.
                  Bizonyosan szebb.</p>
					<p>Vajjon az én unokáim gondolnak-e majd azzal a könnyező meghatottsággal az én
                  gyümölcsös kertemre, mint ahogy én gondolok András nagyapáméra, mely századrésze
                  sem volt az enyémnek? Az ő kertje - kert volt, semmi egyéb. Kert, amelynek minden
                  fáját maga ülteté, a XIX. század hajnalán. Minden fa egy-egy óriás, kik szép
                  sorjában álltak s hirdették a dédunokáknak is András nagyapó meleg szivét. A falu
                  alsó végén volt a kert, a felső vége táján a mi házunk, s nyárnak és ősznek nem
                  volt egy napja tán, hogy egy mezitlábos kis fiu e faóriásokra föl ne másszon. Ma
                  is érzem szájamban az eleinérő körte édes levét; ide száll a babos pettyes
                  “zsiros” alma illata a tulipántos ládából, melynek ruhanémüi közé néhányat
                  elrejtegetett édesanyám. Ez az illat megörökösödött a ládában, a ruhanémü minden
                  darabján, a lehelletemben, s hogy soha el ne szálljon, a lelkemben is. Látom az
                  öklömnyi nagy nyakas körtéket, a borizü irósalmákat, s még mindig mosolyognak rám
                  a kerités tövéből a sötétpiros málnaszemek - óh, édes jó András nagyapó, be nagy
                  szived lehetett neked, hogy még málnabokrokat is ültetél, nekem, aki világon sem
                  voltam akkor! Nekem, aki sohasem csókolhatám kezedet: tiz esztendő esik a te
                  halálod s az én születésem közé.</p>
					<p>Ezt a kertet nem őrizte senki más, csak Isten s a még romlásnak nem indult
                  Becsület. Magas, födeles kerités vette körül, nem a tolvajok ellen, csupán azért:
                  ha kert, - legyen kert. Illő, hogy a képnek rámája is legyen, ugyebár?
                  Galambbugos, ősrégi módi székely kapu szabta meg az elejét; madár- és virágdiszét
                  nagyapó véste, faragta.</p>
					<p>Vén emberek, kik 48 előtt játszottak a porban, - még görnyedez egy-kettő közülök -
                  ma is büszkén emlegetik nagyapót, aki irásban és faragásban a falu s a vidék első
                  embere vala.</p>
					<p>- Azóta sem születék - vallják erős hittel - “Erdővidék országában” ilyen soktudó
                  ember.</p>
					<p>Igy növeszti a nagyot még nagyobbra a távolság, az emlékezés, de bizonnyal nagy
                  volt András nagyapó: ő a halhatatlanságnak dolgozott, mivelhogy gyümölcsfát
                  ültetett. Nemcsak ültetett, de kedves fáinak külön kertet is szentele.</p>
					<p>Ludpennával rajzolt gömbölyü betüi mind egy-egy nevető gyöngyszem. Minden mondata,
                  mit kontraktusokba, protokulumokba vésett, kerek mondat, nincs egy henye szava.
                  Pedig iskolája a falusi, akkor még latin szavakat is tanitó iskola volt s a
                  katonaélet! A katonaélet tizenkét esztendeje. Többet idegen tartományokban, mint a
                  haza földjén. Mégis magyar betü volt az ő betüje s nem az a jobbra dülő, amely a
                  Bach-korszakból maradt ránk örökül...</p>
					<p>András nagyapó asszeszor volt, Bardocz-szék asszeszora, amely hivatalnak azért meg
                  nem felelője a táblabiróság, mert a táblabiró emléke hosszuszáru pipából pöfékelő,
                  lustálkodó, nekigömbölyödött tipusban maradt reánk, ellenben András nagyapó “fakó
                  szekéren” meg gyalogszerrel járta be falvait; nem volt nekigömbölyödött, de sőt
                  inkább sovány ember vala; nem vette fel az uri viseletet: háziszőttes ruhát
                  viselt, tán valamivel csinosabbat, mint az atyafiai. Olyan táblabiró volt
                  őkigyelme, ki hol az ekeszarvát fogta, hol a pennát, hol a faragó fejszét, de az ő
                  hivatalában restancia mégsem találtaték.</p>
					<p>Vannak-e még ilyen emberek?</p>
					<p>*</p>
					<p>Hugó Viktor irja, hogy sok apát ismert, aki nem szerette a gyermekét, de egyetlen
                  nagyapát sem, ki az unokáját ne szerette volna. Nem volt gyermeknek szeretőbb,
                  melegebb szivü apja, anyja, mint nekem s még ma is, életem 60-ik esztendejében,
                  meg-megsajdul a szivem, igaztalansággal vádolom a Sorsot, mely tőlem a nagyszülők
                  becéző szeretetét megvoná. Csak anyókára, András nagyapó
                  életepárjára emlékezem haloványan: szélütötten, tehetetlenül feküdt öt esztendőt a
                  mi házunkban. Anyókának hivta, emlegette sokáig az egész falu: ennél jobbat,
                  szebbet őróla jegyezhetek-e föl? Utolsó anyókaságát az én
                  ébredező életemnek szentelé. Kisdiák bátyám, néhány héttel az én születésem után,
                  szörnyü halálnak halálával halt meg, s édesanyám az ő halálának
                   búsbetegje lett. Egy hónapig szoptam a búsbeteg tejet, s most már értitek
                  ugy-e, kevésszavu, mélázó ember mért levék? Anyóka gyönge, reszkető keze
                  leszakitott édesanyám kebeléről, megmentvén ezzel anya és gyermek életét.</p>
					<p>Amint nyilt, nyiladozott az elmém, sokat háborgott lelkem a nagy, a kegyetlen
                  igazságtalanságon, amely anyókán esett. Hát ez a jutalma egy hosszu élet soha nem
                  pihenő szeretetének? Öt esztendőt sinylődni magával tehetetlenül! A maga kezével
                  nem moshatja arcát, nem fésülheti haját. A maga erején nem fordulhat Isten áldott
                  napja felé. A maga kezével nem vihet ajkához egy kanál levest, ő, ki annyi
                  gyermeket, unokát dajkált szent türelemmel.</p>
					<p>De én láttam, mint ápolá anyókát a leánya, az én búsbeteg anyám. Mely gyöngéden
                  emelte, forgatta gyönge karjával anyókát. Én láttam, mint étette, mosdatta,
                  törülgette a holt halovány arcot. Én hallottam az ő vigasztaló szavait. És
                  emlékszem és soha el sem is feledem azt a pillanatot, amikor szólt nekem az
                  édesanyám, megmosdatván anyókát: hamar, hozd ide a törülközőt! - igen, emlékszem,
                  leakasztottam a kendőszegről, de nem vittem, hanem odadobtam anyóka ágyára... és
                  - - és - akkor vert meg engem először az édesanyám.</p>
					<p>- Ó, ó, ne bántsd, ne bántsd. Gyermek. Nem tudja még, mit cselekszik.</p>
					<p>Áldott jó anyókám!</p>
					<p>Igazán nem tudhattam, mit cselekszem, hisz még négyéves valék. Én nem tudtam, mit
                  cselekszem, de tudta a mindent tudó, mindent látó Isten, hogy mit cselekszik,
                  amikor anyókát hosszu sinylődéssel jutalmazá. Váratlan
                  gyermek volt az édesanyám. Anyóka öregedő asszony, amikor édesanyámat szive alatt
                  rejtegeté. Igen, rejtegeté. A falusi hit szerint kései volt az ő termékenysége, s
                  anyóka szégyenkezve rejtőzött az emberek szeme elől. Az uccára ki nem
                  merészkedett, lopva, ijedezve osont végig a maga udvarán. És ime, anyóka
                  csudálatos szép leánygyermeknek adott életet, akinek szépségénél csak jósága,
                  hüsége volt teljesebb. Anyókával nem történt igaztalanság, mert ő, a szentéletü
                  asszony is egyszer bünben találtaték: szégyenkezvén az ő áldott állapotának
                  miatta. Az ő bünének büntetésével Isten megintett minden asszonyi állatot: ne sokalljátok az én ajándékomat. Imé, tekintsen szemetek ide:
                  itt fekszik magával tehetetlenül egy anya, ki titkos könnyeket hullatott, mert én
                  az ő méhét megáldottam vala. Az idejében született
                  gyermekek hol, merre vannak? Ki a temetőben, ki messze földön. De meghagytam néki
                  az utolsót, a váratlant, a szégyenlettet. Tekintsetek ide: láttatok-e anyát, aki
                  szivéről szakadt gyermekét szentebb türelemmel ápolá, amilyen szent türelemmel
                  ápolja anyját e leány?</p>
					<p>Most már vallom és hirdetem, hogy ez a büntetés nem volt igazságtalan, sőt
                  kegyetlen sem vala. Büntetés-e látni, hogy oly gyermeknek adtam életet, akinek
                  jósága, türelmessége, szeretete a közönséges, az általános emberi jóságnál,
                  türelmességnél, szeretetnél igazibb, nagyobb, teljesebb? Ezt a jóságot, ezt a
                  türelmességet, ezt a szeretetet Istennek különös nagy kegyelme oltja szivünkbe, -
                  bizony, nem minden emberébe.</p>
					<p>Anyóka zugolódás nélkül türte a - büntetést. Anyóka megnyugodott, örvendező
                  szivvel feküdt koporsajába: ez az öt esztendő győzte meg, hogy nemcsak a legszebb,
                  de a legjobb leánynak adott életet.</p>
					<p>*</p>
					<p>Édesanyám Benedek-leány volt. A gyökér, melyből a Benedek-nemzetség kisarjadzott,
                  valamikor, sokszáz esztendővel ennekelőtte, nyilván egy volt, de századok során
                  ugy szerteágadzott, leveledzett, hogy az én szüleim frigyéhez diszpenzáció nem
                  szükségeltetett. Nem az én családom az egyetlen, melyben a férj is, a feleség is
                  Benedek. A régi világ legénye még a szomszéd faluba is ritkán tévedt át
                  asszonyért. Ha nem is itélem a legfinomabbnak s a legbölcsebbnek, nyilván volt
                  némi értelme a szójárásnak: Ha kapsz malacot a faludban, ne menj disznóért a
                  szomszéd faluba. De ha át is tévedt egyik-másik legény a szomszéd faluba, már az
                  ötödik-hatodikba nem. Itt már idegen volt. Itt már gyanakodva fogadták. Mi hibája
                  lehet, hogy otthon nem kap feleséget?</p>
					<p>Ez a fajta, az én fajtám, valameddig a vasut meg nem közelité, oly tiszta maradt,
                  mint a buza, mely csak addig igazán buza, mig semmi másfajta szem közéje nem
                  keveredett. A velencei doge-palotán apró fejszobrok láthatók, mindenféle népek
                  jellegzetes tipusai. A leányom, ottjártában, nézte, nézegette a szobrocskákat s
                  egyszerre csak lángba borult az arca: Ni! Az édesapám! És felmutatott egy
                  fejre.</p>
					<p>- Igen, kedves hugom, - mondta egy öreg magyar barátom - ez a maga édesapjának a
                  képe. Olvassa el, mi van alatta.</p>
					<p>- Turk.</p>
					<p>- Turk volt a magyar neve, amikor e szobrocskákat faragták. Régen volt ez. Szent
                  István király idejében.</p>
					<p>Egyszerü megállapitás ez, nem hivalkodás. Mindössze azért történt, hogy az én
                  leányom fedezte föl a nemzetsége képét Velencében, mert Nagy Lajos király óta ő
                  volt az első Benedek-leány, akit nászutja Velencébe vitt. Benedek, más néven Bánk
                  Margit, a Nagy Lajos korabeli, nem jószántából került ide. Őt török martalócok
                  rabolták el, vitték Konstantinápolyba (lásd Acsádynak “A magyar birodalom
                  története” c. könyvében), ott megvásárolta egy olasz kereskedő. Apja, bátyja lóra
                  kerekedtek, Konstantinápolyig nyomozták, onnét el Taliánországba, ottan meg is
                  találták Margitot. Akkor már két gyermeke volt. Hiába könyörögték haza -
                  odaláncolta ez a két gyermek.</p>
					<p>Ha sietnének a Benedek-lányok, ezek a ma élők, még ők is felkiálthatnának, mint az
                  én leányom: Ni! Az édesapám! Még vannak turk-arcok, számosak. De már keveredünk,
                  kavarodunk, idegen arcokat látunk s ezeknek is a neve - Benedek.</p>
					<p>Az a veszedelem fenyegeti e könyv szerkezetét, hogy sok minden kivánkozik tollam
                  hegyére, aminek ha nem is “ajtó mögött” a helye, de arra sincs jussa, hogy soron
                  kivül lépjen előre. Hallani vélem apai nagyapám, a zsémbes természetü “vén huszár”
                  méltatlankodását, aki kétszer “járt ki a franciára”, száz esztendővel ennek
                  előtte, s lám, elébe teszem a leányomat, aki száz évvel később látta Párist, mint
                  őkigyelme. De hiába siettet Benedek Huszár István nagyapó, az én türelmes
                  olvasóimnak egy s mást még meg kell magyaráznom.</p>
					<p>András nagyapó is, István nagyapó is az “osztály” szónak csak egy értelmét
                  ismerék. Ma ezt igy mondják: osztozás. Egy mondat még
                  világosabbá teszi a szót: “A testvérek közt megtörtént az osztály, annyi fődet
                  kapott egyik, mint a másik.” A mai, sokat emlegetett osztálynak “rend” volt a
                  neve. Csak a neve, nem a lelke. Az egyik rend nem gyülölte a másikat, mint ahogy
                  gyülöli, feneketlenül gyülöli a proletár a burzsujt s a burzsuj a proletárt.
                  “Omnes gentes siculorum nobiles sunt” (Minden székely nemes), de ennek a székely
                  nemességnek három rendje volt. Az első rend volt a
                “primor”. Ehhez a rendhez tartoztak azok, akik legalább 3-4 vitézzel s
                  ugyanannyi lóval kerekedtek fel, a véres kardot ha körülhordozák. A második
                  rendnek primipillus, népiesen
                   lófőszékely volt a neve. A lófőszékely közepes módu familia fia volt, s
                  lett-légyen tiz fia egy lófőszékely apának, ezek közül csak egy ült lóra, melynek
                  árát az egész család fizette. A harmadik rendnek pixidárius
                  volt a neve. Ebbe a rendbe tartoztak azok a családok, melyek nem tudtak lovat
                  adni, tehát gyalogosan szolgálták a hazát, meg a császárt. Többet a császárt, mint
                  a hazát.</p>
					<p>Sok primor lehanyatlott az idők során primipillussá, sőt prixidáriussá is, viszont
                  a prixidárius felemelkedett primipillussá, de még primorrá is. A jobbmódu
                  jobbágyok sorából is sokan emelkedtek a primipillusok rendjébe, ha annyi vagyont
                  kuporgattak össze, hogy a maguk lován szolgálhatták a császárt, aki kardnál s
                  karabélynál egyebet nem adott. Ló, ruházat a primipillus gondja volt, sőt az
                  esztendőnként 2-3 hetes gyakorlatozáson az élelmezés is. Még a konyhára való fát
                  is maguk vitték a székely huszárok. A maguk erdejéből s bizony nem a máséból.</p>
					<p>Az én legrégibb ősöm, Orbán ükapó, kinek neve régi irásokban megmaradt,
                  primorságon kezdte Mátyás király korában, de nem sok nemzedék örökölhette a
                  primorságot: a császárokért már primipillus Benedek fiak onták vérüket. Apaffy
                  Mihály uram, Erdély boroskedvü fejedelme, iratott ugyan egy akkorbeli ősömnek
                  kutyabőrös levelet, de ez szőrin-szálán eltünt, s Mária Terézia óta, aki simogató
                  kezével “az ugyis katonáskodó kedvü” székely nemzet vállára kényszerité a
                  fegyvert, teljes száz esztendeig szüntelen nyomozták nagyapóék Apaffy uram
                  levelét, hogy a vagyonpusztitó, költséges katonaság terhe alól megszabaduljanak.
                  De nagyapóék már rég por és hamu valának, amikor előkerült a kutyabőr (zászlós
                  huszár a cimere) - egy messze vidékre távolodott Benedek s annak maradvái ültek
                  rajta, mignem ennek az ágnak magva szakadt s ennek utolsó, magtalan fia elhozá
                  nekem, mondván: - Imé, öcsém, itt a nemeslevelünk. Átadom néked, mint familiánk
                  “legdicsőbb” fiának, őrizd kegyelettel.</p>
					<p>Jó arcot vágtam a váratlan ajándékhoz, ötven esztendővel - 48
                     után. Nem szomorithattam meg a jó öreget, gondolván, de nem mondván: Most
                  már füstre tehetem. Hozta volna el az ükapád az én ükapáimnak: mi tenger
                  költségtől, bajoskodástól, mi nehéz terhektől váltotta volna meg őket! Hány darab
                  földet szánt “jövevények” ekéje a te ükapád szükkeblüsége miatt!</p>
					<p>A nemeslevelet kegyelettel fiókba zártam, édesapámnak soha meg nem mutattam. Akkor
                  már 83 esztendős volt édesapám. Hadd higyje halálig, hogy a nemeslevél elveszett.
                  Hogy szerencsétlenség s nem egy vérünkből való vér lelkiismeretlensége, hogy
                  István nagyapó 24 esztendeig tartott lovat a császárnak, ő maga, ki 18 éves
                  korában váltotta fel apját, 14 esztendeig, amikor is “kiütött a szabadság” s
                  Kossuth Lajos hivta fegyverbe a magyart.</p>
					<p>István nagyapót sem ismerém: születésemet két évvel előzte meg halála. A nagy
                  Benedek nemzetségből egymaga volt huszár, nem volt, aki felváltsa, viselte a
                  fegyvert, mignem felváltá egyetlen fia. A nemzetség többi ága a pixidárius rendhez
                  tartozott.</p>
					<p>- Volt idő, - mondogatta édesapám, - amikor tiz fegyverfogható fia is volt a mi
                  águnknak: ezek egymást váltogatták. Ám lassanként elszéledtek: ki papnak, ki
                  gazdatisztnek a vármegyére, de még
                  Nagymagyarországba is - igy szabadultak meg a császár keze alól. Kicsi fiu voltam,
                  amikor Miklós nagybátyámat a Szilágyságba hivták el papnak. Az egész familia
                  elkisérte a szomszéd faluig. Mintha temetőbe kisérték volna, ugy elsiratták.
                  Igazuk volt: sohasem látták többet. Mert akkor még vasutnak hire sem volt. Én már
                  huszár voltam, amikor egyszer lejön Kolozsvárról Bodola püspök s kihirdetik a
                  parancsot, hogy mind a vidék székely huszárjai jelenjenek meg a nagybaconi
                  templomban, parádés gunyában. No, elmentünk. Az ő szentbeszédjéből tudtam meg,
                  hogy mely nagyot haladt a világ s mely dicsőséges uralkodónk nekünk V. Ferdinánd,
                  kinek legdicsőségesebb uralkodása alatt “jött bé” a vasut. Olyan ut, mondá,
                  melynek két szélin vaslénia fekszik, ezen szaladnak egybekötözött, mahomet-nagy
                  szekerek s nincs ló elébük fogva. A huszárpajtások - mintha ma is látnám - egymást
                  döfködték, hitetlenül csóválták a fejüket, de sőt Keresztes Samel pajtásom nem is
                  állhatta meg szó nélkül. - Már olyan Isten nincs, hogy azt megcsinálja, - mondta
                  Samel pajtás. De ezt csak mi hallottuk, a püspök nem.</p>
					<p>Csuda-e, ha Miklós papot mint halottat siratták el?</p>
					<p>István nagyapót is életében kétszer siratták el mint halottat: kétszer zavarták ki
                  a falujából, hogy segélje megverni világhóditó nagy Napoleont. Látta Páris
                  városát, hová az unokája soha, csak a dédunokái jutottak el. Második utjából
                  hozott egy sebet, mely minden télen kibomlott; egynéhány juharmagot s ezzel
                  kapcsolatban egy szép, egy szent fogadalmat.</p>
					<p>- Ugy kapta a sebet, - mondotta az édesapám - hogy atakkot fujt a trombitás.
                  Nosza, kard, ki hüvelyből! - vágtatnak a székely huszárok, mint a sebes szél, még
                  annál is sebesebben, s hát egyszerre csak apámuram összeakad egy mahomet-nagy
                  franciával. Küzsdég ember volt a nagyapád, de erős, tagbaszakadt, szélesvállu,
                  kemény, markos ember. No, összecsapnak nagyhevesen, a francia már kiált is: kújon!
                  s már döf is a pikájával, fültőn döfi nagyhirtelen az én apámat. Még ez sem elég,
                  balkezével nagy oktalan elkapja a nagyapád kardja végét, hogy a keziből
                  kifacsarja. Hiszen, nagyapád sem tátotta el a száját. Ha te facsarintod, én is
                  facsarintom, gondolta magában s olyant facsarintott, hogy a francia keze
                  markolatja tőből esett a földre. Még egy vágás nagyhirtelen s keze markolatja után
                  földre döndült maga is. No, vége volt a csatának, apámuram félrehuzódott egy erdő
                  szélibe, ott talált egy forrást, annak vizével locsolgatta, mosogatta a sebjét.
                  Aztán egy nagy burtukos fa alá heveredett. Öreg juharfa volt, az alja tele
                     csenkával. Előbb ügyet sem vetett rá, gondolta:
                  csenka - csenka, akár francia, akár székely juharfán termett. Szépen elszenderült.
                  Jó sokáig aludt, s amikor felébredt, a sok csenka ismét csak szemébe ötlik. A
                  sebje nem fájt, teste-lelke megkönnyebbedett. S hallj csak ide, most már a
                  csenkára más szemmel tekintett. De más szemmel a juharfára különösen, kinek a
                  tövében megpihent, sebjének sajgása lecsendesült. - Áldjon meg az Isten, francia
                  juharfa, bucsuzkodott apámuram. Te szállást adál a székely katonának. Ágaddal,
                  leveleddel béárnyékolád fáradt testemet, uj életre viditottad a lelkemet. Ugy-é,
                  nem bánod, ha csenkáidból kettőt-hármat elviszek? Ugy-e, jó néven veszed, ha
                  magjaidat otthon, a kisbaconi templom cintermében, Istennek dicsőségére majdan
                  elültetem? Ha Isten hazavezérel, el is ültetem, fogadom néked, francia
                  juharfa!</p>
					<p>Te feletted, öreg iróasztalom, van egy festmény. Ezzel a festménnyel, itt a messze
                  Babylonban, ebben a testet s különösképpen lelket fertőztető Babylonban, hol
                  láncon tart most engem a sors, a kegyetlen, - lelkem mindennap társalkodik. Áll
                  pedig a festmény előterében a mi templomunk, s tőle néhány lépésre egy hatalmas
                  törzsü, széles koronáju juharfa, melynek francia magját ennekelőtte
                  százesztendővel István nagyapó ülteté; s mely, imé, Istennek dicsőségét már a
                  harmadik rend unokáknak hirdeti. Irván e bús emlékezést, feltekintek a képre,
                  szemem könnyel megtelik - vajjon e kép élőmását látom-e még valaha?...</p>
					<p>Francia juharfa magjának elültetése mellett egyéb fogadalmat is hozott haza István
                  nagyapó. Öt álló napig szinét sem látta kenyérnek. Ihattak bort a huszárok, volt
                  az nagy bőségben, de kenyér egy karéj sem akadt. Ám a bor csak ugy csuszik, ha meg
                  van az ágya vetve. Rettenetes öt nap volt ez. Akkor felkerekedének a székely
                  huszárok, kocogtak nagybusan erdőn-mezőn át, s im, István nagyapó utszéli bokor
                  tövében egy darabka kenyeret pillanta meg. Sorból kiállani, lóról leszállani nem
                  volt szabad. Se baj, nagyapó jól megjegyezte a bokrot s éjnek éjszakáján
                  visszakocogott. Megtalálta a kenyérdarabkát. Kemény volt, mint a kő. De
                  nagyapónak nem törött belé a foga - megrágta, megette, morzsácska sem maradt
                  belőle. Ekkor jutott eszébe nagyapónak, mely Isten ellen való nagy vétket követett
                  el otthon, amikor a buzakenyér kormos héját lehántogatta.</p>
					<p>- Ó, édes Istenem, csak segélj haza, ételben, italban többet nem válogatok. Kenyér
                  kormos héját le nem hántom, - ugy eszem meg, ahogy a kemencéből kiszedik.</p>
					<p>Haláláig megtartotta fogadalmát. Zsémbes természetü ember volt István nagyapó,
                  hirtelen lobbanó, hirtelen csendesülő. Az unokái közt - mondogatta édesapám -
                  valósággal gyermekké lett, játszott, játszott, aztán egyszerre csak összezördült
                  velük, s amilyen hirtelen összezördült, olyan hirtelen meg is békült.</p>
					<p>- No-no, - mondotta édesanyám, - magával is sokszor összezördült. Hol ez nem
                  tetszett, hol az nem tetszett a gazdaságban. Folyton békitettem magukat, mert
                  egyik sem akarta hagyni a maga igazát.</p>
					<p>- Igaz, igaz, - mondta édesapám, - de hamar lecsendesültünk, ugye?</p>
					<p>- Hát nannyámasszony milyen asszony volt? - kérdeztem édesanyámat.</p>
					<p>- Áldott lélek. Isten nyugtassa meg. Tiz esztendőt éltünk egy fedél alatt, főztünk
                  egy tüzhelyen, egymás utjába soha egy szalmaszálat nem tevénk. Olyan szelid
                  jóság volt, mint anyóka.</p>
					<p>Igen, igen, zsémbes ember volt nagyapó, de melyik öreg ember nem az? Az ő
                  zsémbességének a jóakarat volt a forrása. Ismerem én ezt a zsémbességet, példát
                  mutatott erre édesapám, mutogatom én is. Láttál-e zsémbes ifjut? Kötekedőt
                  láthatsz sokat, zsémbest soha.</p>
					<p>- Nem tudod, hogy miféle munkába fogj, - mondotta István nagyapó a fiának, - menj
                  ki Nagyfődre, ott állj meg, tekints körül. Innét
                  láthatod nemcsak a kisbaconi határt, de láthatod a nagybaconit, a bodosit, a
                  bibarcfalvit. Nézd meg, mit csinálnak ott a népek. Csináld azt te is.</p>
					<p>István nagyapó-e a kutfeje ennek a bölcs tanácsnak, nem tudom. Talán régmult
                  időkből, apáról fiura szállt e tanács, de bölcs volt, annyi bizonyos. Irói
                  pályámon magam is sok hasznát vevém. Igyekeztem fölemelkedni a nemesebb
                  gondolkodásnak, a szemérmetesebb érzésnek Nagyföldjére, a tisztultabb levegőbe, s
                  ha gyenge szárnyam nem is tudott egymagasságban repülni a fellegeket verdeső
                  sasokkal: valamint a sasok repülését hiven kiséri lent az árnyék - megelégedtem
                  azzal, ha mint árnyék, a nagyokat hiven követhetem.</p>
					<p>A házasságra is voltak István nagyapónak igen bölcs mondásai.</p>
					<p>- Szépséggel főtt káposztával nem lakol jól. Aztán: A jó leány mellett meg kell
                  tapodni a fődet. (Vagyis: Sokat kell körülötte forgolódni. Ma igy mondanák:
                  legyeskedni.)</p>
					<p>Édes apám ugy fogadta meg István nagyapó tanácsát, hogy buzgón tapodta a földet
                  egy jó leány mellett, aki véletlenül legszebb leány volt messze vidéken, nemcsak a
                  falujában. Nem az a piros-pozsgás arcu falusi szépség volt, de az az arc, melyről
                  a Madonnák képét másolják a piktorok. Szelid, mélázó arc, fekete szemében könny és
                  mosoly, kicsiny száj, melyen rossz szó ki nem fér. Hogy az én gyermeki szememnek ő
                  volt a világ legszebb asszonya? - Van-e gyermek, akinek anyja nem a legszebb kerek
                  e világon? Hogy mifajta szépség az én édesanyám, ezt csak nagy diákkoromban
                  mutatta meg nekem az első Madonna-kép, mely a képtárban megállitott. - Ni, az
                  édesanyám! - dobbant meg a szivem. Hogy milyen volt gyermekkorában, leány- és
                  fiatalasszony korában, Madonnaarcu Mária leányom mutatta meg nekem. Az ő arca,
                  termete rekonstruálta édesanyám Madonnaarcát, gyenge, törékeny, nádszál termetét.
                  - Szakasztott a nagyanyja, - mondják egy szivvel-szóval a falu öregei.</p>
					<p>A nagy vakációra rendszerint gyalogszerrel (az apostolok szekerén) jöttem haza a
                  székelyudvarhelyi kollégiumból. Nagy csapatokban indultunk el, faluról-falura
                  oszlott-foszlott, fogyott a csapat, s emlékszem, hogy egyizben Olaszteleken
                  (harmadik falu a miénktől) egymagam maradtam. Kis fiu voltam én akkor, talán
                  első-, talán másodikosztályos diáklegényke. Mentem, mendegéltem az olaszteleki
                  uton s egyszerre csak szembekerekedik egy pár ember. Magas szál ember volt a
                  férfi, kasza a vállán, mellette a felesége, szépen megtermett az asszony is. Az ő
                  vállán gereblye volt. Szénagyüjtésből igyekeztek hazafelé. Ritkán láttam ilyen
                  egymáshoz illő szép pár embert. Megakadt rajluk a szemem. Szinte beléjük
                  ragadt.</p>
					<p>- Jó napot adjon Isten, köszöntem illendően.</p>
					<p>- Adjon Isten, édes fiam, fogadták egyszerre mind a ketten, s ugyancsak megnéztek
                  s ugyancsak nagy szeretettel néztek reám. Megállottak.</p>
					<p>- Állj meg, fiam, állj meg, szólitott meg a férfi. - Ugyan bizony nem a Benedek
                  Huszár János fia vagy-e?</p>
					<p>- Az vagyok, szolgálatjára.</p>
					<p>- Mindjárt gondoltam.</p>
					<p>- Én is, mosolygott rám az asszony s megsimogatta arcomat. Az édesanyja képit
                  hordja.</p>
					<p>- Az apjáéból is valamit. Övé a széles homloka. - No, mondta az ember, hiszed-e,
                  hogy mi ott voltunk az édesapádék lakodalmán? Ott bizony. Huszárpajtásom volt a te
                  édesapád. Az bizony. S hiszed-e, hogy nem volt olyan szép pár ember Erdővidéken
                  akkor időben, mint a te apád s anyád. Hát mondd meg, fiam, édesapádnak, tiszteli
                  az olaszteleki huszárpajtás. Tudja őkeme, hogy ki az, - nyomta meg büszkén a szót,
                  - mert ebben a faluban csak az én nemzetségem volt huszár, a többi mind gyalog
                  katona.</p>
					<p>- Én pedig csókolom az édesanyádat, s csókollak téged is, mondta az asszony, s
                  mindjárt meg is csókolt.</p>
					<p>Vissza-visszanéztem, vissza-visszanéztek ők is, mosolyogtak, integettek, mig az ut
                  fordulója el nem takart.</p>
					<p>- Tudja-e, édesanyám, kikkel találkoztam az olaszteleki határon? - kérdeztem
                  otthon.</p>
					<p>- Ugyan kikkel? mosolygott vissza a kérdés édesanyám szeméből.</p>
					<p>- Egy szép magas szál emberrel s annak a feleségével. Az is szép szál asszony
                  volt.</p>
					<p>- Vajjon kik lehettek? - ravaszkodott az édesapám mosolygása, aki már nemcsak
                  sejtette, tudta is, hogy ki volt az a szép pár ember.</p>
					<p>- Azok bizony azok voltak, akik ott voltak a maguk lakodalmán.</p>
					<p>- Ó, ne mondd! - csudálkozott egyszerre édesapám s anyám.</p>
					<p>- De bizony, ott. S tudják-e, mit mondtak magukról?</p>
					<p>- Bizonyosan valami rosszat, enyelgett édesapám.</p>
					<p>Nagyot kacagtam, hogy csak ugy csengett belé a ház.</p>
					<p>- Ugy látszik, mégsem mondtak erős rosszat, enyelgett tovább édesapám.</p>
					<p>- Nem bizony. Azt mondták, szóról-szóra, betüről-betüre: Hiszed-e, hogy nem volt
                  olyan szép emberpár Erdővidéken akkoridőben, mint a te apád s anyád?</p>
					<p>Gyenge pirosság villant meg édesanyám halovány arcán. Mondta:</p>
					<p>- Ó édes fiam, csak kedveskedtek neked.</p>
					<p>- Magam is azt mondom, tette hozzá komoly ábrázattal édesapám.</p>
					<p>- A nevét nem mondta meg a bácsi, csak annyit, hogy huszárpajtása volt
                  édesapámnak. De maga anélkül is tudja, ugy-e, édesapám.</p>
					<p>- Tudom fiam, tudom. De azt is tudom, hogy kedveskedtek neked. Mert az édesanyád
                  meg én sokszor elemlegetjük, hogy akkoridőben Erdővidéken nem volt olyan szép
                  emberpár, mint Márkó Balázs s a felesége.</p>
					<p>- Nem, fiam, nem, erősitette édesanyám, akinek arcán a gyenge pirosság még mindig
                  ott játszadozott.</p>
					<p>Zavarodottan néztem a szüleimre. Már most hol az igazság? Márkó Balázsék azt
                  mondták, s olyan őszintén mondták, hogy akkoridőben Erdővidéken nem volt olyan
                  szép emberpár, mint az én apám s anyám. Ők meg Márkó Balázsékról vallják ugyanezt.
                  Mint ahogy rossznyelvü emberek dobálják egymás fejéhez a gyalázkodó szavakat, ugy
                  dobálja ez a két emberpár egymásnak a virágbokrétát: nesze, nesze, téged illet,
                  nem engem! Lehet, hogy mi is szépek voltunk, de ti szebbek voltatok.</p>
					<p>Vannak-e még ilyen emberek?</p>
					<p>*</p>
					<p>Volt még István nagyapónak egy mondása, amely nyilván apáról-fiura öröklődött a
                  századok során. Ez a mondás gyönyörü mondás volt. Csak szeplőtelen erkölcsü népnek
                  a lelkében fakadhatott a forrása, oly népében, amelynek a szeplőtelenség szüntelen
                  élő törvény vala. Törvény, amelyet kőbe nem véstek, de megmaradt: nagyapám
                  örökölte az apjától, apám örökölte a nagyapámtól, én az apámtól - s im tovább adom
                  a fiaimnak, hogy ők meg hirdessék tovább a fiaiknak.</p>
					<p>Amikor édesapám legénnyé serdült s leányos házakhoz megkezdé a járást, István
                  nagyapó ezt az utravalót adta neki: - Fiam, jól megjegyezd, amit mondok: a legénynek éppen ugy kell vigyázni a tisztaságára, mint a
                     leánynak.</p>
					<p>Ezt az utravalót ujra meg ujra ismételte István nagyapó, s bizonnyal ismételték
                  mind az apák. Ugyan erősen össze kell szednem emlékezetemet: gyermek-ifju koromból
                  két leány emléke maradt meg, akiknek a templom utolsó padjában volt a helyök;
                  akiknek nem volt szabad hajadonfővel mutatkozniuk: fekete kendő borult a fejükre s
                  a kendőnek széle lecsuszott az arcukra, le a szemük fölé. Legénynek, leánynak, kik
                  magukról megfeledkezének, meg kellett követniök az eklézsiát. Az
                  anyaszentegyházat...</p>
					<p>*</p>
					<p>Mondám, hogy István nagyapó hirtelen lobbanó ember volt: e hirtelen lobbanó
                  természete fosztott meg engem ama szép emlékektől, melyeknek hiánya
                  meg-megsajditja még ma is a szivemet. Igen, ő naphosszat eljátszott az unokáival
                  (közbe-közbe összekapott velük), négykézláb mászott a szobában, a kertben, a
                  hátán két-három unoka is lovagolt egyszerre s a vén huszárt nem egyszer fogták
                  azon, hogy felmászott a bartamisz körtefára s onnan vetegette le a szép sárga
                  körtét Gáborkának, Ignáckának, Évácskának.</p>
					<p>- Vessen nekem is, nagyapó! Még egyet! Még egyet!</p>
					<p>- Vetek, fiam, vetek. Hogyne vetnék.</p>
					<p>Kilencven esztendőre volt teremtve István nagyapó, de hirtelen lobbanó természete,
                  szittya bátorsága miatt jóval elébb Megállj!-t kiáltott a Halál, amikor mindössze
                  72 esztendős vala. De ki hallott ilyet? Egyedül volt otthon nagyapó, a ház népe
                  künn a mezőn. - Ejnye, ejnye, de sokáig maradnak el! - zsémbelődött magában. S nem
                  ok nélkül, mert Nagyföldről rohanvást gomolygott befelé a disznócsorda,
                  farkaséhesen. Mert a disznó - mindig éhes. Kora reggeltől alkonyatig turja a
                  földet, rágcsálja a gyökeret, a füvet, a burjánt, de jóllakni képtelen, s esze
                  nélkül szalad a vállunak, amikor az udvarra begurul. És csapnak szörnyü zenebonát,
                  ha üres vállut találnak. Igen, Nagyföld felől rohanvást rohantak a disznók;
                  Romhány oldalán csendesen eregéltek befelé a tehenek; Csikorra-hegy kanyargós
                  lejtőjén vágtatott a ménes, s nyomban utána tétovázva eregélt a meddü csorda
                  (egy-hároméves borjak és tulkok) s végezetül jöttek nagy méltóságosan az ökrök is.
                  És István nagyapó egyedül! Alig hogy teleöntötte korpás vizzel a disznók válluját,
                  megérkeztek a lovak, a csikók, a borjak, az ökrök: most ezeket rendezze el mind a
                  pajtákban, kit-kit a maga helyére. Hát csak rendezte, rendezgette nagyapó, de még
                  félig sem készült el velük, megjöttek a jámbor tehenek is. Hiszen, ha maguk jöttek
                  volna! De kisérő is jött velök: haragos bömböléssel rontott a pajtába Kormos bika,
                  ki arról kapta nevét, mert koromfekete volt a homloka, testének többi része tiszta
                  fehér.</p>
					<p>A szomszéd telken éppen vizet meregetett vén Gál József. Ő mesélgette nekem
                  gyermekkoromban, hogy:</p>
					<p>- Eppeng vizet mertem, hát egyszer csak hallom, hogy a vén huszár nagyot kiált:
                  Héj, az irgalmadat! Most kelle idejőnöd!? Osztég hallottam, hogy a cseberruddal
                  döngeti a bikát, az meg bömbölt nagymérgesen, hogy azt hittem, esszeduvad a pajta,
                  közbe meg a vén huszár nagyokat rikótott: Hí ki innét, te kújon! Ez vót az utolsó
                  szava, amit hallottam. - Hej, odaát baj van, mondom, nagyhirtelen átalhajitom
                  magamat a kerten, szaladok a pajta felé s hát, Szüz Mária, Szent Józsep! a Kormos
                  gyomrozza a vén huszárt; én szaladok, mint a bolond, kiabálok: Emberek! Emberek!
                  Öli a bika a vén huszárt! Mire emberek jöttek s hazakerült a háznépe, a vén
                  huszárnak vége vót. Nagy vót a virtus benne, másként száz esztendeig is
                  elélhetett volna, olyan erős kötésü ember vala.</p>
					<p>Igen, igy mesélgette nekem Gál Józsep (s nem József) a nagyapó halálát. Ha
                  édesapámat kérdeztem nagyapó haláláról, - hogy is mondjam? - amolyan csendes,
                  büszke szomorusággal válaszolt: - Bizony, szegény nagyapád még most is élne, ha
                  nem lesz vala hirtelen lobbanó természetü. Átok a mi nemzetségünkön a hirtelen
                  harag s a szókimondás...</p>
					<p>S csakugyan a Benedek Huszár-nemzetségnek van még egy mellékneve: Szókimondó
                  Benedek.</p>
					<p>*</p>
					<p>Amikor András nagyapó meghalt, 1848-at irtak; 1857-et István nagyapó szomoru
                  halálakor. Melyik hónapban halt meg? Falun ezt nem tartják számon.
                  Szénakaszáláskor. Ebből megtudod: vagy junius vagy julius havában. De a
                  szerencsétlen eset napja megmaradt: szombati nap volt az. Nem azért, mert péntekre
                  következik a szombat, hanem azért, mert szombat az a nap, melyen a messze erdőben
                  legelésző nyájak is hazajönnek, még pedig minden második szombaton: egy az, hogy
                  lássa a gazda az állatját, fejlődik-e a növendékmarha; nem romlott-e le; nem
                  hibádzott-e meg valamelyik, akár öreg, akár fiatal; más az, hogy sót nyaljanak.
                  Még megvan az egydarab kőből faragott, nagy potrohos sónyaló-asztal, csak a
                  karimája kopott le egy kissé. Ez a karima arra való volt, hogy az asztal közepére
                  kitett nagy sódarab ne guruljon le, mig télről-tulról nyalogatják, lökdösik (s
                  közbe-közbe egymást is öklelik) az állatok. Igen, megvan a kőasztal, az ősi
                  telekről áttelepitettem az enyémre. Ott üldögél most egy fiatal juharfa alatt,
                  amely meg édesgyermeke annak az István nagyapó ültette francia juharnak...</p>
					<p>Uram, teremtőm, micsoda szabályellenes kitérések! Ilyet ma már nem követnek el
                  azok a hosszuhaju gyerekek, akik éppen most üvöltik: le a tőkéseknek udvarló öreg
                  irókkal! Haljanak éhen! Ne engedjük irni őket! Mi vagyunk a
                   Ma, a Holnap, a Holnapután!
                  S igazuk van a gyerekeknek. Én már jóval az októberi forradalom kitörése előtt
                  kiolvastam az ujságok sorai közül, hogy már irják a mi halálos itéletünket, melyet
                  meg is szövegeztem ebben az egy mondatocskában: Agyon kell verni minden öreg
                  embert! Ime, hogy igazolom a gyerekeket. Megállapitom, igazán feleslegesen, hogy
                  István nagyapó szombati nap halt meg. Hogy e napnak emléke ezért meg ezért maradt
                  meg. Ebbe a megállapitásba belekeveredik egy kőasztal. Ez még semmi: még azt is el
                  kell fecsegnem, hogy ez a kőasztal az én udvaromra került, az alá a juharfa alá,
                  melynek az apja francia földről eredett. Igy esik aztán, hogy ez a történet (ha
                  ugyan annak nevezhető) minduntalan elakad, holott elég lett volna följegyeznem
                  édesapám sóhajtását: - Bizony, édesfiam, akkor szomoru vasárnapra virradtunk.
                  Ehhez aztán csak hozzá kellett volna füznöm, mint láncszemet a láncszemhez, azt a
                  karácsonyt, amelyet édesanyám haláláig siratott.</p>
					<p>- Jaj de szomoru karácsonyra virradtunk!</p>
					<p>Ez a szomoru karácsony István nagyapó halála után két esztendővel boritotta holtig
                  tartó gyászba édesanyámat. Ezen a napon jegyezetett el a halálnak Ignácka.</p>
					<p>Ignácka. Van-e még magyar ebben a Balzac szamárbőréhez hasonlatosan mind
                  összébb-összébb zsugorodó országban, aki Ignácra merje kereszteltetni a
                  gyermekét?... Édesanyám testvérbátyja, az uzoni pap, hirdette e névvel Istennek
                  dicsőségét: az ő iránta való szeretet adatta Ignáckának a nevét. Mondják, szelid
                  fiu volt, kékszemü, mint a papbácsi: ritkaság a feketeszemü
                  Benedek-családban...</p>
					<p>Vala pedig az ötvenes években, Sepsziszentgyörgy városában, egy német iskola.
                  Norma-iskolának hivták: több a falusinál, kevesebb a kollégiumnál. Ide vitte
                  édesapám két fiát: Gáborkát és Ignáckát német szóra. Kitünő iskola lehetett.
                  Két-három esztendőt jártak ide a fiuk s folyékonyan diskuráltak németül. Különös
                  nagy sulyt vetettek a számolásra, meg a szépirásra. Emlékeim közt őrizgetem
                  Gáborka és Ignácka szépirási gyakorlatait: minden betü oly szép, oly szabályos,
                  mintha vésve volna. De megmaradt Ignáckának egy kis nótáskönyve is, melyet teleirt
                  innen-onnan mindenféle versekkel, nótákkal. Mosolygó, gyöngyszembetükből verődnek
                  össze a sorok, a legtökéletesebben kifejlett irás, s keresve sem találsz benne
                  helyesirási hibát. A füzetecske homlokára piros rózsabokrétát pingált a fiu s
                  mindjárt alatta Petőfi e dala: Rózsabokor a domboldalon... Ebben a füzetecskében
                  van az a vers is, amely igy kezdődik:</p>
					<p>A minap, hogy Debrecenbe jártam,</p>
					<p> A piacon egy diákot láttam.</p>
					<p> Hónaalja tele levelekkel.</p>
					<p> Piros ajka mézes beszédekkel.</p>
					<p>Tanultak a gyerekek ebben az iskolában épitést is. Német könyvből tanulták: Baukunst a cime. S alaposan tanithatták az épités
                  mesterségét, amint ez majd kitünik e könyv folyamán. Amikor aztán kijárták a fiuk
                  a normát, édesapám ezt a törvényt tette: Gáborka, aki szorgalmatos tanuló ugyan,
                  de nehezebben tanul, otthon marad gazdának, Ignáckát pedig, akinek “olyan esze
                  volt, mint a tüz”, viszi az udvarhelyi kollégiumba. Nyilvánvaló volt, hogy
                  édesapámat ebben a törvénytevésben gazdasági ok vezette. Gáborból gazda lesz,
                  Ignácból pap. Gábor majd megváltja Ignác részét, egyedül övé lesz az ősi föld.
                  Volt ugyan még két kis leány: Éva és Anna, de a német világban még állott a régi
                  székely törvény: a leány csak lábas jószágot, meg kelengyét kap, a ház, a föld a
                  fiut illeti. Ezt a törvénytevést kellemetlenül zavarta meg az én születésem. Már
                  meghalt volt két fiugyermek csecsemő korában, (mindakettőnek András volt a
                  neve), két fiu s két leányka élt, az ötödik gyermek váratlan érkezett. Éppen mint
                  az édesanyám annakidején... Viruló, szép asszony volt akkor még az édesanyám, nem
                  kellett szégyelnie engem, mint szegény anyókának őt: nem is szégyelt, de,
                  hallottam később, sok keserves könnyet hullatott titokban miattam. Ő titokban
                  sirt, de édesapám nem titkolta békétlenkedését. Három fiu volt - uj “osztályt”
                  kellett csinálnia, mert most már három felé oszlik a birtok... Már-már megpihent a
                  földszerzésben, bár férfikora derekán volt még, s ime, ujra földszerzéshez kell
                  látnia. (S ezeknek az embereknek akarjátok a földjét kommunizálni!)</p>
					<p>De Isten rettenetesen sujtó kézzel hagyta helyben édesapám földosztó
                  törvénytételét. Ignácka, aki a harmadik osztályt járta az udvarhelyi kollegiumban,
                  hazajött a karácsonyi vakációra; hazajött meghalni szörnyü halálnak halálával.</p>
					<p>Karácsony szombatja volt. Édesanyám az ünnepi kalácsot sütötte, Ignácka meg az én
                  bölcsőmet ringatá. Ő tizenhároméves volt, én tizenháromhetes. Szépen álomba
                  ringatott engem Ignácka, aztán mit gondolt, mit nem, kiszaladt az udvarra,
                  udvarból az uccának iramodott, de a galambbúgos kapunak csak a kis kapujáig ért,
                  ott éppen szembe szaladt vele egy kan. Sohasem mutatott gonosz természetet, s most
                  sem gonoszságból, de sőt inkább a hirtelen találkozás okozta félelemből, hatalmas
                  agyarával Ignáckának vágott, végighasitotta a mellét, a gyomrát - - - ó, szegény
                  Ignácka, ő neki hiába sült a karácsonyi kalácska, neki hiába zörgött az aranypilis
                  diócska, mogyorócska: két napi szörnyü vivódás után ártatlan lelkét kilehelte,
                  szelid kék szeme örökre lecsukódott.</p>
					<p>Édesanyám harminchétéves volt, amikor a nagy lelki megrendülés érte.
                  Nyolcvanötéves volt, amikor leszállott érette a halál angyala. De haláláig,
                  kezdetben minden héten, később nagyobb időközökben, kinozá gyötrelmes főfájás s
                  haláláig siratta a szelid, kék szemü Ignáckát. És haláláig magát vádolta s nem az
                  Istent, mivelhogy az ő búsbeteg tejét okolta az én szótalan mélaságomért... Édes
                  jó anyám!</p>
					<p>*</p>
					<p>Más a falusi s más a nagyvárosi csecsemő. A nagyvárosi hamarosan beletörődik
                  gyakran nem is a kényszerüség szülte kegyetlenségbe, mely durva kézzel szakitja le
                  az anyai emlőről s cuclira bünteti. A falusi gyermek piócaként ragad az anyai
                  emlőbe s onnét csak akkor szakad le, amikor már nemcsakhogy talpra áll, de
                  szaladgál is. Igy volt ez az én gyermekkoromban. “Történeti” tény, hogy egy
                  falumbeli napszámosasszonynak (Szász Ferencné volt a neve) már ötesztendős volt a
                  Gergő fia, amikor még napjában egyszer-kétszer megszoptatá. S nem anekdota, de
                  történeti tény az is, hogy Gergő kiszaladt a kapu elé, ahol az anyja a
                  szomszédasszonyokkal tereferélt, s szóról-szóra e szavakkal szólitotta be: -
                  Anyó, az Istenit, jőjjön bé s szoptasson meg! Amint aztán nőtt, növekedett Gergő,
                  ugy megundorodott a tejtől, hogy belőle lett a falu legnagyobb pálinkaivója. Felső
                  malmot, alsó malmot egy hétig járatott volna az a pálinkatenger, mit ez az ember
                  késő vénségéig megivott. De ha már megint ennyire kitértem az utból, azt is
                  megörökitem: mért szoptatta Szász Ferencné Gergőcskét még ötéves korában is. Azt
                  mondta (s ebben igaza volt): “Szültem már hat fiut a császárnak, többet nem
                  szülök.” De végre is kiapadt a tejkut, el kellett választani Gergőt - “s mit tesz
                  Isten?” Szász Ferencné megszülte a hetedik fiut is a császárnak.</p>
					<p>Én már megizleltem volt az édes anyatejet, három hónapja csüngtem édesanyám
                  emlőjén, amikor egyszerre csak a tejforrás apadni kezdett. Nemcsak apadt, de beteg
                  is volt a teje. Búsbeteg tej. Szegény édesanyám sem élt, sem halt. Azt mondta a
                  doktor: az anya is belepusztul, a gyermek is, ha el nem választják. És ekkor
                  anyóka szép gyöngén levett az anyai emlőről s kicsi kanálkával kezdte öntögetni
                  szájamba a tehéntejet. Hiszen, gondolhatjátok, hogy nem volt ez hamisitott tej, de
                  fennmaradt a hire, hogy az uccán megálltak az emberek s ugy sajnálkoztak rajtam,
                  merthogy egész nap kihallott szivethasogató sirásom. Benedek Péter Andrásról, a
                  falu legerősebb, virtuskodó legényéről ekkor tünt ki, hogy voltaképpen puhaszivü
                  ember, mert ő volt az, aki ekként kiálta fel: Ha csicsem volna, megszoptatnám azt
                  a gyermeket!</p>
					<p>Mondám, hogy szegény édesanyám sem élt, sem halt, talán azt sem tudta, hogy mikor
                  kereszteltek meg. A szolgáló vitt a paphoz: ő lett a keresztapám is, a felesége
                  meg a keresztanyám. Nevet is a szolgáló választott nekem utközben, amint ment,
                  mendegélt velem a parókia felé. Ha meg nem hal Ignácka, bizony lettek volna
                  főkomák, oldalkomák s lett volna nagy vendégség, de Ignácka halála nagynehéz
                  bánatba boritá a házat, eltünt onnét az öröm, mintha föld nyelte volna el.</p>
					<p>De hiába hogy csak a pap volt a keresztapám, a papné a keresztanyám, mégis annyi
                  volt a keresztapám s anyám, hogy bizony nehéz volna mind elészámlálnom
                  névszerint. Ősrégi szokás, hogy mindazok, akik egy családban egy gyermeket
                  keresztviz alá tartanak, keresztszülei a többi gyermeknek is, s nemcsak azok
                  voltak keresztszüleim, akik az én testvéreimet keresztviz alá tartották, de azok
                  is, akiknek a gyermekét az én szüleim tarták keresztviz alá. Nemcsak gyermek- és
                  ifjukoromnak, de férfikoromnak is igen kedves emléke ez a keresztül-kasul való
                  keresztfiuság. Sorban elevenednek meg lelki szemem előtt azok az egyszerü,
                  tisztes, fehérharisnyás székely emberek, akiket én az uccán igy köszönték: - Jó
                  napot adjon Isten, keresztapám uram! S azok a szőttes-rokolyás, fekete fejkendős
                  asszonyok, akiknek igy köszöntem: Jó napot adjon Isten, keresztanyám asszony! S ha
                  megállottak egy szóra, kettőre, meg is kérdeztem illendően: Hogy van? Hogy szógál
                  az egészsége?</p>
					<p>Elsőnek jelen meg emlékezetem tábláján a kevésszavu, szelid mosolygásu Benkő
                  Dániel, kinek amilyen szelid volt a mosolygása, oly hirtelen vált az tüzes
                  menyköveket szóró zord beborulásra; akinek a fia vala Ádám, egyik regényem bús
                  véget ért hőse. Akinek családjában vége-hossza nincs a kegyetlen Istenitéleteknek,
                  - ki tudná, miért, amikor keresztapám uram is, keresztanyám asszony is igen jó
                  lelkek valának... Követi Benkő Dánielt Benkő László keresztapám uram, aki már
                  deákos ember volt s a falunak sok esztendőn át pennája, kistermetü,
                  puskapor-természetü ember. Már a feketébe-kékbe játszó arca is mintha tele lett
                  volna hintve puskaporral: szinte féltem, hogy egyszerre csak fellobban. De hozzám
                  mindig szelid, nyájas volt, s hálával emlékszem reá, mert Udvarhelyen jártában,
                  két nappal a vakáció előtt, kikönyörgött a szörnyü goromba Korondi uramtól, a
                  direktor-professzortól, - nem, nem, ezt a két napot, hogy elébb borulhattam
                  édesanyám kebelére, soha el nem felejtem: Köszönöm kigyelmednek, Benkő László
                  keresztapám uram! Isten nyugtassa meg!</p>
					<p>Ihol, elém perdül a fürge; csupa csont és bőr Benedek Szabó József, aki tán
                  sohasem ült (az ő részét nyilván az apja ülte le, mivelhogy szabó vala),
                  éjjel-nappal serénykedett, csonttá-bőrré aszalódott a szüntelen való munkában.
                  Kaszált, kapált, csépelt, közben téglát, cserepet vetett s bár kisgazda volt, négy
                  fia közül háromnak épitett kőházat, olyan szépet, olyan mutatósat, hogyha ide
                  vetődnék egy pesti ifju, okvetlen megkérdené: miféle úr lakik e házban? A
                  negyediknek csak azért nem épitett, mert ez a szomszéd faluban ráházasodott egy
                  özvegyasszonyra. No, de hiába távolodott el a negyedik, még találkozunk vele:
                  életem folyásában sorsdöntő szerepe lesz...</p>
					<p>Dombon ülő háza, még pedig uri formáju háza volt Gál Dániel keresztapám uramnak.
                  Amolyan hétszilvafás nemes ember vala őkigyelme. Négy, néhány lépésnyi utcácska
                  vette körül a szük telket; szigetecske a falu-szigetben. Ez az uri formáju ház
                  háttal fordult a negyedik utcácskának, ellenkezően az igazi székely házakkal,
                  melyeknek ablakai közvetlen az uccára nyilnak. Gál Dániel keresztapám uramat nem
                  ismertem. Mondják, szakállas és nadrágos ember volt. Gyermeknek nem adott életet,
                  nyilván, mert nemcsak a háztelek volt kicsiny, de a föld is, amelyen
                  szántogatott... Sőt nem is volt neki nemes levele. Diákiskolát járt az apja is, ő
                  is, tehát urnak született. Szegény urnak, akit igy csufol ki a nóta:</p>
					<p>Tekintetes, naccságos,</p>
					<p> Csergefótos nadrágos.</p>
					<p>Csudálatos: még volt egy ilyen nemeslevél nélküli nemes a falumban, akinek dulló
                  volt az apja, maga is diákiskolát járt s ennek sem volt gyermeke. De mindkettőnek
                  valóságos nemesasszony volt a felesége - talán ez nemesité s gyermektelenité meg
                  őket?</p>
					<p>No, még megemlékezem egy keresztapámról, Putnoki Istvánról, akinek annyi leánya
                  volt, mint égen a csillag, mind kellemetes, szép arcu fejérnép. A
                  szomszédságunkban lakott s jól esik rá emlékeznem arcának megindultságára, amikor
                  hosszu, hosszu idő multán hazakerültem és megálltam a kapuja előtt: Jó napot
                  adjon Isten, keresztapám uram! Hogy van? Hogy szolgál az egészsége? Mintha nem
                  akart volna hinni a fülének. Hogy én őt, az egyszerü gazdaembert igy megtisztelem.
                  Keresztapám uram! Mert akkor már akkorát haladt a világ az én kicsi falumban is,
                  hogy a suhanc gyereknek is szájában felejtődött az “uram”. Ha ő neki jól esett a
                  keresztapám uram, ó de jól esett nekem is hallani: Köszönöm kérdését, keresztfiam
                  uram!</p>
					<p>Csudaszép világ volt az én gyermekkorom. Ha öreg ember végigment az uccán, a
                  kapuban üldögélő fiatalok felálltak s kalapemeléssel fogadták köszönését. Nem volt
                  ez sem világi, sem egyházi törvény s mégis megtartották: Az öreg ember előtt állj
                  fel s kalapot emelj! Az unoka a nagyapját nagyapám uramnak, a nagyanyját nagyanyám
                  asszonynak tisztelé. S hogy még csuda szebbnek - ha jobban tetszik: különösebbnek
                  lásd ezt a világot, a fiatalabb testvér az idősebbet, ha legalább öt esztendő vala
                  köztük, bácsinak meg néninek szólitá. Gábort, a családunk legidősebb fiát, ma is
                  Gábor bácsinak szólitom s illő tisztelettel magázom. Igaz, közöttünk tizenhat
                  esztendő a köz. De Éva csak öt évvel idősebb, s amig élt, nekem mindig Éva néni
                  volt. Csak Annával tegeződtünk (l. az ő élete drámájának első felét a Huszár Anná-ban), mivelhogy két esztendő van köztünk. S ha
                  még nagyobb csudát akarsz hallani: Ignáckát, aki tizenhároméves korában halt meg s
                  akit én nem is ismerek, mindig Ignác bácsinak emlegettem, nemcsak gyermekkoromban,
                  de később is, sokáig. Már gyermekeim voltak, amikor édesanyám jelenlétében,
                  Ignácnak kezdtem nevezgetni. De félve, vajjon nem ütközik-e meg ezen édesanyám. És
                  ha még ennél is nagyobb csudát akarsz hallani, gyakran voltam tanuja, hogy
                  asszonynővéreim, amikor a szomszéd faluból hazajöttek látogatóba, nemcsak a
                  szüléknek, de Gábor bácsinak is kezet csókolának...</p>
					<p>Hát ez ilyen világ volt. Azóta sok 24 óra pergett le, de hála Istennek, egészen
                  még meg nem változott. Mert azt csak össze-visszazavarodott fejü gyerekek
                  hihették, hogy 24 óra alatt át lehet gyurni az egész világot. Ha ugyan hitték.</p>
					<p>*</p>
					<p>Édesapám is tett fogadalmat, éppen mint István nagyapó a francia juharfa tövében.
                  Tizennégy esztendeig szolgálta a császárt, bizony nem jókedvéből, ha lóháton
                  szolgálta is. Keserves volt látnia, hogy nálánál “alábbvalók” mint haladnak
                  előbbre, ő meg közlegényi sorban marad, mivelhogy az irásban gyenge volt.
                  Gyermekkorában a tanulást éppen csak hogy megizelinté. A falusi iskolában
                  megtanulta az “abéabót” a betüvetést is. Sőt diákszót is tanult egy jó csomót.
                  Aztán István nagyapó elvitte Nagyenyedre, a hires Bethlen-kollégiumba, de alig
                  volt ott hat hetet, megbetegedett. Hej, lett otthon rémület, amikor pecsétes levél
                  hozta hirül az egyetlen fiu betegségét! Nagyanyám asszony nem hagyott békét addig
                  nagyapónak, amig be nem fogott s utnak nem eredt. Teljes három nap volt akkor
                  tőlünk az ut Enyedig, három nap visszafelé. Elég az: egy hét mulva itthon volt az
                  egyetlen fiu, - hat hét alatt kitanulta a diákiskolát. Amit tanult, voltaképpen a
                  székely huszároknál tanulta. Itt csinosodott ki az irása annyira, hogy később
                  egy-két esztendeig a falu pennája is vala. De keserves iskola lehetett a
                  huszáriskola, mert megfogadta, hogy akárhány fiuval áldja meg az Isten, mind
                  tanittatja. Annyira hü volt a fogadalmához, hogy Ignácka halála után, Gábort
                  Udvarhelyre akarta vinni. De Gábor akkor már tizenhatéves volt, szentgyörgyi
                  osztálytársaitól három esztendővel maradt el, nem volt rábirható, hogy a tanulást
                  ujra kezdje. Bennem nem lehetett valami nagy reménysége. Vézna csecsemő voltam,
                  “nagy fekete szem az egész gyerek”, sápadt arc, melyre a búsbeteg tej után, anyóka
                  gondos ápolása mellett is, csak lassan, igen lassan rajzolódott gyenge pirosság,
                  halovány árnyéka a Benedek Huszárok arcát jellemző rózsának, mely minden Benedek
                  Huszár arcán ott virit, a pofacsont fölött. Azért irom pofacsontnak, mert nem
                  minden olvasóm értené meg, ha járomcsontnak mondanám. Ez a kiülő járomcsont s a
                  mélyen bentülő szem általános jellemzője az igazi székely arcnak. A Benedek
                  Huszárokéra a Teremtő jókedve még rózsát is dobott. Ez a rózsa olyan rózsa, hogy
                  itt a nagy Babylonban egy-két hét alatt elfonnyad, de csak vissza kell menned a
                  faludba, ott egy-két nap alatt ujra kivirágzik. De mit is keres a kisbaconi rózsa
                  kormos, füstös Budapesten?...</p>
					<p>Áldott az emléke anyókának, az ő szüntelen való gondossága arcocskámra lehelte a
                  rózsát, mielőtt karja erőtlenül lehanyatlék. Ő egy esztendeig dajkált engem s ezt
                  a dajkálást édesanyám öt esztendei dajkálással fizette meg neki. Arcom
                  kigömbölyödött, ajkam alatt egy kis gödröcske nevetett, s mondják, édesapám
                  kezdette bánni békételenkedését: megvette az uzoni papbácsi egész birtokát. Vajna
                  Rózsi, az én kurta rokolyás kis pesztrám olyan büszkén mutogatott a faluban,
                  mintha ő pingálta volna arcomra a rózsát, ajkam alá ő kerekitette volna a nevető
                  gödröcskét. Ennek a Vajna Rózsinak köszönhetem azt a képet, mely karonülő
                  koromban ugy a lelkembe vésődött, hogy soha ki nem törülődött onnan. Ennek a
                  Vajna Rózsinak meghalt a nagyapja, s elvitt engem a halottasházba. Ott feküdt
                  Vajna nagyapó a nyujtópadon, rajta a szemfödél, de nem takarta be az arcát. A
                  szemem beleragadt az arcba s lelkem táblájára fényképeződött. Nyilván fel volt
                  kötve kendővel Vajna nagyapó álla s ez a kendő mutathatott ugy, mintha Vajna
                  nagyapónak két csökevény szarva lett volna kétfelől, olyan, amilyen némely birka
                  fején látható. Ez a különös kép kisért öregségemig, kisér ma is, mig végre
                  megkerestem a halottaskönyvben, mikor is halt meg Vajna nagyapó. Nem akartam
                  hinni a szememnek: 1862-ben halt meg. Akkor még nem voltam három esztendős.</p>
					<p>Lám, ez a kép belevésődött a még alig eszmélkedő gyermeki lélekbe, viszont
                  nyomtalanul tünt el ugyanennek a gyermeki léleknek ugyancsak ebből az időből egy
                  nagy megrendülése. Anikóval, aki akkor öt éves volt, én meg három, kint az uccán a
                  kapu előtt szaladgáltunk, s tyukszemü Benedek-Benedikti Laji négylovas üres
                  szénásszekérrel hirtelen nekem hajtott, elgázolt, de sem a lovak nem léptek rám,
                  sem a kerék alá nem kerültem: épen feküdtem a földön. Épen, de eszméletlenül. A
                  rémület sikoltása után nyomban elvesztettem eszméletemet, ugy szedtek fel a
                  földről. Már-már azt hitték, meghaltam. Üzentek is a harangozónak, hogy huzza meg
                  a harangot...</p>
					<p>Mindezt csak onnan tudom, mert gyermekkoromban sokat beszéltek róla. Én magam
                  akkor Mózi nevü cselédünkre haragudtam. Miért, miért nem, azt hittem, hogy ő
                  gázolt el. Mulattak rajta, amint vádoltam Mózit, mondván: Mózi a csocsóval lenomtatott. De erre a mondásomra sem emlékszem,
                  csak később hallottam, hogy igy keseregtem. És Mózira sem emlékszem, sejtelmem
                  sincs arról, szőke volt-e, barna volt-e, nagy legény, kis legény, pedig sok
                  esztendőt lakott nálunk, mindennap láttam - s ime. Vajna nagyapót csak egyszer
                  láttam s csökevény szarvával ma is látom. A három-négyesztendős koromban látottak
                  s hallottaknak már oly nagy madár-serege repdes körülöttem, hogy válogatnom kell,
                  melyiket szólitgassam elé: csicseregd el, édes kis madárkám, hogy s mint volt,
                  amikor én apró emberke voltam. A fecske csicsergi: Emlékszel-e, amikor Gábor bácsi
                  elbujdosott s egy éjjel odahált András nagyapó lakatlan házában? Emlékszel-e arra
                  a házra? Igen, emlékszem. Vén faház volt. Vastag, széles fazsindellyel fedett.
                  Csak a külső képét látom, azt is haloványan, de látom. De láttam azt is, amikor
                  lebontották, hogy a helyén kőházat épitsenek Gábor bácsinak. Mért bujdosott el
                  Gábor bácsi? Azért, mert édesapám rávert a pálcájával. Ő reá is, meg a két szolga
                  legényre is (Boda Sámuel volt az egyik, Bálint Izsák a másik). Estefelé jöttek
                  haza szántóból, három ekével. Ahogy kifogták az ökröket, vizet mertek a kőválluba
                  s neki eresztették a kimelegedett állatokat. - Héj, az irgalmatokat, mit
                  csináltok! - rohant elé a kert felől édesapám. Ki tanitott arra, hogy
                  megmelegedett állatot megitassatok!? - s végigpálcázta a három legényt. Még most
                  is látom édesanyámat, amint kezét tördelve, sirva kéri édesapámat: ne bántsa! ne
                  bántsa! Mind a három legény sirva, kiabálva “bujdosott” el, Sámuel és Izsák haza,
                  Gábor a nagyapó házába. (Mondanom se kell, hogy pirkadatkor már mind otthon voltak
                  s mentek szántani, mintha semmi sem történt volna.)</p>
					<p>Ekkor én három éves voltam. Megállapitom pedig ezt abból, hogy Gábor bácsi házának
                  a tornácra nyiló ajtaja felett, keskeny homlokzaton ott az évszám: 1864. A ház
                  épitése tartott egy esztendőt. András nagyapó házát eszerint 1863-ban bontották
                  le. Nyilvánvaló, hogy ebben az esztendőben bujdosott oda Gábor bácsi. S világosan
                  emlékszem, hogy mig a Gábor bácsi házát épitették, nem egyszer vittem uzsonnát
                  édesapámnak, de még arra is, hogy egyizben egy tányér frissen sült palacsintát
                  vittem neki. S hogy egyszer-másszor én is buzgólkodtam az épités körül, egy-egy
                  követ, téglát vittem Dénes bácsinak, a pallérnak, aki köpeci ember vala. Ez a név
                  is bevésődött gyermeki lelkem táblájába, mert Dénes bácsi pihenés közben
                  el-eljátszogatott velem. Mintha arra is emlékezném, hogy kék szeme volt - de már
                  erre nem esküszöm meg. S emlékezem a baróti lakatosra is, aki az ajtókat s
                  ablakokat szerelte fel. Kissé görbe hátu, fekete szakállu, fekete arcu, de
                  jókedvü, gyermekbecéztető ember, s ugy megszerettette magát velem, hogy nemcsak
                  nem féltem a fekete arcától, de vele is háltam. Széles mellére bujtatott, ülőkémet
                  tapogatva álomba ringatott s reggelenként kacagva mesélte: No, ma megint
                  nyugodalmas éccakám vót. Likat rugott a hasamon a hálótársam!</p>
					<p>Jó ember lehetett. Nyugodjék békében a baróti temetőben.</p>
					<p>- Hát, füttyögtet most a mindentudó fekete rigó - emlékszel-e, te vén bohó, hogy
                  volt neked még ebben az időben egy igen kedves pajtásod, aki fölvett nagy erős
                  karjára, ugy vitt az iskolába, ott mutogatta neked a falitáblákon azokat a különös
                  figurákat. Először azt mutatta, amelyik olyan volt, mint egy ekekabala. Ennek a
                  neve volt: A. Aztán megmutatta azt a figurát, amelyiknek kettős hasa volt, mint a
                  szárazbetegségben sinylődő, dagadt mellü Bogdán Mihálynak: az egyik, az igazi
                  hasa, az is puffadt, a másik a melle, az is. Ennek a neve volt: B. És következett
                  az a figura, mely a félholdhoz volt hasonlatos. Ennek a neve vala: C. Igy
                  mutogatta nekem végig ezeket a furcsa figurákat, nagyokat, kicsinyeket, s otthon
                  csak nevettek, hogy az a bolondos Szotyori bácsi ősztől tavaszig, buksi
                  fejecskémbe palántálta az egész ábécét, s hallj csudát! nagy betüket, apró betüket
                  össze is rakosgattam s mikor az ötödik esztendő felé lépegettem, “ugy olvastam,
                  mint a viz”.</p>
					<p>Valamint volt idő, amikor a 90-ik zsoltár szerint, “sem ég, sem föld nem
                  voltanak”, azonképpen volt idő, “amikor tanitóképzők sem voltanak”. Amikor az
                  volt a legalkalmatosabb tanitó, aki leghangosabban énekelte a zsoltárokat, s
                  kifogástalan pennát tudott hasitani a lud tollából, tiszteletes uram és a nemes
                  presbitérium examináló széke előtt. Ez volt ám csak a jó világ! - mosolyogják le a
                  Galilei-ifjak. Hát, gyerekek, ez a világ olyan világ volt, hogy akkor is, akinek
                  egy csepp esze volt, megtanult irni, olvasni, számolni; az ökör meg akkor is ökör
                  maradt, még ha Bécsbe vitték is, a közmondás szerint. Sőt: ökör marad az ökör ma
                  is.</p>
					<p>Ki volt, mi volt ez a Szotyori József? Szegény diáklegény. Az udvarhelyi
                  kollégiumból került a mi kis falunkba - mesternek. Igy hivták s hivogatják ma is a
                  kántortanitót. Bolondos jókedvü, magasnövésü, széllesvállu legény volt. Alig
                  hiszem, hogy négy diákosztálynál többet járt volna ki, pedig 18-20 éves lehetett,
                  amikor a “csonka” mester örökébe lépett. Azért hivták csonka mesternek, mert az
                  egyik keze megbénult, talán amiatt is mondott le, késő öregségében, mivelhogy
                  csak félkézzel billegethette a kis szuszogó, sipoló orgona billentyüit.
                  Nyugalomba ment hát a vén csonkamester, el is költözött a fiához a szomszéd
                  vármegyébe, de nyár vége táján, a kepézésre rendesen visszajött. Kepének nevezték
                  s nevezik a székelyek ma is a papi meg a kántori fizetést. Minden gazda, kinek
                  legalább tizenkét kalongya őszi s ugyanannyi tavaszi gabonája termett, ebből
                  kettőt-kettőt a papnak, egyet-egyet a mesternek adott. Ezek után következtek, akik
                  csak fél kepét fizettek. S legvégül jöttek az “oszporások”, a földtelen emberek,
                  akik egy pár garassal rótták le adójukat Isten szolgáinak.</p>
					<p>No, most figyeljetek ide. Lehetett akkoriban 50-60 egész meg félkepéző gazda,
                  kerekszámban hát ötven kalongya kenyérnek való gabonát, ötven kalongya zabot
                  kapott a mester. Igen ám, de ennek fele a csonkamestert illette, Szotyorinak
                  eszerint maradt 25 kalongya gabonája, ugyanannyi zabja. Egy kalongyában van 27
                  kéve. Ha elhiszitek nekem, s pedig elhihetitek, hogy egy kalongya rozs jó ha
                  eresztett két véka szemet, ugyanennyit a zabnak is a kalongyája, eltünődhettek
                  azon, miből élt s ruházkodott Szotyori József. Ötven véka gabona, ötven véka zab.
                  Csak egyik-másik nagyobb gazda adott buza-kepét, annak az ötven vékának is
                  nagyrésze rozs volt. Vala pedig egy véka rozsnak az ára akkoriban egy német
                  forint, egy német forint pedig 40 krajcár. A zab ára is akörül forgott, csak akkor
                  szökött fel egy kicsit, ha háborus hirek kerengtek a levegőben. Akárhogy forgatom,
                  Szotyori József kepéjét pénzben nem tudom többre becsülni száz német forintnál.
                  Ehhez még hozzáteszek 10-15 szekér fát, egy-két kis szántóföldet s kaszálót (az
                  egész együtt kitehetett egy holdat) s hozzáveszem még azt is, hogy esztendőn át
                  énekszóval temetőbe kisért 5-6 halottat 20 krajcárjával, felvittek az iskolába
                  30-40 gyermeket s fizettek minden gyermek után 20 krajcárt: bizony még kisül, hogy
                  Szotyori József fizetése felrugott 150 német forintra. Hiszen, igaz, igaz, ha nem
                  csordult, cseppent. Teszem azt, a jobbmódu asszonyok, amikor a gyermeküket
                  felvitték az iskolába, kedveskedtek eggyel-mással, ki egy csirkével, ki egy
                  tojással. Szerda és szombat délután játékdélután volt. Hol az iskola udvarán, hol
                  a cinteremben szaladgáltak-verekedtek a gyermekek: ezt a szaladgálást-verekedést
                  azonban meg kellett váltani. Egy tojás vagy egy cső kukorica volt a váltság. Még
                  ma is kacag a lelkem, ha eszembe jut az a szörnyü dráma, melynek keservesen siró
                  hőse voltam iskolába járásom egy szép délutánján. Szőttes ujjaskám zsebében volt a
                  játékdélután váltsága: egy tojás. Ez a tojás, addig feszengtem a padban, egyszerre
                  csak ropp! eltörött. Jaj istenem, - nyilalt kis szivembe a rémület, - most nekem
                  nem szabad játszanom. Keserves sirásban talált a mester, a Szotyori utóda, épp
                  olyan fiatal legény, mint ő.</p>
					<p>- Hát te miért sirsz? - kérdezte az uj tanitó.</p>
					<p>A gyermekek válaszoltak helyettem, ki részvéttel, ki kárörömmel:</p>
					<p>- Eltört a tojása! Fél, hogy nem játszhatik!</p>
					<p>- No, ne sirj, simogatta meg fejemet a tanitó bácsi, azért szabad játszanod.</p>
					<p>Igen, még ma is kacag a lelkem ezen a drámán, s még ma is érzi kezem a zsebemben
                  szétfolyt tojás tapadós nyirkosságát. Próbálja csak meg valaki, töressen el egy
                  tojást a zsebében, ha ugyan akad oly könnyelmü tékozló ma, amikor öt-hat korona
                  egy tojás - aztán nyuljon a zsebébe: halála napjáig nem szabadul attól a
                  kellemetlen érzéstől, amit ez a tapadós nyirkosság okoz.</p>
					<p>De visszatérek Szotyori Józsefhez, mert tudom, kiváncsi vagy, nyájas olvasóm, hogy
                  valóság-e vagy mese az az aranykor, amikor százötven német forintból megélhetett
                  egy ember? Erre csak azt felelem: a csonkamester nemcsak megélt ennek a duplájából
                  a feleségével, de még tanittatta is két fiát az udvarhelyi kollégiumban. Szotyori
                  Józsefnek uri dolga volt. Ő egész nap a mi házunknál lógott, ott ebédelt, ott
                  vacsorált, talán früstükölt is. Kis szobácskájába, mely egy födél alatt volt az
                  egyetlen iskolaszobával, csak hálni járt. Egykoru volt Gábor bácsival, nagy
                  pajtásságba keveredlek, s rosszul mondtam, hogy lógott nálunk: kora tavasztól,
                  amikor megadta az egzáment, késő őszig, amikor ember, állat födél alá huzódott, s
                  megnyilt az iskola is, Szotyori nagy buzgón dolgozott: szántott, kapált, kaszált,
                  szénásszekeret rakott, fát vágott a legényekkel, s mindezt széles jókedvvel. Ő
                  volt a még mindig szomorkodó, Ignáckát sirató család jókedvre deritője, ő
                  “duvasztott” nekem furulyát a füzfa mézgás hajából; ő faragott nekem szekerecskét
                  (szekerecskébe kerekecskét); ő vett föl nagy erős karjára s vitt enyhe téli
                  napokon az iskolába, végig mutogatván a fali táblák csodálatos figuráit. Ez a
                  tizennyolc éves legény a 150 német forintért minden télen megtanitott 20-30
                  gyermeket olvasni, irni, számolni; az esztendő ötvenkét vasárnapján száznégyszer
                  énekelt zsoltárokat és “dicséreteket”; három sátoros ünnep 3-3 napjára is esett
                  18 istentisztelet; néha a pap helyett könyörgést is olvasott; elmondta szép
                  rendibe a Miatyánkot; öt-hat halottat énekelve kisért ki a temetőbe. Ez a
                  tizennyolc éves ifju szolgája volt Istennek, szolgája volt a mi házunknak, ennek
                  is, annak is jókedvéből - Mein Liebchen, was willst du noch mehr?</p>
					<p>Várta-e, nem-e vigkedvü Szotyori a vén csonkamester halálát, erre csak a
                  mindentlátó Isten adhatna feleletet. Szeretett volna-e fészket rakni, azt az én
                  ébredező lelkem ugyan vehette-e észre? Egy bizonyos, hogy fél kepére nem rakhatott
                  fészket, a vén csonkamester pedig nem akart meghalni. Mert ilyen csökönyös minden
                  vén ember. Magam is ilyen vagyok. Hiába csiripelnek a verebek, hogy lejárt a te
                  világod, nincs szükség az irásaidra, lám, élek és irok, ha az asztalfiának is. A
                  vén csonkamester pontosan eljött a félkepéért, kicsépeltette, szekérre rakatta s
                  vitte a fiához, vele jött a vén mesterné is, vékony, töpörödött asszony, akinek
                  elméje csendes őrületre háborodott abban az esztendőben, amikor a világ legnagyobb
                  költője nyomtalan eltünt a segesvári csatában. Ott esett el egyik fia a
                  csonkamesternek is. Mindenki elhitte ennek a fiunak a halálát, csak az anyja nem.
                  Várta éjjel-nappal, ott bolyongott a falu végén, onnét leste, várta, mikor bukkan
                  fel kedves alakja “döllő gödör” felől, ahol az ut a falunak kanyarodik. Addig
                  várta, addig leste, mig elméjére homály nem borult. És akkor sorba járta a
                  házakat, mindenüvé beszólt: nem látták-e a fiamat? - Nem láttuk, lelkem, nem, -
                  minden háznál ez volt a felelet. Néhol az ágy alá is benézett: hátha ott rejtőzik
                  a zsandár elől? Szegény csonkamesterné, ő nem a félkepéért jött, mint az ura. Ő
                  most is a fiát kereste. Álomkórosként bolyongott szerte a faluban, beszólt
                  mindenüvé: Nem látták-e a fiamat? S mindig csak ez a felelet: Nem láttuk, lelkem,
                  nem.</p>
					<p>Milyen szép, milyen érzékeny, milyen megható költeményt lehetne irni erről, ha az
                  érzékeny költeményeknek még volna olvasója! Ha nem durvitotta volna el lelkünket a
                  világháboru, s mind az a förtelem, ami a világháboru nyomán ránk szakadt! Hát csak
                  elégedjetek meg ezzel a két sorocskával: Nem látták-e a fiamat? - Nem láttuk,
                  lelkem, nem.</p>
				</div>
				<div type="chapter">
					<head>MÁSODIK FEJEZET. Ebben felelet lesz arra az együgyü kérdésre: miért épitettek
                  házat Gábor bácsinak, holott még csak 20 éves volt? Ennek rendjén szó lesz a régi
                  s mai székely házakról, sőt arról is, milyen volt az iskola.</head>
					<p>Porban játszó gyermek volt még Gábor, az volt Benkő Trézsike is, s már a falu
                  közvéleménye a két gyermeket egymásnak eljegyezte. Nem azért, mert a két
                  gyermeket, jóllehet Gábor a felszegben, Trézsike az alszegben lakott, napról-napra
                  együtt látták játszadozni, sőt azt is láthatták, hogy Gáborka estefelé mint
                  vezette haza kézenfogva Trézsikét. Ebből ugyan nem lett volna házasság, a falusi
                  hit szerint, ha az egyik gazdag, a másik szegény. De édesapám volt az első gazda a
                  faluban, Benkő Dániel keresztapám a második. Közvélemény ide, közvélemény oda: ez
                  a két gyermek szerette egymást. S nyilvánvaló volt, hogy amikor Ignácka halála
                  után édesapám Gábort Udvarhelyre akarta vinni, a kamaszlegény huzódozásában nagy
                  része volt Trézsikének.</p>
					<p>“A legénynek éppen ugy kell vigyázni a tisztaságára, mint a leánynak”, - hirdette
                  István nagyapó, s Gábor ezt annyira megtartotta, hogy Benkő Dániel keresztapám
                  uram házánál más leányos házhoz soha be nem lépett. De Trézsikéhez sem járt más
                  legény Gáboron kivül: minek szaggassák a csizmát hiába? Huszéves korában állt sor
                  alá Gábor, s bizony sok ezüst tallért meg huszast pengetett le valakinek az
                  asztalára édesapáin, hogy Gábort ne vigye el a német Taliánországba, honnét
                  nyolc-tiz esztendő mulva került volna vissza, ha ugyan vissza kerül. Nosza,
                  nagyhirtelen házépitésnek láttak, hadd álljon a ház, ha esztendőket üresen is: a
                  fiu dolga immár, mikor visz bele asszonyt. Hiszen, a Gábor háza egy esztendőt sem
                  ásitott üresen: 21 éves volt, amikor Trézsikét bevezette a falunak akkor
                  legszebb, legnagyobb házába.</p>
					<p>Milyen ez az akkor legszebb s legnagyobb ház? Olyan, amely ma, szinte 60 év multán
                  is a legszebbek s a legnagyobbak közé tartozik. Ennek a háznak szépsége s nagysága
                  még csak akkor tünik ki igazán, ha visszamegyek ama Benedek Huszár Gábor házához,
                  amely Mária Terézia korában épült, s amely felépülését magának Mária Teréziának
                  köszönheté. Ez a Mária Terézia valósággal gyámság alatt tartá a népet. Megmaradt a
                  faluházán néhány jegyzőkönyv Mária Terézia uralkodásának utolsó tiz esztendejéből
                  s ezekben minduntalan találkozunk a felséges királynő nevével. Valósággal
                  gyártódnak a rendeletek, melyekben hol ezt parancsolja, hol azt a világszép
                  királynő. Nagy gondja volt a fonásra, szövésre, s mig a férfiak hadakoztak, az
                  otthonmaradtaknak, s főként a suhanclegényeknek megparancsolta, hogy a téli
                  estéken fonjanak, akárcsak az asszonyok. Az ő parancsolatjára honosodott meg
                  hazánk földjén a burgonyatermelés; ő parancsolta meg Erdély minden községének s
                  igy Kisbaconnak is, hogy küldjön szekérrel egy alkalmatos embert Kolozsvárra, ahol
                  is kap egy szekérre való burgonyát, abból minden család néhányat, azt elültetik s
                  szép lassan elszaporitják. Alkalmatosabb embert erre találhatott volna-e a falu
                  “nemes székely huszár Benedek Huszár Gábor atyánkfiánál”, aki világot járt ember
                  volt, mert hadakozott a burkusokkal is, s akinek nem volt kedve a házaséletre,
                  vénlegénynek maradt, amiről szintén esik szó a jegyzőkönyvben, mivelhogy nemes
                  székely Huszár Gábor uram “tilosban” találtatván, illetlenségeért meg is
                  dorgáltatott. Nem lehetetlen, hogy az ő esetéből kifolyóan született familiánkban
                  az örökéletü intelem: a legénynek éppugy kell vigyázni a tisztaságára, mint a
                  leánynak...</p>
					<p>Benedek Huszár Gábor testvére volt az én máska-nagyapámnak, vagyis dédapámnak, a
                  nagytestü s nagyerejü Jeremiásnak, nagybátyja tehát István nagyapónak, akiről az
                  az intelem ránk öröklődött. Elég az, hogy Huszár Gábor vállalta a küldetést s
                  hazahozott Kolozsvárról egy szekér burgonyát, aminek székelyül pityóka a neve.
                  Hány nap alatt járta meg az utat, ennek az emléke nem maradt meg. Száz évvel
                  később, a XIX. század 70-es éveinek elején, amikor éppen épülőben volt az erdélyi
                  vasut, édesapám meglátogatta a Kolozs- meg Szilágymegyébe szakadt Benedek
                  Huszárokat, Miklós meg Antal nagybátyjainak a maradékait, hogy örökáron vegye meg
                  azokat a belsőségeket s földeket, melyeket a nevezettek 48 előtt zálogjára adtak
                  el neki. (Mert 48 előtt csak elzálogositani volt szabad a székely birtokot,
                  mégpedig 30 esztendőre, eladni nem.) A 70-es évek elején járt le ez a
                  zálogos-vásár s édesapám pénzzel megrakodva felkerekedett a nagy utra, hogy a
                  zálogos-vásárból örökös vásárt csináljon. Kisbacontól Kolozsvárig akkor öt napig
                  tartott az ut. Valószinü, hogy száz évvel elébb még hosszabb ideig tartott.
                  Mindegy: a fő, hogy Huszár Gábor meghozta a pityókát, s ezért az utjáért egy ház
                  volt a tiszteletdij. Egy ház, melyet a falu épitett neki. Ennek a háznak csak a
                  fundamentuma volt kő, a fala faragatlan, gombolyag cserfa. Minden egyes fája
                  kilátszott, akárcsak a sovány ember bordája, a vékony mésztakaró alól. Az alacsony
                  falra aránytalanul magas, meredek tető nehezedett, mely nagy iromba
                  cserfazsindellyel volt fedve. Vala pedig az egész házban egy nagy, tágas szoba,
                  egy kis benyiló (abban a sütőkemence) s oldalt egy kamara. Éppen elég egy vén
                  legénynek. Ez a ház kerek száz esztendeig állott, közvetlen a mi udvarunk mellett.
                  Ez is elzálogositott ház volt, igy került István nagyapó kezére, tőle
                  édesapáméra, mignem ezt is örökáron megváltá. Az én gyermekkoromban egy oláh
                  pásztorember lakott benne, a vén Demeter András, aki holtáig szidta Kossuthot,
                  merthogy nem adta neki ezt a házat, holott ő már 48 előtt benne lakott. Sehogysem
                  akarta megérteni az öreg, hogy nem volt ő édesapámnak sem jobbágya, sem zsellérje,
                  egyszerüen bérlője a háznak, akárcsak én ma itt ennek a budapesti lakásnak egy
                  derék füszeres házában; azzal a különbséggel, hogy én pénzben fizetem a házbért,
                  vén Demeter András meg 10, azaz tiz napszámmal rótta le. S volt ezért neki
                  lakóháza, veteményeskertje, egy kis pityókaföldje, egy istállója (a kecskéinek) -
                  ilyen háziur volt az én édesapám!</p>
					<p>No, de találkozunk még vén Demeter Andrással, az országjáró, nagyokat füllentő,
                  nekem igen kedvesemlékü vén huncfuttal, jerünk tovább. Én nekem most azt az utat
                  kell bejárnom, mely a Mária Terézia korabeli Huszár Gábor házától a Gábor bácsi
                  házáig vezet. Az édesapám háza a 40-es évek elején épült, hetven évvel később,
                  mint a pityókáért épült ház. Ennek már nemcsak a fundamentuma volt kő, de azon
                  felül is egy félméternyire, ott kezdődött a fa, még pedig faragott, a közök
                  kirakva apró kövekkel s igy bemeszelve sima téglaház képét mutatá. Széles eresz
                  volt a benyiló a ház közepén, ettől az eresztől jobbra egy nagy szoba, virágos,
                  méhes kertre nyiló, balra egy kisebb szoba és konyha. Az ereszből volt a bejárás a
                  kamarába s a pincébe, mely a föld szinén volt s nem a föld alatt; az ereszből a
                  feljárás a hijjuba (padlás) egy odatámasztott jó magas létrán.</p>
					<p>A mi házunk már szép piros cseréppel volt födve, három kémény füstölt rajta, a
                  pityókás házon egy sem; annak a nagy szabad tüzhelyéről a füst a hijjuban széledt
                  el s szivárgott ki lassanként a fazsindelyek hasadékai közt. Az esztendő
                  verejtékes munkájának minden gyümölcse szépen elfért e piros cserépfödél alatt. A
                  hijjuban négyoldalt sorban állottak a falusi ácsok faragta szuszékok, öt köblöstől
                  fel husz köblösig: ezekbe hordták fel a buzát, a rozsot, a zabot, az árpát, a
                  borsót, paszulyt, az aszalt gyümölcsöt. Ami nem fért a szuszékokban, ott hevert
                  csomókban, a hijju tapasztott földjén. A pityókának nagy verem volt ásva a
                  pincében. A gerendákhoz volt erősitve, a pince hosszában, négy-öt széles polc a
                  téli almának. Átellenben a házzal, az udvar tulsó szélén állt a kukorica-góré,
                  székelyül: a törökbuzás-kas, ennek lécbordái közül mosolyogtak ki a piros- meg
                  sárgakukorica-csövek. A galambbugos kapu egyik sarkában, a pityókás ház közvetlen
                  szomszédságában, kis házikó állt; ebben a kenyérsütő-kemence. Egyszerüen süjtő-nek hivtuk. A kis kaputól oldalt volt a gémes kut,
                  mellette egy nagy meg egy kis kővállu: este, reggel friss viz benne a legelőre
                  járó állatoknak. A ház háta mögött konyhakert, melyre mindkét szobából kis ablak
                  nyilt. Tyukleső ablak volt a neve. Innen lestük, nem kapirgál-e tyukanyó a
                  veteményesben. Az uccára néző szoba előtt néhány lépésnyi előkert, virágos. A ház
                  már nincs meg, de egy fátyol rózsabokor, melyet édesanyám ültetett, még él és
                  virágzik...</p>
					<p>Három ablak nézett az ucca felé, kettő a hátsó virágoskertbe, egy nagyobb és négy
                  kisebb az udvar felé. A hátsó virágoskert volt legkedvesebb helyem. Az ágyásokban
                  fehér szegfü, piros szegfü, packona meg csukros viola illatozott. Az ablakokra
                  felnyult a mályvarózsa s ha kinyitottuk, be is hajolt azon. A kert egyik sarkában
                  orgonafa. Boroszlán nálunk a neve. A kerités egyik falának épitett méhszin alatt
                  sorakoztak a méhkasok. Itt szerettem üldögélni, játszadozni egymagamban. Sok-sok
                  száraz ágacskát szurkáltam szép sorjában a földbe, öt-hat sorban. Nem katonák
                  voltak ezek, hanem kisdiákok. Ezek helyett a kis diákok helyett mondogattam fel a
                  leckét. Szándékosan hibát ejttettem sorban tizzel, husszal is, mignem valamelyik a
                  hátulsó sorban hibátlanul mondta fel a leckét. Nosza, elévittem az első sorba. Igy
                  játszottam ösztönszerüen az életet. Mert, igy lesznek az
                  utolsóból elsők, az elsőkből utolsók, különösen, ha egy felsőbb hatalmasság
                  beleavatkozik. Én voltam ez a felsőbb hatalmasság, de gyermekkorommal bucsut is
                  mondtam ennek: sohasem lett többé senki általam utolsóból első, elsőből
                  utolsó...</p>
					<p>Az udvar hosszában még egy veteményes huzódott, a “pityókás” ház folytatásaként.
                  Felerésze a béresház járuléka volt: itt termett meg nagyokat füllentő Demeter
                  András esztendei káposztája, hagymája s egyéb zöldsége. A karós paszuly meg a
                  lopótök indája felfutott a ház ereszére, összekeveredve lógott az ereszről a
                  hosszuszáru lopótök meg a hosszu, vékony hüvelyü paszuly. Ecetet lopott ezzel a
                  lopótökkel kis hordócskából az öreg füllentő, bort aligha. Átellenben a pityókás
                  házzal, a telek alsó sarkában egyszobás házikó huzódott meg, hajdan pálinkafőző,
                  most “bérház” ez is. Ebben a kistermetü öreg Rigó zsellérkedett. Amennyire
                  emlékszem, sokat zsémbelt miatta édesapám, mert a munkát nem igen kedvelé. Forró
                  meleg napokon, mig a falu künn izzadt a napon, otthon felejtette magát, ült,
                  üldögélt az árnyékos szobácskában, eregette a füstöt naphosszat - vajjon miről
                  gondolkozhatott? Ő neki is volt egy veteményes kertecskéje, melyet keskeny udvar
                  választott el a Demeter Andrásétól. E keskeny udvar végén huzódott meg a
                  zsupfödeles pajta, a hozzá ragasztott sertésóllal: a két zsellér kevésszámu
                  állatainak hajléka.</p>
					<p>Szóval, a mi telkünk kettős telek volt: nagy és kicsiny s mintha két gazdáé lett
                  volna, kerités választotta el. A nagy telek hátsó felében L alakban három nagy
                  gazdasági épület sorakozott: két szalmafödeles meg egy cserépfödeles csür, mind a
                  háromnak födele alatt egyben pajta is. A cserépfödelesben teleltek a “köteles
                  marhák”, ökör, tehén, ló, a zsupfödelesekben a borjak meg a juhok. Külön kis ólak
                  voltak a sertésnek meg baromfinak, kissé közelebb a házhoz, hogy a röfögő meg
                  kodácsoló jószágok mindig szem előtt legyenek.</p>
					<p>Ez volt a falu első gazdájának a belső telke. A csürök mögött, természetesen,
                  tágas csüröskert a szalmakazlaknak, a fedél alá nem fért szénának, mely
                  rendszerint tavasszal került sorára, amikor a csürök odrai kiürültek. A csüröskert
                  mögött terült el a gyümölcsös, e mögött egy lucernás, mely kirugott a
                  Macskás-patakra. Ez a patak volt a határ. Ezentul kezdődött a mező, lankás
                  hegyoldal, mely a falu egyik szélét végig szegi. Hajdanában, az ősfoglaláskor a
                  Benedek-nemzetség birtoka, az idők során ősi és “jövevény” nemzetségek közt ugy
                  elaprózódott, hogy husz esztendő keserves munkájába került nekem, a pennás
                  ivadéknak, amig a kardos nemzetség földjének egy részét csereberével meg
                  háromszoros-négyszeres áron visszahóditottam. Igazabban: könyviró tollammal visszairtam. (Csak türelem, türelem, majd meglátjátok, mi
                  lelket renditő dráma lesz még ebből.)</p>
					<p>A mi házunk már nagy haladás volt a Mária Terézia pityókás háza után, külsejében
                  is, belsejében is, jóllehet a két házat hetven év választotta el. De hát akkoriban
                  csakugyan lassan forgott a világ kereke, kevés volt a világjárta ember s ha
                  egyik-másik hozott is magával valamit, próbált is egy s más ujat, nem igen
                  követték. Ellenben a mi házunkat s a Gábor bácsiét huszonöt év sem választotta el,
                  de a különbség száz esztendőt is kitett. Ezt a különbséget én a szentgyörgyi német
                  iskola javára irom: itt tanulta meg Gábor bácsi az épités müvészetét. Ő rajzolta
                  meg házának tervét, e szerint épült az uj módi, kőfundamentumos, égetett téglafalu
                  ház, melybe téglaoszlopokon nyugvó tornácból nyilt a főajtó nagy, tágas szobába.
                  Ennek a szobának két ablaka nézett az udvarra, az udvar mellett egy kis
                  gyümölcsösre, melynek minden fáját András nagyapó, egy ablaka egy nagyobb
                  gyümölcsöskertre, melynek fáit már, egy vén diófa kivételével, Gábor bácsi ülteté.
                  E szoba butoraiból csak egy darabot emlitek meg: a feketére festett iróasztalt, melybe széles palatábla volt beillesztve. Igen
                  jó arra, hogy hirtelen számolást elvégezzen rajta, papirost e miatt ne pazaroljon.
                  Ennek az iróasztalnak a gazdája háziszőtt, fehér posztónadrágot viselt, akár a
                  cselédje. Mondhatnám, dacosan, szinte tüntetően ragaszkodtak az ősi viselethez a
                  szabad székelyek ivadékai, hivatták magukat fehérharisnyás székelyeknek,
                  ellentétben azokkal, akik nemeslevelet szereztek vagy nem is szereztek, de igy meg
                  ugy elurasodtak. Igen szegény urak voltak ezek többnyire, kicsiny, rosszul müvelt
                  földeken tengődtek s volt rá okuk, hogy a Huszárok, a Benkők, a Keresztesek, a
                  Nagyok, a Bardoczok, a Balók (csupa kis- és nagybaconi familiák) jó módját
                  irigyeljék.</p>
					<p>Gábor bácsi iróasztalos szobájából jobbra is, balra is ajtó nyilt. Jobbra egy
                  tágas “tessék szoba”, benne háziszőtt gyapjutakaróval bevont divány, üveges
                  szekrény, nagy ruhaszekrény s ágy is. Ha akarom: “szalon”, ha akarom vendégszoba.
                  Mellette keskeny oldalszoba. Volt hát három lakószoba, eggyel több, mint a mi
                  házunkban. Az iróasztalos szobából balra a konyhába lépünk: háromszorta tágasabb,
                  mint a mienk. Innen garádics vezet fel a kamarába, kamara mellett szintén garádics
                  a hijjuba. A konyha oszlopos tornácra nyilik, erről a tornácról garádics vezet le
                  a sütőkemencéhez s egyuttal a pincéhez is, amely már igazi pince: a föld alá
                  került.</p>
					<p>Néhány lépésnyire a ház mögött kisebb épület, ennek födele alatt a nyári konyha
                  meg a gabonás: két oldalt egy darabban nyulnak végig a hombárok, falusi ácsok
                  mestermunkája, de főmestere Gábor bácsi legkisebb fia, aki András nagyapó nevét
                  viseli, övé már a szülei ház. Gábor bácsi, “a vén jegyző”, aki harminc esztendeig
                  volt három falu pennája, külön házat épitett magának a telek másik oldalán. Kedves
                  kis kőház: faragott kő az alja, kis oszlopos tornáca van, kétoldalt rózsabokrok, a
                  kicsi házban két szoba, konyha: éppen elég egy öreg pár embernek. A világháboru
                  sem tudta megkomoritani e kis ház nevetős képét: ugy nevet, ugy mosolyog, mintha
                  az ég soha, de soha be nem borult volna fölötte.</p>
					<p>De Gábor bácsi nemcsak magának épitett házat, épitett a nagyobbik fiának is s ez
                  már igazi uriház. Üveges verandán lépünk e házba, üveges verandáról egy hosszukás
                  keskeny szobába, melyben tulságos nagy helyet foglal el egy öreg zongora... Balra
                  virágos kertre nyiló nappali, jobbra két szoba, tovább a téli konyha, ehhez
                  ragasztva a nyári. Ebben a házban tehát öt szoba van már, mivelhogy szobának
                  számit a zárt veranda is. S ennek a háznak nemcsak zongorája van, de iróasztala
                  is, holott gazdája, János gazda, csak a felső népiskolát végezé. De a leányai már
                  mind kijárták a képzőt.</p>
					<p>Itt most meg kell állitanom a tollamat, hogy mondanivalóim sorrendjét meg ne
                  zavarjam. Mert nagy utat kell megtennem még, amig eljutok odáig, amikor a székely
                  gazdaember iskoláztatja nemcsak a fiait, de a leányait is... Ez már ugrás,
                  széditőnek látszó nagy ugrás, de majd kisül, hogy nem is ugrás, hanem fontolva
                  haladó, egészséges fejlődés ez. Csak be kell pillantanod abba a virágoskertbe,
                  melyre a nappali három ablaka nyilik s már ez mutatja, hogy ennek a háznak a
                  gazdája ugrás nélkül is halad előre, szépen, egyenletesen, testi s lelki
                  szemünknek jólesőn. Ez a virágoskert az én szülőházam s az előtte meg mögötte
                  illatozott virágoskertecskék helyén szülétek. Ha nem nevel urnak az édesapám, ma
                  én volnék itt a gazda, mert, ősrégi székely szokás szerint, engem illetett meg az
                  ősi telek, mint legkisebb fiut. Ám én “tudományra” váltottam az ősi telket s
                  szomszédja lettem a Gábor bácsi fiának, kint a házam a falu szélén, nagy
                  csendességben - jól történt-e igy vagy rosszul, kisül, mire könyvemnek végire
                  érek. E pillanatban idegenül tengődök a nagy Babylonban s nem tudom, nem lépek-e
                  idegen földre, ha innen - megszökhetem... Ó, ó, megint félre kalandoztam, János
                  öcsém szép virágoskertjéről megfeledkezem. De te megbocsátasz nekem, nyájas
                  olvasó, hiszen vehetted észre, hogy bódult a fejem, bódult a szivem. A mi
                  virágoskertecskénket gombolyag fenyőboronák keriték be, János gazdáét az udvar
                  felől jó móddal megalapozott, fonott drótsövény, az ucca felől fedett kőkerités.
                  Egy rózsabokor, melyet édesanyám, s egy körtefa, melyet édesapám keze ültetett: a
                  régi virágoskertből e kettő maradt meg. A rég kiszáradt, egyetlen orgonafa
                  helyett, az udvar felőli részen, végig orgonabokrok szelik a drótsövényt,
                  közbe-közbe sugár vörös fenyők, - gyönyörüséges kép s május havában mámoritóan
                  illatos. A méhszin helyett, melynek tövében annyit játszadoztam, uj méhszin,
                  melynek födele alatt a gyékényből font paraszt méhkasok s a legujabb szerkezetü
                  kaptárok szépen megférnek együtt. Édesanyám oltatlan rózsájára kegyelettel néznek
                  a piros, a fehér, oltott rózsák s egy közöttük talán szeretettel is:
                  emlékrózsafája ez annak az ágynak, amelyben édesapám örök álomra hunyta szemét.
                  Nagy gonddal ápolt virágágyak középen, oldalt málna-, ribizli s mindenféle
                  diszbokrok, az ucca felől sorban vadgesztenye, vörösfenyő, hegedüfenyő s még egy
                  körte- s egy almafa: ez utóbbinak ágai, éppen mint az én szülőházam ablakán a
                  mályvarózsa, behajolnak a nappali nyitott ablakán. Szóval, itt szépen,
                  harmónikusan, a régit le nem becsülve, az ujtól nem irtózva, fejlődik az Élet,
                  mivelhogy nem ott kezdik, ahová minden józanul gondolkodó ember hite szerint,
                  eljutni csak századak multán lehet. Ha ugyan lehet...</p>
					<p>*</p>
					<p>...Mostan pedig megyek az iskolába. Már nem a Szotyori bácsi karján. Mert Szotyori
                  bácsi mégis itt hagyott minket, pedig hogy szeretett s hogy szerettük mi is őt.
                  Fészket akart rakni (nyilván megkivánta Gábor bácsitól) s hazament a falujába,
                  Szotyorba, ahol a vén mester halálára nem kellett várnia: egész kepét kapott. Hát,
                  elment Szotyori nagy sirással-rivással, sirt ő is, siratta a falu is,
                  különösképpen a mi házunk népe s talán legkeservesebben siratta meg egy pirinkó
                  kis fiu, akinek ezután a maga lábán kell iskolába járnia. S lám, a félkepére
                  nyomban akadt pályázó, két diáklegény, mindakettő - Benkő. A néhai vén tiszteletes
                  gyámoltalan fia az egyik, az a szegény Laji, aki buzával hizlalta a disznót,
                  amikor a maga gazdája lett; középajtai Benkő a másik, aki nevén kivül más
                  atyafiságban a kisbaczoni Benkőkkel nem vala. Lajinak, szegénynek nem volt hangja,
                  annál hegyesebb, csengőbb a másik Benkőnek, akinek Sándor a neve.</p>
					<p>Hatodik esztendőt tapicskáló gyerek voltam, amikor Benkő Laji, egy vasárnap
                  délután, az egész falu szine előtt, Istennek házában egzámenre állott. Mert a
                  kántori pályázat valóságos egzámen vala. Minden képező gazdának joga volt az
                  egzaminálásra. Össze-vissza vallatták a pályázót a zsoltáros könyvből. Nem
                  elégedtek meg azzal, hogy az istenitisztelet során végig énekelte a szokásos
                  dicséreteket és zsoltárokat, nevezetesen: a gyülekező, a felálló, az ülő, a
                  könyörgés és prédikáció közti éneket (mialatt a tiszteletes a bibliából kikeresi a
                  prédikáció alapigéjét), meg az istenitiszteletet bezáró éneket, mert végre is ez
                  csak egy-egy ének, már pedig, gyülekező, felálló, ülő ének többféle van s hol
                  vannak még a karácsonyi, husvéti, pünkösdi énekek? És hol az urvacsoraosztás
                  közben szüntelenül szólók? Istenem, Istenem, mi tenger éneket kellett tudni s azt
                  orgonaszóval kisérni a kisbaconi félkepéért!</p>
					<p>Ma is látom, amint szegény Benkő Laji félénken, gyámoltalanul betámolygott
                  Istennek házába. Szinte hallom fogvacogását, a cérnalábu áldozat térdeinek
                  összeütődését: szánakozva nézték az öregek, vihogásukat nehezen visszafojtva a
                  fiatalok. Mondjam tovább, ne mondjam, a mai szólásmondással élve Laji pályázata
                  kinos botrányba fult. Alig hallható hangon dünnyögte el a gyülekezőt: Im,
                  bejöttünk nagy örömmel... Hát, Lajit illetően nagy hazugság volt ez a nagy öröm.
                  Bizony, nem jött ő ide örömmel. Anyja, a vén papné kényszeritette rá. De ő szegény
                  csak nyomkodta tovább az orgona billentyüit, nekifohászkodott a felálló éneknek,
                  amely azért neveztetik ennek, mert erre felállnak a hivek s állva hallgatják és
                  énekelik végig. Ó de szép ez az ének, ha szépen csengő hang vezet az orgona
                  mellől, s kiséri jó énekesek, leányok, gyermekek szoprán, legények tenor,
                  idősebbek emberek bariton hangja! Csak ugy repül az ég felé:</p>
					<p>Te rólad zeng dicséretünk.</p>
					<p> Nagy Isten! Téged tisztelünk!</p>
					<p>De most nem repült ég felé az ének, szárnyaszegetten bukdácsolt, s ha zengő hangu
                  Benedek Sándor János, ez a szőkehaju, piros képü fickólegény hirtelen át nem veszi
                  a szót, a felséges ének bizony nem jut fel az égbe... Zordon képü, hirtelen mérgü
                  Dobai tiszteletesnek csak ugy szikrádzott szeme a haragtól, dörgő hangon kiáltott
                  fel szegény fiuhoz: Elég volt, Laji, elég! - és Laji szeméből megeredt a könnyek
                  zápora, félre tántorgott az orgona mögé. Érzékeny szivü nénémasszonyok szipogtak,
                  merthogy igen sajnálták a néhai aranyszáju tiszteletes gyámoltalan fiát.
                  Tekintetes Gál Dánielné keresztanyám asszony szégyenében (mivelhogy Laji is
                  keresztfia volt) kiszaladt a templomból. Öregebb rendü emberek nemkülönben
                  sajnálkozának, csak a fiatalság vala - mint minden időkben - kegyetlen: illetlen
                  össze-vissza vihogás, élesen csengő kacagás botránykoztatá meg az öregebb
                  rendüeket.</p>
					<p>Mi más volt Benkő Sándor pályázata a következő vasárnap délutánján! Vastag, telt
                  nyaku legényecske volt ő, öblös torku, bátor képü, apró, eleven szemü, hetyke
                  járásu - bizony, nem verődött össze az ő térde, nem vacogott a foga. Mint a
                  győzelmében bizonyos hadvezér vonult be Istennek házába, jobbra, balra illendően
                  hajtogatva fejét; csakugy recsegett talpa alatt a fa garádics, amint felszaladt az
                  orgonához; ott hirtelen leült, végigfuttatta ujjait s érces hangon rázenditett:
                  Im, bejöttünk nagy örömmel!</p>
					<p>Gál János megyebiró (ez nálunk a kurátor neve) büszke-boldogan hordozta körül a
                  tekintetét. Azt mondta ez a tekintet: Van már mesterünk!
                  Benedek Balázs, ez a higgadt, minden szavát megfontoló ember, aki kellemetes
                  baritonjával kisérte máskor a mester énekét, most hallgatott s elégedetten
                  hajtogatta a fejét. Az ő fejének hajtogatása is azt mondta: Van már mesterünk. Ezt
                  mondta minden arc, minden szem. A Te rólad zeng dicséretünk
                  csakugyan zengett, s amikor következék erre Mint a szép hives
                     patakra a szarvas kivánkozik, Isten után való vágyakozás fénye ragyogott a
                  szemekben. Vajna Rózsi, az én egykori pesztrám, most már nekiserdült, pirosalma
                  képü leány meg is feledkezett magáról, a szeme rátapadt a nap hősére, aztán
                  egyszerre csak megcsendült a hangja a zsoltár e soránál: És
                     hozzá kivánkozik! Megbotránkozással fordult felé minden szem. Gál János
                  uram haragosan intette le. Ó, pedig Rózsi igazán olyan szépen, olyan “hegyesen”
                  énekelt s ugy el tudta nyujtani minden sornak az utolsó szavát, hogy az a
                  következő sorba beléolvadott... Hát azt én az én hatesztendős butikó fejemmel
                  gondolhattam-e, hogy Rózsinak már rabul esett a szive? Hogy ő nemcsak Istenhez, de
                  a nap hőséhez is kivánkozék. Aminthogy, meglássátok, ennek a leánynak még ártatlan
                  szive tüzet fogott e napon; tüzet, mely csak sok-sok esztendő multán alszik el,
                  pedig mi tenger könny oltogatá!</p>
					<p>Hát, végig énekelte Benkő Sándor mind az éneket, ami az isteni tisztelethez
                  tartozék, de hohó! ez még nem elég: még csak most kezdődik az igazi egzámen. Most
                  fogják megegzaminálni az ifju dalnokot a zsoltáros könyvből, sorba énekeltetvén a
                  karácsonyi, a husvéti, a pünkösdi énekeket. Hebegő beszédü Gál János uram (hires
                  nagy verekedésben verték hebegőre a nagyerejü, nagyindulatu embert) a félkepéért
                  ugy meg énekeltette szegény fiut, hogy sok lett volna, ha nem mesteri, de egész
                  papi kepét fizet az eklézsia. Ujesztendő napján, Urvacsora-osztáskor, hosszas
                  szárazság és hosszas esőzés idején és mindenféle alkalmatosságokkal énekelendő
                  énekekre vala kiváncsi Gál uram, végezetül pedig, amikor már csurgott a verejték a
                  delinkvensről (mert az volt már és nem pályázó), feladá Gál uram a legnehezebb s a
                  legszebb feladatot:</p>
					<p>- Mé-még egyet, ö-öcsém uram. A ki-kilencvenedik zso-zsoltárt!</p>
					<p>A 90-edik zsoltárt! Ezt a zsoltárt, a vastag nyaku, sziklakemény hitü kálvinisták
                  dacos tanuságtételét Istennek örökkévalósága mellett; ezt a fenséges szép
                  költeményt, minden zsoltárok közt a legszebbet, az énekhangot fent és lent kemény
                  próbára tevőt. Ezt a zsoltárt, mely ellenmondást nem türően dörgi a hitetlenek
                  fülébe:</p>
					<p>Te benned biztunk eleitől fogva,</p>
					<p> Uram! Téged tartottunk hajlékunknak.</p>
					<p> Mikor még sem ég, sem föld nem voltanak.</p>
					<p> Hogy még sem ég, sem föld nem volt formálva:</p>
					<p> Te voltál és te vagy erős Isten.</p>
					<p> És Te megmaradsz minden időkben!</p>
					<p>Csuda nagy örömnek s büszkeségnek ragyogását látta gyermekszemem öregeknek,
                  ifjaknak arcán. Van már mesterünk! ezt ragyogták az arcok, a szemek. Nem voltam -
                  hála Istennek - csudagyermek, nem kerestem, nem kutattam, vajjon van-e e sok arc
                  közt bár egy, amelyre kiül a kérdés: hát tanitónk van-e? De
                  későbbi időkből e napra visszatérve, megbizonyosodtam abban: ez a kérdés egyetlen
                  lelket sem nyugtalanitott. Kollegiumból jött ez az ifju legény, nyilvánvaló tehát,
                  hogy irni, olvasni, számolni tudnia kellett. Ha ezt a tudományát átplántálja a
                  gyermekseregbe, amihez pedig csak jó igyekezet szükségeltetik: akkor is bolond
                  volt, ma is bolond ember, aki többet kiván ennél. A mi vén zsellérünket, a bölcs
                  Demeter Andrást, édesapám egyszer megszólitotta hebehurgya munkájáért. Megállt a
                  vén füllentő s mondá egy igazi bölcs nyugodalmával: - Gazduram! Minden ember
                  bolond ember, aki jobban táncol, mint ahogy tud. Az uj tanitó okos ember volt: ugy
                  táncolt, ahogy tudott, s most, öreg eszemmel tanuságot tehetek mellette: jól
                  táncolt.</p>
					<p>Októberben nyilt meg az iskola, de az egész hónapban csak két növendéke volt:
                  Anikó meg én. Anikó, az én nővérem. Ő már egy telet járt a Szotyori keze alá, tul
                  volt a palatáblán s irkája vonalai közé oly szép kerek betüket körmölgetett, amely
                  kerekséghez - sok esztendő ide-oda próbálgatása után - csak öregedő esztendeimben
                  jutottam el. Eleven eszü leányka volt, de amikor az uj tanitó kipróbált az
                  olvasásban, ő még sillabizálgatott, mutatóujjacskájával végigtapogatott a
                  betükön, én meg mutatóujj nélkül, mint a gyorsan folyó viz a medrében, ugy
                  szaladtam végig Indali Ábécés könyvének apró olvasmányain. Az én első könyvem nem
                  az Ábéce volt, hanem az első igazi magyar gyermekkönyv: Flóri
                     könyve. Az a könyvecske, melyet Bezerédj Amália irt egyetlen
                  leánykájának, Flórikának s vele egy félszázad gyermeknemzedékeinek. Bezerédj
                  Istvánnak volt a felesége ez az áldott emlékü honleány, annak a nagyszivü
                  embernek, aki elsőnek szabaditotta fel jobbágyait a megalázottság, a
                  földhözkötöttség járma alól, - s lám, ebben az országban senkinek sem jutott
                  eszébe, hogy ennek az emberpárnak nagyságát szobor hirdesse időtlen-időkig; a
                  legszebb, a legtökéletesebb szobor, mire magyar szobrász ihlete és vésője
                  képes!</p>
					<p>Ennek a könyvecskének minden versikéjét, minden mondatát elejétől végig olvastam
                  százszor meg százszor; kicsi agyamban vittem az iskolába minden betüjét,
                  képecskéjét, s bár megkapott Indali Ábécéjének első lapján az “ő” elé rajzolt
                  őzike is s felejthetetlen emlékként vésődött a lelkembe, - Flórika könyve maradt
                  jó sok esztendeig legkedvesebb könyvem, az én gyermekkoromnak egyetlenegy
                  gyermekkönyve! Egyetlenegy. Halljátok, unokáim, kiknek
                  könyves állványain a hazai s a külföldi gyermek- és ifjusági könyvek kettős-hármas
                  sorokban szoronganak! Nekem csak ez az egy könyvem volt. Ennek az egy
                  könyvecskének csak a táblája maradt meg, - emléktárgyaim közt megtaláljátok - de
                  ami benne volt, ugy átgyökeredzett a lelkembe, hogy ma is gyermeki gyönyörüséggel
                  mondogatom, szavalgatom, dudolgatom kedvesen együgyü versikéit: bizonyos, hogy ez
                  az egy könyv elkisér engem a kisbaconi temetőbe! Ennek a könyvecskének lelkéből
                  sarjadzott ki az én gyermek-ifjusági könyveimnek terebélyes fája, melynek tövében
                  ti meg-megpihentek... Ez a könyvecske tett adósává a gyermekvilágnak: mindazt a
                  gyönyörüséget, mit az egyetlen könyv szerzett a gyermeki
                  léleknek, tetézve adni nektek, gyermekek!</p>
					<p>...Künn az udvaron össze-visszaszaladgálnak rémült sivalkodással a csirkék,
                  édesanyám, Éva meg Anikó keritgetik, no, most mindjárt lefogják, huss! Mikor már
                  azt hiszik: megvan! - kisurran kezük közül a kiszemelt áldozat. Tudom, miért e
                  hajsza: ma visznek föl az iskolába, két gyermek után két csirke jár a tanitó
                  bácsinak. Nem “illeték”, de - illendő. Nem sajnálom a tanitó bácsitól, de sajnálom
                  őket, szegénykéket. A búsbeteg tejet szopott gyermek érzékenységével nézem a
                  hajszát, s bármint vágyakoztam az iskolába, most, hogy közeledik a pillanat, kicsi
                  szivemet szorongani érzem: vége a szabadságnak, nem szökhetem át kedvem szerint a
                  kis zsellérházba, amely amilyen kicsiny, oly nagy nekem: a mesék végtelen
                  birodalma. Ott, abban a kicsi zsellérházban hallottam az első mesét. Mondója egy
                  növendék-leányka, s nem vén banya, mint azt gondoljátok talán. És az első mese
                  után kisirtam-könyörögtem belőle a másodikat, harmadikat, a negyediket, - aztán a
                  jó Isten tudja, hányadikat - nem volt többé nyugodalma tőlem. Hol tanulta
                  tengersokaságát a kacagtató, a hátborzongató, lélekzetfojtogató meséknek ez a
                  leányka? Sem apja, sem anyja nem volt mesemondó. Nyilván fonó- s
                  kukoricafosztó-estéken szedte föl, s mondta tovább tóditva, cifrázva, én meg
                  nyeltem magamba tátott szájjal, kipirult arccal, lázban égő szemmel, s végére ha
                  ért egynek, rángattam a szoknyáját: tovább, tovább, még egyet, no még egyet!
                  Emlékszem, világosan emlékszem, sok-sok este sirva bujtam karikás ágyacskámba,
                  mert nem hivták át Rigó Anist - ő volt az én mesemondóm... Vajjon él-e még Anis?
                  Még élt most esztendeje, amikor világszép kertemből másodizben kellett menekülnöm... Eleven, vidám, csipkelődő,
                  csufondáros száju vén asszony, szót-szóra mondó, nagyokat tóditó - könnyü volt
                  rekonstruálnom a mesemondó növendékleányt. S ahogy elnéztem, elhallgattam most
                  ősz fejjel, bár egy mesére sem emlékezem, amit belőle kisirtam, már tudom, hogy
                  ezekből a mesékből sarjadzott ki a másik fám, a mesemondó terebélyes fája, melynek
                  tövében szintén meg-megpihentek... Bezerédj Amália és Rigó Anis... Nagyúri nő az
                  egyik, zsellérleány a másik. Ennek a kettőnek lelki táplálékával mentem én az
                  iskolába. Csak egy gyermekkönyvem volt? Ne, ne sajnáljatok, gyermekek. Szép volt,
                  gazdag volt az én gyermekkorom. Tele volt a lelkem jámbor versikékkel, tele volt
                  mesékkel, a nép, az istenadta nép kincsesházának legdrágább kincseivel - szép
                  volt, gazdag volt az én gyermekkorom!</p>
					<p>Karján hordott Szotyori az iskolába, lába közé állitott Benkő, úgy olvastatott
                  próbát velem. Simogatta fejemet, arcomat, csudálkozott, álmélkodott, aztán
                  egyszerre csak fölemelt az ölébe s megcsókolt. Ezzel a csókkal “irta be” a
                  hatesztendős apró emberkét. Hogy fölmelegitette, hogy felszabaditotta szorongó
                  szivecskémet ez a csók! Belenéztem a szemébe s mondtam nagybátran: Tudom az
                  egyszeregyet is, tanitó bácsi!</p>
					<p>- Ó, ne mondd, - mosolygott szinlelt csudálkozással.</p>
					<p>- Tudom bizony!</p>
					<p>- “Szöktetve” is?</p>
					<p>- Szöktetve is!</p>
					<p>És szöktetett össze-vissza: 5´5, 4´9, 9´4, 6´7, 9´9 - édesanyám meg gyönyörködve,
                  aggódó arccal figyelt, nem zavarodom-e bele a szöktetésbe. - Ne féljen, édesanyám,
                  bátoritá loppal oda-odavetett mosolygásom.</p>
					<p>- De azt nem tudod, hogy a macskának hány a lába? - kérdezte hirtelen Benkő
                  bácsi.</p>
					<p>Kacagtam, hogy csakúgy csengett a kis szobácska.</p>
					<p>- Ó mit gondol, tanitó bácsi! Négy, négy, négy!</p>
					<p>- Ohó, - mondta Benkő bácsi roppant komolyan:</p>
					<p>A macskának négy a lába,</p>
					<p> Ötödik a farkincája.</p>
					<p>Mind kacagtak, édesanyám, a tanitó bácsi, Anikó, de az én kicsi szivem elszorult,
                  szemem sarkán kicsordult egy könycsepp, hirtelen, váratlan gyult világosság buksi
                  fejecskémben: ime, valami, ami nincs benne sem a Flóri könyvében, sem az Ábécében,
                  s jaj, Istenem, még mi minden lehet, ami nincs meg ezekben! Alig tudtak
                  megvigasztalni.</p>
					<p>*</p>
					<p>Október végére betakarodott a falu, megjött november, melyről meg van irva Flóri
                  könyvében:</p>
					<p>Ködös és hideg november,</p>
					<p> Fázik akkor állat, ember.</p>
					<p>Igen, megjött, lassankint megteltek az iskola padjai, baloldalon a leánykák,
                  jobboldalon a fiuk. Csudálkozva láttam: fiuk, lányok, mind nagyobbak, én vagyok az
                  iskola Benjaminja. Voltak a fiuk közt nagy kamaszok, a leánykák közt domborodó
                  mellü növendék-leányok, akik még az Indali Ábécéjénél tartottak, mutatóujjal
                  babukoltak végig a betükön. De akadtak köztük előrehaladtabbak is: Dohai Anikó, a
                  pap leánya, Jankó, a fia: ezek már Gáspár János Olvasókönyvéből olvasgattak, igen
                  lassan, megfontoltan, amin én igen megzavarodtam, merthogy az ő apjuk pap vala...
                  De nini, milyen szépen, milyen akadozatlan olvas Vajna Ferenc, ez a barnaképü,
                  csillogó szemü fiu, holott az ő apja nem pap, nem nótárius, nem megyebiró, csak
                  furó-faragó ezermester, kicsi gazda, - hogy lehet ez? Most kiáll a nagy fekete
                  táblához, mondatokat ir oda, gyönyörü kerek betükkel, csuda, hogy tovább nem
                  gurulnak. Megtudtam, hogy ezek a nagy fiuk s nagy leányok mind három-négy tele
                  járnak iskolába s lám, a legtöbbje csak babukolva olvas, - hát ez hogy lehet?
                  Hiszen rájöttem lassacskán. Aki felvitte gyermekét az iskolába - hát az felvitte.
                  Aki nem vitte fel - hát az nem vitte: nem igen kérték számon. November közepén,
                  Szent Márton napja körül telt meg az iskola, virágvasárnapján volt az egzamen.
                  Közbe-közbe el-elmaradoztak a kamasz fiuk: ha jó szánut volt, mentek az apjukkal
                  az erdőbe fáért. Márciusban, ha elolvadt a hó, kezdődött a szántás, apró fiuk,
                  kamasz fiuk az ökör mellé álltak, nagyokat rittyegtettek ostorukkal, hogy csakugy
                  zengett a határ. Voltaképpen 3-4 hónap volt az esztendő, az iskola
                  esztendeje.</p>
					<p>Amely gyermek rendesen járt az iskolába s fogékony volt az esze, két télen
                  kitanulhatta az egész iskolát. Ha hat telet járt, akkor sem haladt tovább: ujra
                  meg ujra magolta a Bibliai történeteket, a konfirmációs kátét, Erdély történetét,
                  melyet versekben irt meg egy Györke nevü versfaragó. Ha mindehhez hozzáveszem
                  Erdély kopott, szinehagyott földabroszát, melyből egynehány helységnek a nevét ki
                  lehetett betüzni; az egyszeregyet; a számtudományokból a négy alapmüveletet s a
                  Gáspár-olvasókönyv olvasmányait: ennél több tudománnyal a kisbaconi iskola
                  agyunkat meg nem terhelé.</p>
					<p>Az én gyermekkorom népiskolája és középiskolája közt nem volt közvetetlen
                  kapcsolat. Akár két telet, akár hatot ültünk, üldögéltünk rozoga, nyikorgós
                  padjain, a kollegium első osztályába föl nem vett nagytiszteletü Kiss Ferenc
                  uram, a székelyudvarhelyi kollégium rektor-professzora. Ám az én időmbeli
                  kollegiumnak volt négy elemi osztálya is, ennek azonban csak a második, legfönnebb
                  harmadik osztályába vették föl a falusi iskola “végzett” nebulóit, akik közt 12-14
                  éves kamaszok is voltak.</p>
					<p>Amikor az első telet kijártam, éppen közepén voltam a hat meg a hét esztendőnek.
                  Benkő bácsi - igy mondanák ma - velem brillirozott a virágvasárnapi exámenen.
                  Kiállitott az Urasztala elé, ott előre, jobbra, balra szépen meghajtottam
                  magamat s elszavaltam egy költeményt, mely nem volt benne az Olvasókönyvben: A megfagyott gyermek volt e költemény. Irta báró Eötvös
                  József. Igy: E-ötvös. A tanitó bácsi is igy mondta: E-ötvös, s nem ötvös. Akkor ez
                  az Eötvös báró csak költő volt, s talán maga sem hitte,
                  hogy még egyszer Magyarország kultuszminisztere lesz, a népoktatási törvény
                  megalkotója. Mert volt már egyszer: 1848-ban. De amikor én A megfagyott gyermeket
                  szavaltam, 1865-öt irtak; már olvadozott ugyan a jég a megfagyott ország dermedt
                  kebeléről, bimbóztak a remény virágai, de ki tudja? hátha megfagynak a bimbók,
                  mielőtt virággá fakadhatának. Az anyja sirján megfagyott gyermek érzékeny
                  története megtalálta az utat az érzékeny szivekhez, s ugy tetszik nekem, akkoriban
                  minden sziv érzékeny vala, mivelhogy az asszonynép sirt hangosan s kemény arcu
                  férfiak is szemüket törülgeték. És mert ez elég hosszu költeményt megakadás nélkül
                  csengette végig az iskola legapróbb gyermeke, ne csudáljátok, ha fülem hallatára
                  jövendölé meg Gál János megyebiró keresztapám uram (persze, hogy ő is keresztapám
                  volt!): me-meg lássák a-atya-fi-fiak, e-ebből a le-legé-génykéből pa-pap lesz! S
                  jól jövendölé Gál uram, mert bár palást, az öreg korral folyton növekvő nagy
                  bánatomra, vállamat nem födé, attól a pillanattól fogva, hogy tollamon át
                  beszélhetek az én népemhez, mind e mai pillanatig, magamat papnak érezém...</p>
					<p>Amikor az egzámennek vége volt, Benkő Dánielné keresztanyámasszony hirtelen
                  lehajolt a pad alá, onnét kiemelt egy zsákot, a pad fölött áthajolva meglóbálta, s
                  im egyszerre csak a templom földjén tenger sok aszaltkörte gurult szerteszét. Nem
                  volt ebben meglepő minden egzamen végén hol ez, hol az a néni, néha többen is,
                  szétönté a maga aszaltkörte-ajándékát. Egy pillanat s egymás fején-hátán rohantak
                  ki a gyermekek, mohón estek a pompás csemegének, az erősebb félre lökte a
                  gyengét, volt sirás, kacagás - ez az élet. Nem, nem egészen ez az élet. Én az első
                  pad külső szélén ültem, szorosan visszahuzódtam a pad hátához, mikor aztán az én
                  padom kiürült, felálltam s ugy néztem a dulakodást...</p>
					<p>Gál uram megjövendölte, hogy pap leszek, s ha bölcsebb ember, most a jövendölését
                  megpótolhatá vala: - pa-pap, de sze-szegény... Alig hiszem, hogy bárkinek is e
                  gyülekezetben szemébe tünt volna e kép: a templom közepén gomolyog, dulakodik
                  egy csomó gyermek, egy meg ott áll, álldogál szótlan, gyámoltalan - mely
                  boldogitó, mely megnyugtató érzés ma, a 60-adik év alkonyán, hogy életem folyásán
                  véges-végig, sohasem vegyültem a dulakodók közé, mindig csak álltam, álldogáltam
                  szótlan, gyámoltalan!</p>
					<p>Nem, nem félek a számadástól, ha majd Isten előtt állok.</p>
				</div>
				<div type="chapter">
					<head>HARMADIK FEJEZET. Ebben az iró néhány lapot szentel édesapjának, akivel az
                  olvasónak még gyakran lesz találkozása.</head>
					<p>A második egzámen után az egész falu tudta, hogy ősszel kollégiumba visz az
                  édesapám. Onnét tudta, mert az Urasztala előtt én szavaltam a bucsuztató verset.
                  Bizonyos, hogy nem poéta irta e verset, mert emlékezetem tábláján egy sor sem
                  maradt meg. Nyilván, kántorfaragta rossz rigmus volt, melyet Isten tudja hány
                  iskolában hadart el az iskolától bucsuzók nevében az a fiu, aki vagy a legjobb
                  tanuló, vagy a tanitó kedveltje, vagy a - pap fia volt. Mit tagadjam, én voltam
                  Benkő bácsi kedveltje, sőt, ugy látszik, ennek az esztendőnek a legjobb diákja is.
                  Ebben nincs semmi csudálatos: a mi házunk volt a falu egyetlen könyvszerető háza.
                  Az egész faluban, a pap kivételével, csak édesapámnak járt ujság. Rendszerint
                  velem olvastatta fel a königgréci csatáról szóló hireket s minduntalan
                  megállitott: lassabban, fiam, lassabban. Vajmi keveset értettem abból, amit
                  olvastam, de azt megértettem, hogy valahol messze rettenetes dolgok történnek,
                  mert édesanyám szakadatlan könnyezéssel kisérte olvasásomat, fel-felsóhajtva: Oh
                  Istenem, Istenem! Megértettem, hogy tengersok katona áll szembe, ezek mind lövik,
                  vágják egymást; hogy sok szép magyar fiu vére hullott idegen mezőre, köztük a
                  Benedek Temető Istváné is, akinek halálát azonban
                  nem ujság, de feketepecsétes levél jelenté.</p>
					<p>Az én édesapámnak, a mai szemmel nézve, szegényes, de akkoriban gazdag könyvtára
                  volt. A sort, természetesen, a Szent Biblia nyitja meg, mely egyuttal a család
                  anyakönyve is. A Szent Biblia elején, üres lapon volt feljegyezve mindakét
                  nagyapám s nagyanyám születésének s halálának esztendeje. Utánuk következett
                  édesapám, aki 1815-ben, november havában, édesanyám, aki 1822. május havában
                  született. És sorban hét gyermek. Kezdi Gábor 1843-mal, végzem én 1859-cel.</p>
					<p>Hosszu élete folyásán nyolcszor olvasta végig édesapám a Szent Bibliát, s mindjárt
                  hozzáteszem: nem volt nagy templomjáró, ő, a vallásos lelkü, istenkáromlásban
                  soha nem találtatott ember. Istent tisztelte, de perlekedő természetü szolgáját,
                  az én keresztapámat, nem igen. Semhogy őt hallgassa, inkább a Bibliát olvasá.</p>
					<p>A Szent Biblia után legkedvesebb s többször elolvasott könyve Budai Ferencnek, a
                  tudós debreceni professzornak történeti Lexikona volt, s holtig fájlalá, hogy e
                  könyvnek csak az első kötete volt meg, az M betüig. Sokat forgatta Kállay Ferenc
                  könyvét is, A nemes székely nemzetről szólót, melyben régi jelesebb székely
                  családokról is van feljegyzés. Ebből a könyvből mosolygott rá egyik ősünknek,
                  Benedek Keresztélynek a neve, aki a 17-ik század közepén Udvarhelyszék
                  királybirája volt. A szükszavu feljegyzést bő kommentárral kisérte édesapám.
                  Apáról fiura maradt az emléke, hogy Keresztély királybirónak halastava és jégverme
                  volt. Halastónak is, jégveremnek is ma is meg van a nyoma az én kertemben. A
                  halastó felett ma is buzog a forrás, mely friss vizzel táplálta. Ma az én házamba
                  s kertembe innen ágazik szét a viz, ha ugyan bánatában ki nem apadt...</p>
					<p>Több rendben olvasá el Bölöni Farkas Sándor Amerikai utazását is, mely az én
                  gyermekkoromban tiltott, rejtegetett könyv volt. Nemcsak édesapámnak, de az
                  egész családnak igen kedves, agyon-olvasott könyve volt Mayer István esztergomi
                  püspöknek az 1859-ik évre szóló Kalendárioma. Ezt édesapám annyira megbecsülte,
                  hogy be is kötteté. Ez a derék püspök István bácsi név alatt szerkeszté
                  Kalendáriomait, melyek tele voltak falusi népnek való, Egy ballépés ezer bajt okoz
                  s efféle hasznos és erkölcsös történetekkel. Kioktatott arról, hogy kell a fagyott
                  embert életre kelteni; szivrehatóan prédikált a pálinkaivás szomoru áldozatairól,
                  s örök időkre emlékezetembe vésődött ez a verse:</p>
					<p>A pálinka gonosz ital,</p>
					<p> Ki azt issza, korán meghal.</p>
					<p> Nyáron izzaszt, télen fagyaszt,</p>
					<p> Okos ember nem issza azt.</p>
					<p>Hát Boros Mihály könyve: András, a szolgalegény, meg András, a gazda! Hogy faltam
                  e könyvet, melyet Boros Mihály - amint később megtudtam - német földből ültetett
                  át magyar földbe, de szinmagyarrá lett ám a könyv az ő tollán - nagydiákkoromban
                  is gyönyörüséggel olvasám. És kézről-kézre járt, - össze-össze is pereltünk rajta
                  - Kriza Jánosnak, az unitárius költő püspöknek halhatatlan könyve, a Vadrózsák, a székely népköltésnek e kincsesháza: ennek a
                  könyvnek tulajdonitsátok, hogy első könyvemet az én népem nótáinak, balladáinak,
                  meséinek szentelém. Ennek tulajdonitsátok, hogy ezt a könyvet a 17 éves ifju
                  készen hozá táskájában, világhóditó álmokban gazdag szivvel, ide, a tündérvárosba,
                  melyről ugyan ki hitte volna, hogy gyászfekete városra sötétedik valaha; melynek
                  komor falai közt a szabadonjáró foglyok százezrei támolyognak, porig alázottan,
                  reménytelen csüggetegségtől görnyedetten - ide, ide hozta első könyvét a 17 éves
                  gyermek - - óh, jaj, miért hozta ide?! Kinek hozta ide?!...</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Érzem is, látom is, hogy ez a könyv, talán az utolsó, nem a “nyájas” olvasó kezébe
                  való. Avagy lehet-e irni csendesen folyó vizhez hasonlatosan folydogáló könyvet,
                  amikor gyászfeketébe borult az ég felettünk, reng a föld alattunk? Amikor ég,
                  föld összeomlani készül? Amikor mind a magyar, akihez a nagy összeomlás, vaksötét
                  esztendejében száll le a Halál angyala, “mint magyar, reménytelenül hal meg?”</p>
					<p>*</p>
					<p>Tudod-e, nyájas olvasóm, mi az Őserő? Testnek s léleknek az az ereje, amely
                  évszázak óta porladozó ősök porából sarjadozik s nemzedékről nemzedékre száll.
                  Időnek, Sorsnak zordságával keményen dacoló. Romlott vért, mely titkon beléje
                  szivárgott, szilajul dob ki, mint föld méhének minden piszkát a tüzokádó. Ó,
                  áldott Őserő, tied a dicséret, a dicsőség, hogy a nagy összeomlás rettenetében sem
                  reszket a kezem; hogy lelkemnek rendülése, szivemnek háborgása hirtelen
                  lecsöndesül; hogy ujra gyermekké leszek s repeső szivvel vetem magamat szép
                  gyermekkorom tündértavába.</p>
					<p>...Ime, visszatérek édesapámhoz. Félek, róla tökéletes képet rajzolni képtelen
                  leszek, bár nemes alakja e könyv folyamán, ujra meg ujra tollam elé kerül. Nagy,
                  erős csontu, széles vállu, ölmagas ember az én apám. Mélyen fekvő fekete szem,
                  magas, széles homlok, arcán a Benedek Huszárok jellegzetes, rózsás pirossága,
                  melyet a halál keze is csak meghaloványit, letörülni képtelen. (Talán Judit
                  ősanyánk szerelmetes lelke lehelte ezt a rózsát első gyermekének arcára s azóta
                  kivirágzik a nemzetség minden fiának, leányának arcán?) Hirtelen lobbanó harag
                  szikrákat csihol ki ebből a mélyen fekvő szemből, állandó jellege - szelid
                  mosolygás. A mesemondók mosolygása ez. Tele van a lelke olvasott, hallott,
                  öröklött és átélt történetekkel; szeret évődni azokkal, akiket szeret; csakugy
                  ömlik a tréfás, dévajkodó beszéd, s foly, folydogál csendesen történet történet
                  után. Meg-megpihen, fel-felsóhajt, tovább üzi-füzi a történetet, s ha könyvből
                  olvasott szomoru történetet mesél, végezetül arca, szeme mosolyra derül,
                  megnyugtatván szóval is a hallgatót: de hiszen ez csak -
                   rege. Igy mondja: rege. Igy, és nem: mese. Sohasem mondja regénynek a
                  regényt, hiába olvasta igy a regények cimlapján: ő neki minden történet - rege. S
                  mivelhogy rege és nem igaz valóság, bár olvasás közben könny gyül szemébe, hamar
                  megvigasztalódik s megvigasztal minket is.</p>
					<p>A gazdaságban nem ismer tréfát. A Föld az ő legnagyobb, legmélyebb, sirig tartó
                  szerelme. Gondatlanságot, felületességet, henyélést nem tür. Kezén ég a munka, s
                  megköveteli, hogy égjen a kezén házanépének, cselédjeinek is. Erdőre, mezőre egy
                  kis hadsereg vonul ki, édesapám a vezére, a gyermekei, a cselédei, a napszámosok
                  a közkatonák. Csak édesanyám marad otthon. Az ő gyenge kezét nem égette nap heve,
                  nem durvitotta kapanyél, bár valósággal szerelmes volt erdőbe, mezőbe. Ünnepe
                  volt, ha a háznak, a belső gazdaságnak gondját ott hagyhatá s könnyü
                  asszonygereblyével a szénát gyüjtheté.</p>
					<p>- Az asszonynak otthon a helye, vallotta édesapám. Mezei munkájának több a kára,
                  mint a haszna. Miért? Mert amig a réten egy boglyácskára valót összegereblyéz, egy
                  nagy boglyára való kárt vall a ház, meg az udvar, ha nincs rajta az asszony szeme.
                  A jó asszony szeme. Mert - mondogatta édesapám - a gazda
                  nem hordhat be annyit a nagykapun, hogy a rossz asszony ki ne hordogassa a
                  kiskapun. De ez ugy volt mondva, hogy benne mosolygott a nyugodt ember tudata: az
                  én feleségem nem hordja ki. Sohasem is vetett uj buzát a földjébe édesapám, mindig
                  tavalyit. Nem is volt a buzája üszöges, konkolyos soha. De ne higyjétek, hogy
                  azért a kiskapun nem hordtak ki sok minden jót. Nem édesanyám, hanem a “bejáró”
                  szegény asszonyok, akik hol lisztért, hol szalonnáért, hol turóért jöttek s üres
                  kézzel sohasem távoztak. Nem kellett édesanyámnak rejtegetnie a gazda elől e
                  jószivü adakozást: a gazda sem irta be könyvébe. Beirta a jó Isten, aki mindent
                  lát s akinek bizonnyal van erre egy nagy aranykönyve.</p>
					<p>Csendesebb természetü munka ha folyt, mulattató históriákból ki nem fogyott.
                  Meg-megcsendült erdő, mező az egészséges kacagástól, egy-egy pillanatra
                  megálltak a kezek, hogy annál jobb kedvvel, annál serényebben mozogjanak utána.
                  Ki-kiszemelt hol egy legényt, hol egy leányt, mindig olyat, aki értette a tréfát,
                  s mindjárt szerzett a legénynek feleséget, a leánynak férjet, nem hozzájuk
                  illőt.</p>
					<p>- Látod-e, mondta a leánynak, én tudnék egy neked való legényt. Ott van Buklesz
                  Andi, az éppen illenék hozzád. Mert Andi olyan legény, akinek nem fele kár, amit
                  megeszik. (Értsd ezalatt: hanem egész kár.)</p>
					<p>Buklesz Andi toprongyos, torzonborz vén legény volt, a neve is csuf név.</p>
					<p>- Hát még milyen feleséget tudnék neked, fordult a legénynek. Bezzeg hogy
                  eltalálna téged Jákób Ráki! (Ez volt a falu leglustább leánya.)</p>
					<p>Ha nem mesélt, biztatott: daloljunk, de csak a vidám nótát szerette munkaközben.
                  Kedves ravaszság volt ez: vidám nóta gyorsitja a kezet, lassitja a szomoru.</p>
					<p>Vannak emberek, kik csak a maguk gyermekét szeretik: édesapám meleg szivéből
                  minden gyermeknek jutott szeretet. Gazdag gyermek, szegény gyermek egy volt neki:
                  a gyermek - gyermek. Nem tudott ugy elmenni gyermek mellett, hogy rá ne
                  mosolyogjon; hogy meg ne szólitsa; s ritkán indult el hazulról, hogy feneketlennek
                  tetsző zsebében ne lett volna alma, körte, szilva, mogyoró - jó gyermeknek való.
                  Amikor én a kisbaconi “akadémiát” elvégeztem, édesapám még javakorabeli,
                  egyenestartásu, erőtől, egészségtől duzzadó ember volt, de már - nagyapó.
                  Valóságos nagyapó. S im, egyszerre a falu összes gyermekeinek nagyapója lett. Ha
                  végigment az utcán, meg-megállitották a gyerekek: Hová megyen, Huszár nagyapó? Ha
                  több gyermek ugrálta körül, meg-megállt, le-leült a kapu elé, eltréfált velük s
                  aztán egyszerre csak azon vette észre magát, hogy gyermek ül a térdén s biztatja:
                  Vigyen Barassóba, nagyapó!</p>
					<p>Hát vitte, hogyne vitte volna. Lovaglásra mozdult a lába s dudolta csöndesen:</p>
					<p>Gyi, te, lovam, Barassóba,</p>
					<p> Mit hozok én Andriskának?</p>
					<p> Csengőt-bongót a nyakára,</p>
					<p> Aranyvesszőt a hátára.</p>
					<p> Gyi te, lovam, gyi te, gyi!</p>
					<p>Aztán hirtelen leforditotta a gyereket a térdéről s szinlelt rémülettel kiáltott:
                  héj, aki adta! Felborult a szekér. Héj, atyafiak, ide, ide! Segitsetek!</p>
					<p>Volt erre kacagás meg tülekedés.</p>
					<p>- Engem is vigyen, nagyapó! Engem is boritson fel, nagyapó!</p>
					<p>Vitte, vitte s felboritotta sorba valamennyit.</p>
					<p>Bizony nem lesz nehéz majd megmagyarázni, mért visznek a kisbaconi gyerekek
                  virágot minden esztendőben Huszár nagyapó sirjára...</p>
					<p>S ha vitte, vitte Barassóba a falu gyermekeit, hát engem, a legkisebbet hogyne
                  vitt volna? Vitt ő “messzibb” is, a Romhány nevü cserfa-erdőbe, mely szinte a falu
                  fölé hajlik, s nemcsak a zugása hallik be, de a vadgalamb búgása is. Valahányszor
                  erre az erdőre gondolok, (s de sokszor gondolok!) megcsendül lelkemben Kriza János
                  dala:</p>
					<p>Erdővidék az én hazám,</p>
					<p> Székelynek szült édesanyám.</p>
					<p> Zöld erdő zugásán,</p>
					<p> Vadgalamb szólásán</p>
					<p> Nevelt fel jó apám.</p>
					<p>Ide, ebbe az erdőbe vitt édesapám egy esős nap délutánján, amint egyszerre a nap
                  kimosolygott.</p>
					<p>- No, gyerekek, mondta Anikónak s nekem, kisütött a nap, menjünk gombászni.</p>
					<p>Hét éves volt Anikó, én meg öt. Nagy kedvvel indultunk az erdőnek. Édesapám nagy
                  öblös kosarat vitt, mi meg afféle kis kötőkosarat. Hát, szép lassan kimendegéltünk
                  az erdőbe. Csak ugy fehérlett meg kékült a föld a keserü meg a kékhátu gombától.
                  Ide-oda kapkodtunk, szaladgáltunk, ujjongtunk, kacagtunk, zengett az erdő.
                  Egyszerre csak megszólal édesapám halkan: - Nézzétek, amott jön errefelé két
                  bibarcfalvi asszony. Én meghuzódom egy fa mögé, ti meg csak gombásszatok. Ha
                  ideérnek az asszonyok s kérdik, hogy kivel vagytok itt, mondjátok, hogy magatok
                  jöttetek ide.</p>
					<p>Mindjárt vissza is huzódott, mi meg szép lassan szedegettük a gombát, s közben
                  egyre közelebb jöttek az asszonyok. Ezek is gombásztak. Bezzeg, hogy az
                  asszonyoknak ez volt első kérdésük:</p>
					<p>- Hát ti kivel vagytok itt, lelkem gyermekeim?</p>
					<p>- Mi bizony magunk vagyunk, felelt Anikó.</p>
					<p>- Ó ne mondd!</p>
					<p>- Magunk bizony! - erősitettem én.</p>
					<p>- Ó, ó, - csóválgatta fejét az egyik asszony - halljon ide, komámasszony! Hát
                  osztán van-e lelke s istene az olyan anyának s apának, aki ezt a szetemnyi leánkát
                  s legénkét erdőbe ereszti? Már én Dárius kincséért sem tenném meg.</p>
					<p>- De még én sem!</p>
					<p>- Talán mostohaanyátok van, lelkem? - kérdezte az egyik s feleletet sem várva,
                  folytatta: Mert én már hallottam olyan gonosz mostoháról, aki rávette az urát,
                  hogy vigye ki a maga két édös gyermekit az erdőbe s hagyja ott. Hát ott is hagyta.
                  Hej, sirtak szegény gyermökök, hogy zengett belé az erdő! Kiabáltak: édösapám!
                  édösapám! Hiszen kiabálhattak, otthon volt már akkor az apjuk. Hát csak bolyongtak
                  erre, arra, keresték az utat hazafelé, s addig keresték, hogy bevesztek a rengeteg
                  erdőbe. Csak mentek, mentek, s egyszerre csak találtak egy kicsi házat, aki csupa
                  mézeskalácsból volt épitve. Abból a’...</p>
					<p>Mondjam tovább, ne mondjam? A jó asszony végig mesélte nekünk Jancsi és Juliska
                  világszerte ismeretes meséjét. De mi most hallottuk először, fojtogatta a sirás a
                  torkunkat, s hej, megkönnyebbült kicsi szivünk, amikor véget ért a mese, s Jancsi
                  és Juliska helyett a vén boszorkány került az égő kemencébe. Amikor a mesének
                  végire jutott az asszony, akkor jutott eszébe megkérdezni, hogy: Ugyan bizony
                  kinek a gyermökei vagytok, lelkem?</p>
					<p>- Benedek Huszár János édesapámé, szolgálatjára, felelt illendően Anikó.</p>
					<p>- Azé a nagygazdáé?!</p>
					<p>- Azé, erősitettük mindaketten.</p>
					<p>- Halljon ide, komámasszony, csapta össze tenyerét a mesemondó asszony. Az a
                  nagygazda gombászni küldi a gyermekeit! Hát akkor a szegény hogy éljen?!</p>
					<p>Na, éppen ideje volt, hogy édesapám nagynevetve elébujjon a fa mögül. Bezzeg
                  szégyenkeztek az asszonyok, a mesemondó néni kérte az “engedelmet” (a székely
                  bocsánat helyett engedelmet kér), hogy igy meg ugy, de hát ki is hitte volna.</p>
					<p>- Jól volt ez igy, nevetett édesapám. Nem árt egy kicsi tréfa, igaz-e?</p>
					<p>Nagy jókedvvel s tele kosarakkal indultunk hazafelé. Amint mentünk, mendegéltünk,
                  egyszerre csak egy cserfának az odvából kiröppen egy vadgalamb s mindjárt le is
                  száll egy ágra, ott elkezd búgni, burukkolni.</p>
					<p>- Láttátok-e, - kérdi édesapám, - honnét repült ki az a galamb?</p>
					<p>- Láttuk! Láttuk!</p>
					<p>- Az ám, mondja édesapám, faodvában lakik a vadgalamb, mert nem tud fészket rakni.
                  Pedig - mesélte tovább - szerette volna megtanulni a fészekrakást, kérte is a
                  szarkát, hogy tanitsa meg. - Jószivvel, mondta a szarka, s mindjárt rakni kezdte a
                  fészket, aztán magyarázta, hogy igy meg ugy kell azt rakni. - Tudom, tudom, mondta
                  mindegyre a galamb. Hej, megharagudott a szarka, s mondta: No, ha tudod, hát
                  csináljad tovább, s azzal elrepült. De bizony a galamb nem tudta tovább rakni a
                  fészket. Azóta sem tanulta meg.</p>
					<p>Ime, három kosár gombával, s két mesével jöttünk haza. Ez a két mese
                  meggyökeredzett a lelkemben, soha el nem feledtem. Azért gyökeredzett meg, mert
                  erdőben hallottam; erdőben, ahol lejátszódott mindakét mese. Mindjárt a mi
                  erdőnkben épitette fel gyermekfantáziám a mézeskalács-házat, s amely fából
                  kiröppent a vadgalamb, arra rajzoltam a képet, amint a szarka fészket rakni
                  tanitja a galambot. S amikor később megismerkedtem Kriza szép versével, ennek az
                  erdőnek hallottam zugását, ebben az erdőben vadgalamb búgását.</p>
					<p>Mondám, hogy édesapám ölmagas ember volt. Nem csuda, ha én, a piránkó gyermek,
                  mint óriásra néztem föl reá. Ha majd könyvem során még jobban megismerkedtek vele,
                  azt sem fogjátok csudálni, hogy nemes alakja folyton-folyvást nőtt a szememben.
                  Hogy akkor volt legnagyobb, amikor görnyedt háttal tipegett-topogott a kertemben s
                  karomat karjába öltve feltámogattam a garádicson a verandára s karosszékbe
                  ültetém...</p>
				</div>
				<div type="chapter">
					<head>NEGYEDIK FEJEZET. Ebben az iró feleleveniteni próbálja az erdei életet,
                  amilyennek ő kis gyermekkorában látta.</head>
					<p>Nem csuda, hogy Kriza János szép verse, - “Erdővidék az én hazám”,
                  meg-megdobogtatja szivemet: ennek az erdőkoszoruzta vidéknek egy kis részecskéje
                  az én falum is. Talán a legkisebb Erdővidék tizennyolc faluja közt. Ez a
                  tizennyolc falu testvériesen oszlik meg Udvarhely és Háromszék között:
                  kilenc-kilenc falu jut ennek is, annak is. Legkisebb az én falum, de nem legkisebb
                  az erdeje: ötezer katasztrális hold a területe. Nemcsak gyermekszemmel nézve
                  “rengeteg erdő” ez, de rengeteg erdőnek nézem ma is. Különösen e pillanatban, a
                  Nagykunság fában szegény földjén folytatván e könyvnek irását.</p>
					<p>Kicsi falum felső vége nagy hegyoldalba ütközik. Az egész oldal szántóföld,
                  mindössze egy nagy terebélyes vadkörtefa az ormán, több fa nincs: nyilván arra
                  született ez a fa, hogy szemmel tartsa, őrizze a falut.
                   Csikoldal a neve a szántóföldnek s a szélén meredeken kikanyargó ut: Csikorra. Ebből sejthető, hogy ez az ut
                   Csikország felé vezet. Mert Csikországnak hivják nálunk felé Csik
                  vármegyét: ma tréfásan, de vannak, akik komolyan állitják, hogy valaha régen a
                  Székelyföld e része - ország volt. (No, lám, mondaná Clemenceau ur - ha nektek egy
                  vármegye is ország volt, nem elég nagy ország nektek tiz vármegye?)</p>
					<p>Ugyancsak megizzadunk, amig kiérünk Csikorra tetejére. Három oldalról cserfaerdő
                  koszoruzta puszta fensik az erdőség előcsarnoka: Csikhátja
                  a neve. Azt hinnétek, ugy-e, hogy itt legfennebb silány zab terem. Nem jól
                  hiszitek, mert itt minden harmadik esztendőben csudaszép buzatenger hullámzik.
                  Egy esztendőt pihen a föld nálunk, juhnyájak legelik s trágyázzák, közben
                  háromszor megszántja a székely, ősszel acélos buzát vet belé, a második esztendő
                  tavaszán zabot, árpát, kukoricát, pityókát, aztán következik ismét a pihenés
                  esztendeje. Higyjétek el nekem, nincs rossz föld, csak rossz gazda. A székely
                  pedig nem rossz gazda, szerelmese a földnek, neked, édes anyaföldem! Itt, a
                  fensikon ha körülnézel, erdőnél egyebet nem látsz. A mi erdőnket félkörben
                  karimázza egy hosszan elnyujtózkodó hegylánc s hegylánc hátán ég felé emelkedik a
                  Feketehegy, a Kapushegy meg a Piliske. Nóta is van a Feketehegyről:</p>
					<p>Füstöl Feketehegy,</p>
					<p> Hallig zugása is,</p>
					<p> Ez a barna kis leányka</p>
					<p> Igen-igen hamis.</p>
					<p>A Kapushegynek kopasz a feje, csak a legtetején álldogál egy fenyőfa egymagában,
                  mint vén ember fején egyetlen, ágaskodó hajszál. A Piliske büszkén néz le
                  Feketehegyre is, Kapushegyre is s a messze végtelenségben elmerülő erdőségre: ő
                  itt a hegyek óriása. Az ő fején csillan meg az első hó, messze földön hirdető: jön
                  a tél. Az ő fején barnállik legtovább egy-egy havas foltocska, amikor már rég itt
                  a jó meleg nyár s madaraknak, kaszás legényeknek, takaró leányoknak énekétől
                  hangos az erdő.</p>
					<p>Feketehegy, Kapushegy, Piliske: ők az őrei a kisbaconi erdőnek Csikország felől.
                  Ennek a három hegynek a tetejéről messze belátsz a csikországi sikságra, honnan
                  sürü sokaságban mosolyognak feléd a csiki faluk apró-zsindelytetős házai. Menj ki
                  Csikorra tetejére, az utból se jobbra, se balra ne kanyarodjál, s Csikországba
                  jutsz, erdőben járva végesvégig. Kezdi a cserfaerdő, folytatja a bükkös, s mind
                  fölebb és fölebb emelkedve, végzi a fenyveserdő. A mi erdőnk szélén kezdődik a
                  fenyő, hogy aztán egész Csikországot beboritsa. Mikor még vasutak nem voltanak, a
                  mi erdőnkön át vitte vásárra Alcsik népe a deszkát. A mi erdőnkön hajtotta a
                  baróti vásárra a havason nőtt tulkokat s apró székely lovakat. Nagyvásárok idején
                  mindig tele volt az udvarunk csiki tulkokkal, ökrökkel, lovakkal. Ismerős és nem
                  ismerős emberek kértek szállást éjszakára, amire édesapámnak, mint minden székely
                  embernek, ez volt a válasza: Istené a szállás. Egész
                  Csikország népe a katholikus hitet vallja. Erdővidék népe, két falu, Barót s
                  Miklósvár kivételével, a református meg az unitárius hitet, s akár hiszitek, akár
                  nem, a más-más hitet valló népet szives, meleg barátság fonta össze s fonja ma is.
                  Édesapámnak kedves komája volt csikszentsimoni Kerekes András s ez a komaság
                  átöröklődött: Kerekes András keresztapámuram András nevü fia tartotta keresztviz
                  alá Gábor bácsi egyik gyermekét. Pápista, kálomista, unitárius székely a más-más
                  hit mellett vallott s vall egy közös, egybeforrasztó hitet is:
                   Atilla volt az ősapánk.</p>
					<p>Ó, Atilla, szegény népe, hová jutottál! - kivánkozik tollamra a bus sóhajtás, de
                  elfojtom, mert köt az igéretem: az iró feleleveniteni próbálja az erdei életet. Ne
                  hidd, hogy a mi ötezer holdas erdőnk - erdő és semmi egyéb. Vannak az erdőben
                  nagyterületü legelők s a lankás oldalakon, a hegyek közé, csörgedező patakocska
                  partja mentén összeszorult kaszáló rétecskék. Szentgyörgy napjától Szentmihály
                  napjáig e legelőkön épülnek az ökrök, a borjak, a lovak; a faluhoz közeleső
                  részeiben a tehenek, s kaszálás után a juhnyájak is. Akkor az egész erdő -
                  legelő.</p>
					<p>Az erdő fája az én gyermekkoromban közös vagyon. Ki-ki annyi tüzelőt meg épületfát
                  hord el onnan, amennyit csak bir: maga szükségére, eladásra is. Legtöbbet az,
                  akinek kevés a szántóföldje, de van két lovacskája, s mert hamar végez a mezei
                  munkával, hordja a fát piacra: ebből pótolja a kenyerét. Csak később semmisül meg
                  a “régi székely törvény”: mindenkinek földbirtoka arányában szabja meg erdő- és
                  legelőjét az “uj magyar törvény”.</p>
					<p>Junius végén, amikor a rétről betakaritották a szénát, s az erdei kaszálókra
                  került a sor, a falu népének jófelerésze felköltözött az erdőbe s buzaaratásra,
                  ami nálunk julius vége táján indul meg, költözött haza. Valóságos költözködés volt
                  ez, de vidám s nem szomoru, mint a városi költözködés, nem is beszélve arról a
                  költözködésről, amikor emberek ezrei költözködnek el az édes anyaföldről, komor
                  vasuti teherkocsikban s végezetül ezekben a kocsikban is maradnak esztendőszámra;
                  itt éheznek, fagyoskodnak, rongyoskodnak, sirnak, keseregnek és soha, de soha nem
                  fogják megérteni: mi nagy bünt követhettek el, hogy ennek hontalanság lehessen a
                  büntetése?!</p>
					<p>Igen, valóságos költözködés volt ez. A nagy szénahordó szekér derekát megrakták
                  szénával s e közt helyezték el a törékeny edényeket: tálat, tányért, korsót;
                  tarisznyában kést, villát, kanalat. Széna közé ültették a puliszkafőző üstöt,
                  kisebb-nagyobb zacskóban puliszkalisztet, mindenféle főzeléket, szalonnát, turót,
                  hagymát, sót, s legalább egy hétre való kenyeret, akkorákat, mint egy-egy
                  taligakerék. Ezen a szekéren nyujtóztatták el a kaszákat, villákat, gereblyéket. S
                  vittek pokrócot is takarónak, nem a férfiaknak, de a fejér-, meg a
                  gyermeknépnek. A mi szekerünkön volt egy kicsi vánkos is. Ezt édesanyám
                  csusztatta be a széna közé... Ugyan kinek, ha nem nekem?</p>
					<p>Rendszerint vasárnap, vecsernye után mozdult meg a falu népe: hosszu szekérsor
                  kigyózott föl Csikorra kanyargós utján. Csak a gyereknép ül szekéren, a nagyok,
                  férfiak, nők a csendesen haladó szekér után mendegélnek.</p>
					<p>Buzatenger hullámzik Csikhátján, buzatenger közt kanyarog az ut, de már közvetlen
                  előttünk az erdő, cseróriások közé hajlik át az ut. Többszáz esztendő viharával
                  dacoltak ezek az óriások, köztük nem egy villámütött, - ennek hosszu fekete utat
                  vágott oldalán a villám, annak meg a testét oly mélyre égette, hogy barlang támadt
                  a nyomán: két-három ember elbujhat benne. Az idők során erősen megritkult az
                  óriások sora, busan feketélnek a levágott cseróriások tövei, itt-ott egy halom
                  domborul: sirhalom ez, sirhalma a lassanként eltemetődött óriásoknak. Messzire el
                  lehet látni a cseróriások megritkult sorai közt: ezért Likat ez erdőrész neve. Ide
                  látszik balról Érces pusztája: hosszan, szélesen elterülő fensik, csak itt-ott
                  szomorkodik rajta egy-két öreg szomoru nyirfa. Térdigérő füvet terem ez a fensik.
                  Alatta huzódik meg sötéten, rejtelmesen, mély hegyszakadékban egy sürü rengeteg:
                  Istenkas a neve. Itt rejtőzködött Kisbacon népe a tatárjárás idején... S mert jól
                  elrejté, Istenkasnak nevezék el. Istenkas fenekén vágtat szilajon Fenyős-patak,
                  meg-megtorpanva s átugorva az itt-ott összetorlódott kőgátakon, ihol itt van
                  mindjárt Érces borvize: messze földön a legjobb borvizet bugyogtató. Érces borvize
                  mélyen beásott, szük mederbe csurdogál, vörösre festve a medret is, a meder
                  meredek oldalát is. Meredek oldalból barlangok szája vöröslik: nyilvánvaló, hogy a
                  vasas viz festette vörösre, de szentül hiszi a nép, hogy a hegy keble aranyat
                  rejtegetett valaha régen, talán most is... Apáról fiura száll a mese, hogy tenger
                  arany volt itt, de egyszer régen, igen régen, idejöttek a “magyarországiak” s az
                  aranyat elvitték...</p>
					<p>Miféle mese ez, hogy a “magyarországiak” vitték el a kisbaconi erdő aranyát? Ennek
                  a magyarázata igen egyszerü. Amikor még vasut nem hozta-vitte egymáshoz a székely
                  meg a magyar testvért, a székelynek az Erdélyországon tul eső terület volt
                  “Magyarország”, Erdély - az Erdély. Székely testvér a magyar testvért alig-alig
                  látta, oly messzire éltek egymástól, akár két, egymástól idegen ország gyermekei.
                  Csuda-e, ha mesét szőttek-fontak a magyarországiakról? Hiszen még ma is oly
                  messze-messze van Székelyország Nagymagyarországtól... Székelyországnak csak
                  lassan mendegélő vasut jutott, az is jó későn, a gyorsvonatok csak ugy surolják a
                  nyugati szélét...</p>
					<p>De csak menjünk tovább. A szekér-karaván bekigyózik egy lejtős, köves uton,
                  nagyokat zökkennek a szekerek: bizony jobb itt gyalogszerrel járni. A
                  cseróriásoknak bucsut mondunk, itt már kezdődik a bükkerdő: az utat kétoldalt öreg
                  és fiatal bükkök sürüje szegi. Ide csak delelőben süt be a nap: be pompás sétautat
                  lehetne itt csinálni! De ez csak most jut eszembe, irás közben. Tudtam is én
                  akkor, mi az a sétaut. Havasi patakon gázolnak át a szekerek, aztán nagy, meredek
                  hegyen kanyarognak föl, még egy kanyarodás a bükkfaszegte uton: itt vagyunk Györkovácsban. Ez a neve annak az erdőrésznek, ahol nekünk
                  is, másnak is a legtöbb erdei kaszálója van. Györkovács mellett van Bodvaj nevü
                  vasbánya, mely sokszáz esztendővel ezelőtt egy György nevü kovácsé volt: az ő
                  nevét örökité meg egy többszáz holdas terület. Van azonban Györkovácsnak ága is, feje is,
                   loka is: ez utóbbi mélyebben fekszik, a patak mentén, ezért a neve
                  lok.</p>
					<p>Édesapám Györkovács ágában vert szállást. Ennek a kaszálónak kert képe volt:
                  köröskörül fák meg bokrok szegték a lankásan emelkedő kaszálót, a határán, domb
                  tetején, terebélyes bükk-óriás volt ennek a kicsi szigetnek a királya. Még inkább
                  nevezhetném mesebeli madáróriásnak, melynek szárnyai alatt egész sereg madárfióka
                  huzódik meg. Husz-harminc ember huzódhatott e faóriás alá az eső elől, sürü
                  lombján egy csepp eső sem szivárgott át. Bükk-óriástól néhány lépésnyire a
                  legénység leveles ágakból sátoralaku kalibát “épitett” nagyhirtelen, a hazulról
                  hozott szénával jó vastagon befödték. Ide rakták be az edényeket, az
                  élelmiszereket s kétoldalt szénát is teritettek a földre - ez volt az édesapám
                  ágya s az enyém. A többiek mind a szabad ég alatt hálnak, hatalmas tüz körül. Ki
                  háttal, ki hassal fekszik a lobogó tüznek, mignem aztán a nagyokat füllentő vén
                  Demeter András meséin szép lassan álomba szenderülnek. A rengeteg erdőség
                  rejtelmes sötétjében felgyulnak itt is, ott is a tüzek: ha ma visszagondolok e
                  képre, ugy vélem, igy loboghattak az áldozati tüzek ezer esztendővel ennek előtte.
                  Az ősrégi nomádélet ujkori mása ez az erdei élet. A sátrak előtt égő máglyák,
                  körülötte ülő és heverő, messziről kisértetiesnek tetsző alakok, a tüz fejénél
                  ősz, öreg ember ül s mesél a honfoglalásról...</p>
					<p>Nagyokat füllentő Demeter András tavasztól őszig juhpásztor, téltől tavaszig
                  szabó- és szücsmester vala. Házi fekete posztóból ő szabta, varrta nekem az első
                  téli nadrágot s kurta kis zekét. A legényeknek ő “remekelte” a térdig érő,
                  tulipántos juhbőr-bundát. Sejthető, ugyebár, miért tettem macskaköröm közé a
                  remeklést. Hirtelen tákolás volt bizony az ő munkája, összehányta, mint ahogy ezt
                  a szénaboglyácskákkal cselekedte. De mintha forró meleg kőre ömlött volna a
                  kifogás, elpárolgott az ő bölcs mondásán: Minden ember bolond ember, aki jobban
                  táncol, mint ahogy tud.</p>
					<p>Ha a falut felbundázta, átballagott Csikországba, honnét tavaszra került haza, egy
                  zacskó huszassal meg egy zsák hazugsággal. E hazugságok közt esztendőről
                  esztendőre ismétlődött egy arról a gonosz mostoháról, aki két mostohagyermekét
                  sütőlapátra ültette, az égő kemencébe belökte, ahol is azok, szegények, porrá
                  égtek. Erős a gyanum, hogy ez a hazugság a Jancsi és Juliska mese töredéke, s mint
                  töredék is meghamisitva, mert hiszen nem a boszorkány lökte égő kemencébe a két
                  gyereket, hanem, mindnyájunk megkönnyebbülésére, a gyerekek a boszorkányt. Most
                  is elmondta ezt a hazugságot s édesapám nagykomolyan jegyezte meg: én hiszem, -
                  aztán körülnézett a hallgatóságon: hát ti hiszitek-e? - Hisszük, hisszük! -
                  kacagtak a kaszások.</p>
					<p>De nagyokat füllentő Demeter András nem érte be Csikországgal, bekalandozta
                  Erdélyországot is. Hol, hol nem, valahol szerzett egy kéregető könyvecskét: soha
                  le nem égett templomokra kéregetett az öreg. Ahány gróf s báró volt
                  Erdélyországban (pedig sok volt), mind felsorolta névszerint. Erről is, arról is
                  tudott valami történetet, de különösen nagy kedvvel mesélgetett Haller János
                  uramról, a fejéregyházi grófról, a szegény emberek kegyes pátronusáról. Szájtátva
                  hallgattam a mesét arról a Haller Jánosról, aki József császár korában élt s aki
                  még a császárnak sem akart kitérni az utból. - Ugy volt az, nagyuram, - mindig
                  édesapámhoz mesélt, - hogy befogat hat fekete paripát aranyos, bársonyos
                  hintajába Haller János uram, s hát amint vágtat Segesvár felé, vágtat vele szembe
                  ugyancsak hat paripa, de mind a hat fejér, mint a frissen esett hó. - Hej, haj, ki
                  járhat itt az én fődemen hatlovas hintón, gondolja magában Haller János uram, s
                  hát abban a szempercben nagyot rikkant a hat fejér ló kocsisa a Haller János uram
                  kocsisának: Félre az utból, hé!</p>
					<p>- Hó! állj meg! - kiáltott elé a kocsisának Haller János uram.</p>
					<p>Egyszerre állott meg a hat fekete ló, mintha fődbe cüvekelték volna, megállott a
                  hat fejér ló is. Akkor felállott János uram s mondta: Félre az utból, paraszt!
                  Tudod-e, hogy kinek a fődjén jársz? Ez a főd az enyim. Efelett a főd felett enyim
                  a nap is, a hold is, a csillag is, enyim a lebegő ég is!</p>
					<p>Hej, Szüz Mária, Szent Józsep, ne hagyj el! Csak feláll erre a hat fejér ló
                  gazdája is, nem szól semmit, csak kétfelé huzza a fejér köpenyegit s hát a mejjin,
                  mint egy tángyér, akkora aranymonéta ragyog! De ugy ragyogott, hogy Haller János
                  uramnak még a szeme is káprádzott a ragyogástól, pedig egymástól jó messzire
                  álltak. Bezzeg hogy az aranymonétáról megismerte József császárt Haller János
                  uram, illendőképpen kitért s elszalutált mellette...</p>
					<p>Igy üzte-füzte tovább itt-ott felszedett, kicifrázott meséit a vén füllentő, aztán
                  egyszerre csak éreztem, hogy két erős kar szép gyöngén felemel és hallottam
                  félálomban, amint mondta: aludjunk, bátyám uram, aludjunk (ez volt a becéző
                  megszólitása), lefektetett a szénaderekaljra, fejem alatt megigazgatta a kicsi
                  vánkost, pokróccal betakart - akárcsak édesanyám.</p>
					<p>Sürün ismétlődő kopogás ébresztett föl hajnal pirkadásán, körülnéztem a kalibában:
                  egyedül voltam. Nem az ajtón kopogtattak, mert hogy a kalibának nem is volt
                  ajtaja. Ismerős hang volt már nekem ez az éles, zengő kopogás; kaszájukat verték,
                  kalapálták a kaszások. Kibujtam a kalibából: a nap még valahol a Piliskehegy
                  mögött készülődött világjáró, földmelengető nagy utjára, de már lángvöröslött a
                  keleti ég alja, kigyult arccal jelenté: keljetek föl, emberek! Isten áldott napja,
                  ihol, közeledik!</p>
					<p>Lám, már föl is keltek. Ott ülnek sorban a bükkóriás alatt a kaszások.
                  Bükkóriásnak földméhéből kidagadt, vastag gyökereibe beleverték a kaszaüllőt,
                  ráfektették a kaszát s lassu, gondos kopogással halad végig kasza pengéjén a kis
                  kalapács. Ugy vág jól a kasza, ha becsületesen megverik s verik is becsületesen,
                  hogy a kasza fel-feljajdul belé. A sor elején ül édesapám, mellette Gábor bácsi,
                  aztán szép sorjába öreg kaszások: Bakó, Bonyhai, Rigó, mind a három József. A
                  Józsefek után vékony dongáju, hosszu Gál Péter, aki mostanában hozott
                  Csikországból feleséget s már nótát is csináltak róla, csufondárosat:</p>
					<p>Csikból hoztam feleséget,</p>
					<p> Kaptam is nagy nyereséget.</p>
					<p> Tehenet is hármat hoztak,</p>
					<p> De mind visszabogároztak.
               </p>
					<p>Befejezi a sort a mi két legényünk: Boda Samel és Bálint Izsák. Tizenhat lábszár
                  nyujtózkodik a zöld gyepen, mind a tizenhaton fejér posztónadrág: mintha a tél
                  havából bükk-óriás tövében itt felejtődött volna tizenhat fehér csik. Nem talált a
                  napsugár rájuk... Csak a vén füllentő nem ver kaszát, egy az, hogy nincs kaszája,
                  más az, hogy nem is tud kaszálni. Élesztgeti a tüzet, aztán pipára gyujt, hosszan
                  utána bámul a felfelé kanyargó füstnek s jövendöli, hogy jó szénaszáritó nap lesz
                  “ez a mái szent nap”, mert felfelé száll a füst. Örül ennek minden sziv, (aki
                  Krisztusához hiv) - kasza hegyén kopognak már a kalapácsok, egyszerre emelkedik
                  föl nyolc ember, nyelére szerelik a kaszát, fénkő-tokot félig vizzel töltik, a
                  fénkövet megforgatják benne s jobbról-balról végig futtatják a kasza élén, előbb
                  aprózva, aztán egész hosszában végig simitva: bucsuzzatok, füvek és virágok,
                  közeledik utolsó órátok. Édesapám teszi az első kaszavágást, ő az inditó, a vezér.
                  Nyomában valamennyi közt a legjobb kaszás, a kistermetü, szélesmellü Bakó: egész rendet vág, mint az édesapám. Már a másik két József
                  kiméli magát, nem fekszik a kaszálásnak egész testtel, csak ugy féloldalt,
                  fartatva, félrenddel dicsérik az Istent. Ellenben hosszu Gál Péter teljes
                  hosszuságában neki huzakodik, egyenesre nyujtózkodik mind a két karja, mintha az
                  a reménység biztatná, hogy magának kaszál s hátha egyszer visszabogárodzik hozzá
                  az a három tehén, amely - mondjam, ne mondjam? - csak a csufondáros nótában volt
                  meg... Utána jönnek a legények, virtuskodva: melyik vág szélesebb rendet, s
                  leghátul Gábor bácsi: ő a sereghajtó. Én meg csak megyek, mendegélek mellettük,
                  gyönyörködöm a kaszák meg-megvillanásában. Ihol, már Piliske fölött tündököl az
                  öreg Nap, sugarai bujócskát játszanak a nyolc kaszán. Közbe-közbe incselkednek
                  velem a kaszások: - Hol a kasza, kicsi gazda? Oh Istenem, dobog a szivem, ha volna
                  egy kicsi kaszám! De nincs. Van azonban kicsi villám, gereblyém, még András
                  nagyapó remekelte Gábor bácsinak, ő féltő gonddal őrizgette s most enyém a szent
                  örökség. Hiszen, csak száradjon el a harmat, oda állok én is, rendet teriteni!</p>
					<p>Madaraknak, legényeknek, leányoknak énekétől hangos az erdő. Hegyről-hegyre száll
                  a nóta, közbe-közbe megszólal az erdei telefon: Uhé! Uhé! Visszafelel rá valaki:
                  Uhé! Uhé! Megtörtént a “kapcsolás”. Következnek a párbeszédek: - Itt vagy-e
                  Huszár Gábor? - Ez a Benkő Jakab hangja, állapitják meg a kaszások
                  egyértelemmel.</p>
					<p>- Itt vagyok, Benkő Jakab!</p>
					<p>- Vág-e a kaszád, testvér?</p>
					<p>- Vág, mert muszáj. Hát a tiéd?</p>
					<p>- Ez is szót fogad, mióta megvertem!</p>
					<p>A vén füllentő már tüz fölé akasztotta az üstöt, forr a viz benne s szeme
                  Kövespusztája felé mered: amikor ott megvillan Vajna Rózsi piros fejkendője, a
                  puliszkalisztet beleönti az üstbe. Mire Rózsi ideér, két karján cepelve két nagy
                  fazék tejet, már ő meg is keverte a puliszkát, ki is hengeritette az
                  asztalkendőre, cérnával egyenlő darabokra szeldesi. Ihol, már itt is Rózsi,
                  barnapiros arca csakugy lángol. Nem csuda: két óra hosszát tart a gyalogut idáig.
                  Beperdül a kalibába, hordja ki a tálakat, tányérokat, a kanalakat; a tányérokat
                  teleönti tejjel, minden tányérba tesz egy-egy darab puliszkát s akkor kiált csengő
                  hangján a kaszásoknak: - Jőjjenek elé! De nem jönnek, mig
                  ki-ki a rendjét végig nem vágta. Aztán jönnek csendesen, diskurálgatva, s
                  egyszerre csak ott ülünk mind a tálak körül. S bár “szavuk sem igen van azalatt,
                  mig esznek, természete már ez magyar embereknek”, a legények nem állják meg, hogy
                  Rózsival, ne incselkedjenek. Kezdi Boda Samel: - No, Rózsi, hány zsoltárt tanóltál
                  tegnap este?</p>
					<p>- Annyit, amennyit, pattog Rózsi, mi köze hozzá?</p>
					<p>- Szépön kikirilt-e a mester? - folytatja Bálint Izsák.</p>
					<p>- Szépen hát! Szebben, mint te, amikor gazduram kiporolta a hátadat! - vág vissza
                  a fickólegénynek.</p>
					<p>Gyöngéd célzás ez arra, amikor édesapám Gábor bácsit is, Samelt és Izsákot is
                  megpálcázta, mert a kimelegedett ökröket megitatták s mind a három legény ugy
                  elbujdosott, hogy hajnalig vissza sem tértek...</p>
					<p>No, de kiürültek a tálak, felszedelőzködnek a kaszások, fenik a kaszát, sorba
                  állnak. Az öreg Bakó nyitja meg most a sort, mert édesapám csak harmatszáradásig
                  szokott kaszálni. Villát vesz elő, a vén füllentő is. Vajna Rózsi is, én is
                  előveszem a kicsi villámat: másik oldalára forditjuk a rendeket, hadd csókolgassa,
                  melengesse a napsugár. Villa hegyén szárad a széna, - mondogatja édesapám. Mennél
                  többet forgatják, rázogatják, annál gyorsabban szárad. S amint a nap följebb,
                  följebb emelkedik, a száradó széna édes illatával telik meg a levegő. Mely
                  felséges illat! Emberek mesterkedése ehhez fogható illatot nem teremt. Erre csak
                  Isten áldott napja képes. Az ő sugarai csalogatják ki füből, az erdő sokféle
                  virágaiból ezt az illatot. Belekeveredik ebbe az eper illata is. Mert, amint
                  forgatjuk a rendet, ki-kipirosodik egy-egy lekaszált eper. Hol édesapám, hol Rózsi
                  hajol le, de még a vén füllentő is: fölvesznek egy-két szem epret s szólitnak:
                  ide, kicsi gazda, ide, nesze eper. Magam is találok, fel-felsikoltok: eper!
                  eper!</p>
					<p>- No, várjon csak, bátyámuram, mosolyog rám édesapám, mindjárt elvezetem én magát
                  egy helyre: annyi ott az eper, mintha veres lepedővel volna beteritve.</p>
					<p>Visz is, amint elteritettük, ami rendet addig kaszáltak. Hisz az én munkám még
                  csak játék. Idejében való szoktatás. Pedagógusok nyelvén: játszva oktatás. Csak
                  most tudom meg, minek tett föl édesanyám a szekérre egy füles kast is. Epernek.
                  Karomba akasztja a kast, aztán kézen fog, megyünk, megyünk, mendegélünk s
                  egyszerre csak egy puszta domboldalra érünk, ahol sem fa, sem bokor, csak rég
                  kivágott fák törzse rothadoz. Egész erejével rátüz a nap, csakugy forr a levegő
                  fölötte, s hát az a domboldal veres lepedővel van beteritve! Különösen a kivágott
                  fák töve valóságos eperbokrétákkal van körülszegve. Egy-egy epertőn érett és
                  félérett eper, köztük egy-két későn nyilt virág. Édesapám is neki hajlik, együtt
                  szedjük az epret, ő lassan, én mohón. Felém-felém pillant, mosolyog. Azon mosolyog
                  nyilván, hogy tőlem ugyan aligha telnék meg a kas...</p>
					<p>- Hej, bátyámuram, bátyámuram, enyeleg édesapám - többet a kasba, mint a hasba, -
                  igy nem telik meg a kas. Amikor én ilyen nagylegény voltam, ugy szedtem én az
                  epret, hogy mindig azt mondottam magamban: többet a kasba, mint a hasba, - bezzeg,
                  hogy hamar megtelt a kas!</p>
					<p>Annyira komolyan vettem édesapám enyelgését, hogy többet egy szem epret sem ettem,
                  mig a kas meg nem telt. Később el-eljárogattam eprészni a pajtásaimmal, s meg
                  tudtam állani, hogy mig a kas meg nem telt, egy szem nem sok, annyit sem ettem
                  meg. Csak a teli kosár után került a sor reám.</p>
					<p>Nagy volt a kas, s dombosan tele szedtük. Alig birtam fel a földről. Megcsudáltam
                  édesapámat, aki oly könnyedén vitte, mintha üres lett volna. Éppen délebédre
                  értünk a szállásra. Rózsi hangja végig csendült az erdőn, fél falu népe hallhatta:
                  Jőjjenek elé! A tálakba kitöltötte a fuszulyka-levest, szalonna-szeletek uszkáltak
                  a tálakban, jó nagy darabok a nagyoknak, egy kicsike a kicsi gazdának. Mert mit is
                  mond a fecske?</p>
					<p>Kicsinek kicsit,</p>
					<p> Nagynak nagyot.</p>
					<p> Mert ha a kicsi nagyot kiván.</p>
					<p> Mindjárt kitekerintem a nyakát.</p>
					<p>Igen, igen, ezt csicsergi a fecske a fiókáinak. De én még nem láttam fecskét, aki
                  a fiainak a nyakát kitekerintette. Hát ti, láttatok-e?</p>
					<p>No, volt nagy öröm a kaszások seregében, amikor a fuszulyka után asztalra került
                  az eper. De Rózsi nem engedte, hogy belemarkoljanak a kosárba, sorra vette a
                  kaszásokat, azok tartották a markukat, abba hullatott egy összetett maréknyit.
                  Bálint Izsák maradt utolsónak. Még félig volt a kas, de neki csak egy félmaréknyit
                  hullatott.</p>
					<p>- Tovább, Rózsi, tovább! - biztatta Izsák.</p>
					<p>- Nekem kikirilhetsz, nevetett Rózsi, egy szemet sem kapsz
                  többet!</p>
					<p>- Ne bolondozz, Rózsi!</p>
					<p>- Tudod, mit mond a fecske? Kicsinek kicsit...</p>
					<p>Lett erre nagy kacagás. Zengett belé az erdő. A vén füllentőnek a könnye is
                  kicsordult.</p>
					<p>- No, Izsák, - mondták a kaszások, - megkapád a kölcsönt!</p>
					<p>Jól is laktak, szivük szerint ki is kacagták magukat, felkászolódtak az “asztal”
                  mellől, csendesen visszahuzódtak a bükk-óriás árnyékába, ott egy kis szunditásra
                  leheveredtek. Édesapám is behuzódott a kalibába. Csak Rózsi maradt ébren, meg én.
                  Hozzádörgölőztem s mondtam neki: Jőjjön, Rózsiné, szedjünk epret. Ugy-e, eljő
                  velem?</p>
					<p>- Megyek kicsi, gazdám, megyek. Hogyne mennék, édös aranylábu csirkém! Hát osztán
                  kinek szedjük az epret? Az édösanyjának, ugy-e?</p>
					<p>Intettem a fejemmel.</p>
					<p>Leakasztott egy fazekat az ágasról, (azon száradtak, szellőződtek a kimosott
                  edények) mentünk az epresdombra: még mindig vörös lepedővel volt boritva, alig
                  látszott meg rajta, hogy itt már egy nagy kosarat teleszedtünk. Négy szapora kéz
                  szedte most az epret, s bár Rózsi “többet a hasba, mint a kasba!” kiáltással
                  eprészett, gyorsan megtelt a kas. Mikor aztán nyugovóra kezdett hajlani az öreg
                  nap, felkantározta a két tejes fazekat, az egyikbe beleállitotta a kicsit, az
                  eprest, s indult hazafelé. Reggel fel az erdőbe két fazék tejjel, estére haza az
                  üresekkel: igy járta meg naponként kétszer az erdőt Rózsi, hazafelé vidám
                  énekszóval. Nem egyedül. Egész csapat leány járta ezt az utat nap-nap után, mig
                  az utolsó füszál is boglyába nem került.</p>
					<p>*</p>
					<p>Az erdő este: felejthetetlen kép ez. Eddig csak Rigó Anis meséiből ismertem a
                  rengeteg erdőt, rengeteg erdő közepén a kicsi kunyhót, melyben több százesztendős
                  öreg asszony lakik, “akinek az orra a térgyit veri”, s aki azzal fogadja a
                  szállást kérő királyfit vagy szegény legényt: Szerencséd, hogy öreganyádnak
                  szólitottál, mert különben igy meg úgy. Az ő meséiből ismertem a magas hegy
                  tetején, kakaslábon forgó aranyvárat, de mindezt látni csak most láttam: az est
                  sötétjében, amikor felgyultak a tüzek. Gyermekképzeletem látni vélte a tüzek
                  mögött a kicsi kunyhókat, a komoran sötétlő hegyek ormán a kakaslábon forgó
                  palotákat - nem vélek csalódni, ha most, fehér hajjal, azt hiszem, hogy ezek a
                  rejtelmes, titokzatos esték jegyeztek el engem egész életre a mesemondás
                  tündérasszonyával...</p>
					<p>Uhé! Uhé! szólal meg az erdei telefon, össze-vissza, egyszerre tiz-husz helyen is.
                  Üzenik a Benkő-fiuk Gábor bácsinak, hogy jönnek. Valahol Leshegy oldalán
                  tanyáznak, Bodvaj-bányához közel, messze tőlünk, de az est csendjében
                  idehallatszik az üzenet. - Jertek, jertek! telefonál vissza Gábor bácsi.</p>
					<p>Négyen jönnek. Három közülök Benkő Dániel keresztapámuram fia. Jakab a legidősebb,
                  Gábor bácsinál két-három évvel fiatalabb. Mostanában váltotta meg az apja a
                  taliánországi katonáskodástól... Széles mellü, tagbaszakadt, nagyerejü,
                  nagyvirtusu, eleven, pirospozsgásképü legény. Őt követi József, a kamasz-diák,
                  akit én Huszár Anna regényemben Ádámnak kereszteltem el. Ő
                  is izmos fickólegény, kerek, piros arcu, nagy kék szemében mintha mindig könycsepp
                  harmatoznék. Az én gyermekszemem ugyan hogy vehette volna észre, hogy ez a száz
                  esztendőre teremtett fiu ifjonti halálra van eljegyezve? Gergely, akarom mondani:
                  Gergő a harmadik, nálam két évvel idősebb, legkedvesebb pajtásom. Az ő házuk az
                  alszegben, a mienk a felszegben, s mégis együtt, kettesben játszunk. Hol ő jön
                  hozzánk, hol én őhozzájuk, s estefelé háromszor-négyszer is hazakisérjük egymást:
                  alig-alig tudunk megválni. Nyargalni sem ugy nyargalunk, mint más gyermek: a
                  kisujjunkat egybe kapcsoljuk, ugy vágtatunk az uccán végig. Csendes, mélázó
                  természet volt Gergő, éppen mint Ádám. A végük is egy, - de minek mondjak el
                  mindent előre? Szőkébe hajló volt ez a három Benkő-fiu, szinte cigányfekete a
                  negyedik, a haragos kedvü Kornéliusz fia: János. Ideális szép, fekete képü ifju,
                  apjának egyetlen fia. Senki sem kételkedett abban, hogy tavaly ősszel, szüreten
                  jártában, egy marosszéki nagy ur leánya meglátta s megszerette. Hallották, amint
                  marasztalta: Maradjon itt, Benkő János! De Benkő János nem maradt ott, volt neki
                  otthon jegyese: a szép Sándor Trézsi, akinél akkoriban csak egy szebb leány volt:
                  Balázs Márta. Mindakettő Benedek-leány volt, de csak az apjuk keresztnevén hivták:
                  igy különböztették meg egymástól a Benedek-sarjadékokat.</p>
					<p>Több Benkő-fiu nem volt a faluban. Évszázakra visszamenően megállapitották, hogy a
                  Benkő-nemzetség hét férfinál többre sohasem emelkedett. Itt megállott. Az igaz,
                  hogy mind derék szál emberek voltak s mert csak “heten vagyunk, uram, heten”, a
                  Benkő-birtok nem is oszlott szét.</p>
					<p>Édes apám nagyra becsülte a Benkőket, mint jó gazdákat, soha eggyel sem akadt
                  össze a tengelye. Szivesen látta, hogy Gábor bácsi Benkő leányt vesz feleségül, de
                  már annak nem örült volna, ha valamelyik leánya Benkő-fiuba szeret... Mint
                  férjnek, rettenetes rossz hire volt a Benkőknek. Nem mintha kicsapongó
                  természetüek lettek volna. Ők is vigyáztak a tisztaságukra, akár egy leány. De
                  kibirhatatlan zsémbes természet volt valamennyi Benkő. Hirtelen lobbanó, lassan,
                  nehezen csendesedő. Nekik csakugyan olyan asszony kellett, amilyet a nóta kiván:
                  “ha beteg is, keljen fel”. Ha hazajöttek a mezőről, az erdőről, akár lóval, akár
                  ökörrel, az asszonynak künn kellett teremnie az udvaron, segitenie az urának
                  lónak, ökörnek kifogásában. Az ő kezükön az asszony férfivá nevelődött. Ez a
                  nevelődés nem ment simán, s édesapám nem feledte el, hogy réges-régen egy Huszár
                  Anna halálba menekült e nevelés elől. El kellett ezt mondanom, hogy megértsétek:
                  mért sirt, ritt hiába Éva, a már növendékleány s Anikó, a még csak tizesztendős,
                  de magas, nyulánk növésü, fittyfiritty leányka: minket is vigyen az erdőbe,
                  édesapám!</p>
					<p>- Itthon a helyetek, az édesanyátok mellett, mondta ki az itéletet édesapám.</p>
					<p>Azért egyszer-egyszer ők is feljöttek reggelenkint Rózsival, ha nemcsak tejet, de
                  egyebet is föl kellett hozni az erdőbe. Ilyenkor Éva főzött, Anikó meg én hol
                  eprésztünk, hol a száradó szénát forgattuk. Sohasem láttam szebbnek az eget, mint
                  egyszer igy, szénaforgatás közben. Bodros bárányfelhőcskék gyültek, gyülekeztek,
                  aztán egyszerre csak rengeteg nagy báránysereg szállotta meg az ég mezejét. Égető
                  hevet sütött a nap. Fel-felnéztünk az égre, gyönyörködtünk az égi báránykákban, s
                  Anikó felsóhajtott: Jaj, Elekecske, Elekecske, de szeretném, ha olyan szép kendőm
                  volna, mint az a felleg, ott ni! Rávezette a szememet erre a fellegre: csakugyan
                  olyan volt, mint egy habos selyemkendő. Egyszerre csak hatalmas kiáltás zavart fel
                  a gyermekes álmadozásból.</p>
					<p>- Le a kaszát! Villára! - harsogott édesapám vezényszava, s már abban a
                  pillanatban Bodvajbánya felől megdördült az ég. Még halkan, morogva, messziről,
                  de vésztjelentőn.</p>
					<p>- Takarj, ember, takarj! - zug át az erdőn a vészkiáltás hegyek tetejéről,
                  oldaláról, a völgyekből. Nemcsak magukat riogatják, de a közel s távol dolgozókat
                  is: hátha valamelyik nem vette észre, mint tornyosodnak a felhők Bodvaj felett.
                  Könnyen megesik ez. Magas hegyek közé szorult völgyecskék felett csak egy darabka
                  eget lát a munkásember: ezen a darabkán még egy felhőfoszlány sincs talán, amikor
                  túl a hegyen már essőtől terhes, fekete felhők gomolyognak.</p>
					<p>Mind eldobálták a mi kaszásaink a kaszát, villát ragadtak, s riadtan, izgatottan
                  szedték, dobálták össze a szénát, rakták hirtelen-boglyácskákba, aminek különben
                  nálunk merekje a neve. Nem láttam én még eddig ilyen
                  eszeveszett s mégis rendben folyó munkát. Azok az emberek, kik minden dolgukat
                  szinte tempósan végzik, semmit el nem hirtelenkedve, mindennek a módját megadva,
                  mintha csak közeledett volna a világ vége, kétségbeesetten igyekeznek menteni a
                  megszáradt szénát: nehogy az esső bepiszkolja. Az esső még nem érkezett ide, de a
                  verejték már csurgott az emberekről, én is szaladtam ide, oda, lábatlankodtam, de
                  végre is csak félrehuzódtam az utjokból: majd még villára szednek engem is s
                  beletemetnek valamelyik boglyácskába... Már jöttek, jödögéltek a nagy fekete
                  fellegek Bodvaj mögül, mind kisebb-kisebb térre szükült az ég azurkékje,
                  végig-végig nyilalt az égen a villám, utána eget, földet rengető mennydörgés;
                  nyomban rá száz meg száz fekete paripát fogott hintaja elé a vihar: amerre
                  elnyargalt, meghasadt az ég. Kezdetben csak egy-egy nagy essőcsepp koppan a
                  fejünkre, aztán szörnyü nagy zuhanással szakad le az a száz meg száz fekete
                  paripa: fellegszakadás ennek a neve. Patakokban folyt az esőlé le a lankás
                  kaszálón, söpörte maga előtt a szénát, amit fel nem takarhattak, bepiszkolva
                  tavalyi falevéllel, mindenféle giz-gazzal, törmelékágacskákkal a boglyácskák
                  tövét.</p>
					<p>Aztán - aztán - egyszerre csak nyilni, nyiladozni kezdett az égnek kárpitja,
                  oszlottak-foszlottak a fellegek, átvándoroltak Csikországba. Kisütött Isten
                  áldott napja, mosolyogva nézte magát a gödrös helyeken összegyült tócsák
                  tükrében...</p>
					<p>Mondta busan, keserüen édesapám: - Most már mosolyoghatsz...</p>
					<p>Csuron-viz verődtek össze az emberek, csak mi, gyermekek maradtunk szárazon, mert
                  idejében behuzódtunk a kalibába. Most te, kényes olvasóm, ugy-e, azt gondolod,
                  hogy ezek a bőrig ázott emberek ruhát váltottak nagyhirtelen? Igen, vált majd
                  szombat este, aki hazamegy vasárnapolni. Ide ugyan senki sem hoz változóruhát. Még
                  a madarak is kinevetnék, hát ember az embert! Hiszen, raktak volna tüzet, (hol van
                  fa, ha itt nincs, rengeteg erdő kebelében?) de csurog a viz minden fáról,
                  elevenről, halottról. A tüzhelyen is tócsa. A vén füllentő elészedi minden
                  tudományát, sürü bokrok rejtekeiből kotorásznak elé félvizes tavalyi faleveleket,
                  hárman is csiholják a tüzet: szikrázott a kova, fogott is tüzet a tapló, de bizony
                  esteledett, alkonyodott, amikor keservesen nyöszörögve, sirva, lobbot vetettek a
                  száradó ágak. Nem, nem, ez este nem volt mesemondás, a vén füllentőben is elázott
                  a füllentés: mind, ahányan voltak, a siralmasan égő tüz körül kuporogtak, azt
                  piszkálták, biztatták: égj, tüz, főjj, fazék! - de bizony sem a tüz, sem a fazék
                  nem fogadott szót. Isten áldott napjára maradt végre is a száritás: ő a legjobb
                  ruhaszáritó. Ő az, aki rendbehozza, amit a vihar rontott: mind a széna, mit
                  szétvert, pocsékká tett, estére ott állt megszáradva, domboru hasu nagy
                  boglyákban.</p>
					<p>Valahol csak szénaboglyát látok, mindig eszembe jut e nap: hány ilyen boglyán
                  forogtam a karó körül, rátapodva minden villa szénára, mit édesapám erős karja
                  hozzám emelt, elibém tett le! Maga szerette rakni a boglyát s egy kis gyermek
                  éppen elég volt arra, hogy tömörré tapossa a szénát, elébb-elébb lépve, forogva a
                  karó körül. Mikor aztán feladta az utolsó villa szénát, mondta:</p>
					<p>- No, bátyám uram, most csusszon le.</p>
					<p>És én csusztam bátran a boglya domboru hasán, mert az a két erős kar kitárva várt
                  reám, aztán szépen összekapcsolódott a derekam körül, széles keblére ölelt
                  édesapám, ugy eresztett le a földre.</p>
					<p>Ezeknek a perceknek melegségét, édességét most is érzi öreg szivem.</p>
					<p>Édes, jó, melegszivü apám!</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Amint ma mondanák: a vihar nagy szenzáció volt nekem, de édesapám meleg szive is
                  tartogatott számomra szenzációt: egy almafa képében. Györkovács ágától egy
                  hajitásnyira terül el a legnagyobb erdei kaszálónk: “Kicsi mező” a neve. Kicsi
                  mező az erdőben. Fák és bokrok szegték ennek is a határát, de a közepe táján
                  forrás volt, forrás fölött az almafa.</p>
					<p>- Hej, bátyámuram, bátyámuram, - mosolygott édesapám - nézze csak, mennyi alma van
                  azon a fán!</p>
					<p>- Be kár, hogy vad! - mondtam én.</p>
					<p>- Hiszen majd meglátjuk!</p>
					<p>A fa alá mentünk, édesapám két kézzel megfogta a derekát, teljes erőből megrázta
                  kétszer-háromszor egymásután, s csak ugy hullott a szép piros alma.</p>
					<p>- Szedje, bátyám uram, szedje.</p>
					<p>Hiszen szedtem, hogyne szedtem volna: jó lesz játéknak. - Kóstolja meg,
                  bátyámuram, biztatott édesapám.</p>
					<p>Hát beleharaptam. És felsikoltottam utána: Édesapám! Édesapám! Ez éppen olyan,
                  mint otthon a mi édes almánk!</p>
					<p>- Ó ne mondd!</p>
					<p>- Bizony Isten!</p>
					<p>- No, akkor én is megkóstolom, - mondta nagy komolyan.</p>
					<p>- Lám, ez csakugyan olyan, mint a hazai édes almánk.</p>
					<p>- No, ez csuda, mondtam én.</p>
					<p>- Bizony csuda ez, fiam, mondta most már elérzékenyülten édesapám. Mert ez a fa
                  vadfának indult, de volt egyszer régen egy igen-igen jó ember, s mit gondolt, mit
                  nem magában, otthon az édes almafáról levágott egy ágacskát, felhozta az erdőbe,
                  itt a vad csemetébe beleoltotta. Isten megáldotta a munkáját, mert nemcsak ő evett
                  a gyümölcséből, ettek a gyermekei is, de még az unokái is. Mit gondolsz, ki
                  oltotta nemesre ezt a fát?</p>
					<p>- András nagyapó! András nagyapó! Ugy-e, ő?</p>
					<p>- Ő fiam, ő. Isten nyugtassa meg.</p>
					<p>Ó te áldott ember, minden nagyapók közt a legmelegebb szivü nagyapó! Te nem
                  elégedtél meg azzal, hogy egész kertet szenteltél otthon a gyümölcsfának, itt,
                  rengeteg erdő közepén is megnemesitél egyet, hogy a nap hevében eltikkadt
                  munkásemberek szomjuságukat megenyhithessék. Amikor ezt a fát oltád, ugy-e
                  gondoltál rám is, az ismeretlenre, talán az én unokáimra is?</p>
					<p>Ime, ez volt a második szenzáció. Nem idegeket korbácsoló, nem is vérbizsergető:
                  egyszerüen szivet melegitő.</p>
					<p>Most pedig bucsuzzunk az erdőtől. Telnek, mulnak a napok, a hetek, közeledik a
                  buzaaratás, aztán nemsokára indul a kisdiák messze, messze, ismeretlen
                  világba.</p>
					<p>Ha el nem indult volna... De elindult.</p>
				</div>
				<div type="chapter">
					<head>ÖTÖDIK FEJEZET. Ebben az iró arról az esztendőről beszél, amikor az öregek
                  megfiatalodtak.</head>
					<p>Nyugtalanul vártam az őszt: nyilván életemben először és utószor. Mert a méla
                  szeptember ugyan mind máig a legszebb s legkedvesebb hónapom, most, fehér hajjal,
                  nem siettetem, szeretném, mind hátrább, hátrább tolni érkezését: hátha igy később
                  is hagy el. De akkor erős vágyakodás lepte meg gyermekszivemet, számláltam a
                  napokat, mintha mesebeli tündérváros lett volna Székelyudvarhely, ahová én oly
                  erősen vágyakoztam. Tündérváros a komoly, domborodott homloku Budvár aljában. Ama
                  Budvárnak aljában, amely réges-régen, ennek előtte ezer esztendővel, a rabonbánok
                  fészke volt...</p>
					<p>Annak, aki már diák, repülve repül a vakáció, nekem mint sáros, köves uton a
                  szekér, oly lassan döcögött a nyár.</p>
					<p>- Hát csakugyan elmégy? - kérdezte busan egy nap százszor is Benkő Gergő.</p>
					<p>- Elmegyek, el, de hat hét mulva visszajövök!</p>
					<p>Az utolsó hetekben alig tudtak elválasztani, sötét estig kisérgettük egymást haza.
                  S már rajzolgattuk a jövendőt. Pap lesz belőlem, még pedig kisbaconi pap, Gergő
                  lesz a megyebiró. Ő adja a kenyeret s bort az Urasztalára, én meg sorba kiosztom a
                  körben álló embereknek: először a kenyeret, utána a bort.</p>
					<p>Ó de jó lesz, ó de szép lesz!</p>
					<p>Közénk-közénk állt harmadik játszópajtásnak Rigó András is, a zsellérünk fia.
                  Nevéhez hiven füttyös, jókedvü gyermek, el sem lehet képzelni kenderkócból font
                  ostorkája nélkül. Mindig fütyült, pattogtatott, én meg sokat törtem azon a
                  fejemet: mi lehet az oka, hogy András vidámabb kedvü mint én. Mondtam is egyszer
                  az édesanyámnak:</p>
					<p>- Én nem értem, édesanyám. Rigó András mindig fütyöl, pattogtat az ostorával,
                  sohasem szomoru, semmitől sem fél, én pedig megrebbenek, ha csak egy szalmaszálat
                  felkap a szél mellettem...</p>
					<p>- Hát az egyik ember vidám, a másik szomoru kedvü, magyarázta édesanyám
                  mosolyogva, de láttam, hogy könny csillant meg a szemében.</p>
					<p>Később értettem meg könnye csillanását: a búsbeteg tejre gondolt. Magát okolta
                  szomoru kedvemért, szél fölkapta szalmaszáltól megrebbenésemért.</p>
					<p>Sokan voltak a faluban, akik nemcsak csudálkoztak, de meg is ütődtek azon, hogy
                  egy ilyen “szetemnyi” legénykét “kolégyomba” visznek, messze, oda-vissza két
                  napijáró földre. Hirül hozták a bejáróasszonyok, hogy Balandi Józsiné (Baló András
                  Józsefné székelyesitése), ez a hosszu, kajlahátu, nagyszáju asszony meg is szólta
                  a szüleimet. Hogy azt mondta:</p>
					<p>- Ugyan bizony, van-e lelkük s Istenük, hogy ezt a tökmag legénykét idegen fődbe
                  palántálják? De mindjárt el is dicsekedtek édesanyámnak a bejáró asszonyok, hogy
                  ők sem dugták be a szájukat, megmondták Balandinénak magyarán: - Jobb, ha hallgat
                  az olyan asszony, akinek az ura reszketős Pali kezéből kikapta a vakarut s megette
                  az istentelen. Hogy Elekecske addig sirt, addig “erdőlt” az édösapja s édösanyján,
                  amig bele nem nyugodtak: hát hadd menjen. De a nagyasszony, amikor csak a jó Isten
                  látja, folyton siratja Elekecskét. Az igaz valóságot mondtuk-e, nagyasszonyom? -
                  Azt mondták, azt, igazolta könnyes szemmel édesanyám.</p>
					<p>Csakugyan ez volt a “való igazság.”</p>
					<p>Az én kicsi falumból öt diák járt ez időben a kollégiumba: mind kamasz legények.
                  Benkő Ádám (már csak megmaradok a regénybeli keresztneve mellett), igen, ő nyitja
                  meg a sort, termetre, arcra, tehetségre az első. Őt követi Benedek Benedikti
                  József s öccse, a “bölcs” Antal. Hosszu, vékony dongáju, ingadozó járásu Jóska,
                  zömök, pufók, piros pozsgás arcu Antal. A negyedik a pap fekete képü fia, Jankó.
                  Az ötödik: gyenge tüdejével kántornak készülő Boda Elek.</p>
					<p>Ezeknek a diákoknak nem volt pihenő a nyári vakáció. Még a pap fiának sem.
                  Kaszáltak, gyüjtötték, hordták a szénát, arattak, mindenféle mezei munkában
                  résztvettek. Igy nevelődtek a falusi diákok s bizony, mondom, nem rosszul
                  nevelődtek: hiteles tanu mellettem a világháborut követő, régi rendet felforgató
                  forradalmak: nem kell az éhenhalástól félnie annak, aki ifjukorában megfogta a
                  kasza nyelét.</p>
					<p>De a vasárnap az övék volt. Vecsernye után összeverődött a diáksereg nálunk, innen
                  indultak a rétre, a réten át csererdős Borvizoldal tövébe: ott bugyog, Isten
                  tudja, hány ezer esztendeje egy borviz-forrás kétöles mélységből, faköpübe fogva:
                  Kisbacon ifjuságának vasárnap délutáni találkozója.</p>
					<p>Én is hozzájuk szegődtem, köztük lábatlankodtam, s velünk volt mindig Éva, Anikó s
                  még egy Anikó, a papleányka. Mindakét Anikó tiz esztendős, de hirtelennőtt
                  gyermek. A mi Anikónk nemcsak testvérem, de pajtásom is, gyermek-ifjukorom minden
                  örömének, bújának hüséges megosztója - itt, a vasárnapi kirándulásokon indult az ő
                  regénye, szemem láttára, s folyt, folydogált tovább, mig a regényből - dráma
                  lett.</p>
					<p>Eleven, vidám, bátor beszédü leányka Anikó, kevés szavu, mélázó ifju Ádám. Mélázó?
                  Ezzel talán nem mondtam eleget. Hiszen a Székelyföld legtöbb szülöttje méla,
                  hallgatag természet: a hegyek, rengeteg erdők közé szorult völgyek ölén nevekedő
                  népek ismertetője ez. Több volt ő a mélánál: búskedvü, érzékeny, kissé érzelgős -
                  ilyennek láttam, amikor én is kamaszodó korba léptem. Ádám meg-megfogta Anikó
                  kezét, igy kézen fogva, karjukat lóbálgatva haladtak a réti ösvényen, s borvizkut
                  körül, amikor letelepedtünk, csudálatosképpen mindig egymás mellett ültek. Anikó
                  csacsogott, Ádám mosolygott s néha-néha egyet-egyet szólt is. Igen, itt két
                  szivben nyilt, nyiladozott a szerelem virága: korán nyiló, korán hervadó.</p>
					<p>Minden szem mosolyogva nézte a gyermekszerelem ébredezését, csak édesapám arca
                  komorodott el, látván Anikó nagy örömét, ha elsőnek jött Ádám, elszontyolodását,
                  ha megkésve jött, a többi diák után. Pedig igy szólitotta: Ádám bácsi. Hogy is
                  szólithatta volna másként, amikor Ádám hat egész esztendővel idősebb volt, mint
                  ő!</p>
					<p>De most Isten veled, nyájas idill, mely fölött már borong az ég. Őszre hajlik az
                  idő, olyan búsan suttognak a falevelek: búsan a diákoknak, búsan Anikónak, vidáman
                  nekem. Még néhány nap, szekérre ültetik, viszik a kicsi diákot. Nini, már ott is
                  áll a szekér az ajtó előtt. Egy kis domb emelkedik a szekér hátsó felében,
                  ponyvával letakarva. Mi minden nyugszik e domboldal kebelében! Egy zsák liszt, hat
                  hétre való: ebből süt majd a gazdasszony hetenként három kenyeret a kisdiáknak.
                  Egy zsák buza: ajándék a rektorprofesszor urnak, aki a kisdiákot megegzaminálja:
                  vajjon felvehető-e a harmadik elemibe? Egy kis zsák bartamisz körte: korán reggel
                  rázta meg az öreg terebélyes fát édesapám, (István nagyapó ültette, Isten
                  nyugtassa meg!), édesanyám szedte fel a földről, mig a kisdiák édesen aludt. Van e
                  domboldalban egy kis dézsa turó, egy kis tábla szalonna, molnár-pogácsa. S tele a
                  szekérláda is utravalóval. Ez a láda majd ottmarad a kisdiáknak: ebben tartja a
                  kenyeret, a turót s minden jót. Hely jut ebben a ruhájának is, a könyveinek
                  is.</p>
					<p>Édesapám már ott ül a szekérládán, hátát a “domboldalnak”, lábát az elősaroglyának
                  veti, erős marokkal fogja a gyeplőt: nyugtalankodik a Pista meg a Fecske.
                  Hároméves csikók, ők is most látják majd először azt a tündérvárost, de bár nagy a
                  feje a lónak, aligha gondolták, hogy teljes tiz esztendőn át vagy százszor
                  hordozzák meg ezt a kis fiut oda meg vissza. Még nem tudtam kibontakozni
                  édesanyám ölelő karjaiból. Ugy elsirat, mint ahogy a halottat siratják el
                  nálunk.</p>
					<p>- Ó, édes kicsi fiam, de korán leszakadsz a szivemről. Alig tollasodtál s már
                  elrepülsz, csácsogó madárkám! Ki melenget, ha megfázol? Rossz gyermekek ha
                  megbántanak, ki csókolja le a könnyedet?</p>
					<p>- No, no, elég volt már, elég, szól le a szekérről édesapám csendesen, megindultan
                  s félkarral maga mellé emel. Még egy pillanat s az uccáról kiáltok vissza: Ne
                  sirjon, édesanyám!</p>
					<p>Pista, Fecske kitáncol a galambbúgos kapu alatt, melynek homlokáról jószemü ember
                  még leolvashatá a százesztendős feliratot: Áldás a bemenőknek, béke a kimenőknek.
                  Fülhegyezve, ijedezve robognak át a falu hidján, “kaluppba”, mármint galoppban
                  vágtatnak ki a fürész-uccán. Ennek tetején kezdődik a középszeg: itt lakik három
                  diák: Benedek Benedikti József és Antal, néhány házzal odább Boda Elek. Öreg
                  Benedek Benedikti Sámuel ott ténfereg a szekér körül, de semmihez sem nyul: egy
                  az, hogy hizásnak indult, kényelmes természetü ember, más az, hogy kerekszám hat
                  fia van - minek törné magát. Emberemlékezet óta nem látták őt szántani-vetni,
                  kaszálni: sovány, nagycsontu gebéivel folyton Oláhországot járja legidősebb
                  fiával, azzal a tyukszemü vénlegénnyel, aki hároméves koromban szinte halálra
                  gázolt. Mindenféle fa- meg cserépedényeket szállitott, s mikor “bejött a vaseke” -
                  ezt is. Örménynek csufolták a székelyek, mert - kereskedett. Szófukar ember,
                  sajnálja a szót, félmondatokban beszél - a másik fele benne marad, - igy köszön:
                  Jóp-isten. Igy köszönnek a fiai is. Mind a hat. Édesapám nem igen kedveli, bár
                  komaságban vannak. Sok földvásárját megrontotta, de főként azt nem tudta
                  felejteni, hogy a fia átgázolt az ő fián. Azért beköszönt az udvarra, legyintett
                  is az ostorával hivogatóan: jőjjön, koma, jőjjön. Tudta jól, hogy hiába biztatja:
                  majd Udvarhelyen találkoznak, utban minket utól nem érnek: a “vén örmény” lovait
                  nem igen látta még futni emberi szem.</p>
					<p>Megállunk a Boda Elekek kapuja előtt. Ő a mi szekerünkön jön. Az ő apja is Sámuel.
                  Az édesanyja testvére az édesapámnak. Az egyetlen testvére. Rákhel a neve. Kissé
                  görnyedt hátu, magas, sovány ember öreg Boda Sámuel. Félig gazda, félig kerekes.
                  Sohasem tanulta a kerekesmesterséget, de fél falu szekerébe ő “kerekitette kerekre
                  a kereket”. Hét fiunak s három leánynak adott életet Rákhel néni, ez a kicsi,
                  rózsapiros arcu asszony, aki akkor látta meg a napvilágot, amikor István nagyapó
                  másodszor “ment ki a franciára”, s elébe szaladt, mikor a francia földről
                  hazakerült... Az udvarhelyi temetőben gyakran álltam meg egy sirkő előtt, a verses
                  felirat két sorát máig sem feledtem el:</p>
					<p>Tizennyolc gyermeket e világra hozott,</p>
					<p> Ő a jó Istennek eleget áldozott.</p>
					<p>Hogy e tizennyolc gyermek közül hányan álltak a termékeny anya koporsaja mellett,
                  arról nem szól a vers. Rákhel néni koporsaja mellett, amikor késő vénségében
                  leszállt érte a Halál angyala, a tiz gyermekből kilenc gyermek állott, mind
                  meglett emberek. Ugy-e, az Uristennek ő is eleget áldozott? S bár nyugtalankodik
                  Pista meg Fecske, már azt is elmesélem róla, hogy az ő csengő énekes hangját
                  örökölte a legkisebb fiu: Elek. S Rákhel néni csengő hangja lopta gyermekszivembe
                  azt a felséges szép költeményt, melynek akkor sem költőjét, sem cimét nem ismerém
                  (honnan is ismerhettem volna?): Csokonay Vitéz Mihály legszebb költeménye volt.
                  Cime: A reményhez. Bizonyosan Rákhel néni sem érdeklődött aziránt, vajjon ki volt,
                  mi volt, aki ezt a felséges szép “éneket” költötte, de téli estéken, mikor
                  édesanyámmal kettesben pergették az orsót, oly szépen, oly érzékenyen énekelte,
                  hogy minden szava, minden hangja szivembe nyiladzott, ottan meg is gyökeredzett.
                  Pista, Fecske hiába nyugtalankodik, én a szivetinditó ének néhány sorát zümmögöm
                  most. Elzümmögöm, mert aligha dalolják ma máshol, a kálvinista kollegiumokban
                  talán, pedig Csokonay Vitéz Mihályt a modern költők seregébe sorozta a legujabb
                  nemzedék... Halljad, ember, halljad:</p>
					<p>Földiekkel játszó</p>
					<p> Égi tünemény,</p>
					<p> Istenségnek látszó</p>
					<p> Csalfa, vak remény.</p>
					<p> Kit teremi magának</p>
					<p> A boldogtalan</p>
					<p> S mint védangyalának</p>
					<p> Bókol untalan!</p>
					<p> Sima száddal mit kecsegtetsz,</p>
					<p> Mért nevetsz felém?</p>
					<p> Kétes kedvet mért csepegtetsz</p>
					<p> Még most is belém?</p>
					<p> Csak maradj magadnak,</p>
					<p> Biztatóm valál,</p>
					<p> Hittem szép szavadnak,</p>
					<p> Mégis megcsalál.</p>
					<p>*</p>
					<p>Egy kis cókmókkal kapaszkodik fel a szekérre Boda Elek, Most már hárman ülünk a
                  szekérládán, jobbról édesapám, balról Elek bácsi, aki nyurga, magas legény, lehet
                  vagy 18 éves, de még csak második gimnazista. Nem volt ez ritkaság. Tele voltak a
                  kollegium alsó osztályai pelyhesállu legényekkel: a katonáskodás elől menekültek
                  ide s innen mint kántorok, szegény, kis eklézsiákba. No, Pista, Fecske, most már
                  mehettek. A pap uccáján már zörög a Benkő Ádámék szekere, két tüzes szürke iramlik
                  végig a szük utcán: Jakab, a kocsis, mellette Gergő, az én kedves pajtásom, hátul
                  ül Ádám s a pap fia.</p>
					<p>Hát, jön Gergő is. Nem a kollegiumba, hanem hogy két napot még együtt legyünk.
                  Hiszen, hamarosan áttelepitjük Boda Eleket az ő szekerükre, ő meg átszalad a
                  mienkre: átkaroljuk egymást egész uton, igy búcsuzunk, búcsuzkodunk.</p>
					<p>Lám, lám, már csak a falu szürke tornya látszik. Még látom a templom tornyát is,
                  aztán süketes hangu harangjával az is elmarad. Isten veled, kicsi falu! Isten
                  áldja, édesanyám! Ne sirjon, ne. Majd meglátja, hipp, hopp! nemsokára karjai közé
                  repülök...</p>
					<p>...Mit gondoltok, ha csak a mi kicsi falunkból három szekér diák indult a
                  tündérvárosba, hány indulhatott három-négy vármegye sok-sok falujából! Képzeld a
                  vármegyéket egy-egy óriás méhkasnak, amelynek diáknépe egyszerre, egy nap rajzik s
                  mind az udvarhelyi vén kollégiumba tart. Maga Háromszék, ágyuöntő Gábor Áronnak,
                  ősmagyarokat kereső Körösi Csoma Sándornak, Rákóczi Ferenchez, a nagy fejedelemhez
                  hivségben halálig kitartó Mikes Kelemennek a hazája egy kis ország s ennek a kis
                  országnak akkor csak négy osztályos kollegiuma volt. Százával ontotta a diákot
                  Udvarhelynek. Hát még az anyavármegye, melynek szivéből sarjadzott ki a vén
                  kollegium terebélyes fája! Annak az anyának a szivéből, akiről büszkén dalolja az
                  udvarhelyszéki fehér harisnyás, kurta fekete kacagányos, széles karimáju, magas
                  tetejü kalapos székely:</p>
					<p>Udvarhelyszék olyan szék,</p>
					<p> Egy is vele fel nem ér.</p>
					<p> Csak székelymagyar lakja,</p>
					<p> Ősi jussát nem hagyja.</p>
					<p>Öltözetünk nemzeti,</p>
					<p> Még pedig eredeti.</p>
					<p> Nem viselünk bugyogót,</p>
					<p> - Megkérdhetik nagyapót!</p>
					<p>És jöttek a diákok Csikországból (csak a katholikus gimnáziumba), Nagyküküllő- meg
                  Brassó vármegyéből. Két teljes napot tartott az utjok szekéren s mégis jöttek,
                  jókedvvel, vidám énekszóval, nekitüzesedett arccal s nyilván mind azzal a nagy,
                  erős elhatározással, hogy meghóditják a világot. Hiszen a diák az a semmi, akiből
                  minden lehet...</p>
					<p>Álomnak, gyönyörü álomnak tetszett nekem mind, amit ezen a napon láttam. Nem
                  csuda: tán először voltam tul a falum határán. Nini, a nagybaconi diákok! Nem
                  hiába nagy falu, öt szekeret érünk utol a keresztutnál: mind az öt szekéren diák.
                  Ezeket csaknem mind ismerem: egy ugrás egymástól a két falu. A legtöbb atyafiság.
                  Ihol a Baló-fiuk (egy apának három diákfia s otthon még egy csapat fiu), a
                  Bardoczok, a Nagyok, a Keresztesek, a Tókosok, s köztük az örmény füszeres fia is:
                  Bogdán Kristóf. Hogy kifeketéllik még a barnapiros, lesült képü fiuk közül is!
                  Amott balra, a hegyek között mosolyog egy kis falu: Bodos. Nagy madárfészeknek
                  tetszik messziről. Épp most lejt le a hegyi uton egy szekér. Komoly képü,
                  feketeszakállas Budai Károly ül rajta három fiával. Mintha csak vetélkednék Baló
                  Józseffel, aki szintén feketeszakállas: ha te három fiut adsz a tudománynak,
                  hármat adok én is! Messze bent, hegyek közt, rengeteg erdőség aljában huzódik meg
                  Szárazajta, de megvillan a hegyi uton két szekér: nyilván a Csulak meg Józsa fiuk
                  ülnek azon.</p>
					<p>- Jönnek a “muszkák” is! - kiált hátra Boda Elek.</p>
					<p>Muszkának tette meg a néphumor Szárazajtát, a jó Isten tudja, miért.</p>
					<p>Belejtünk Bibarcfalvára s im, akkor fordul ki két szomszéd kapun két szekér.
                  Mindkettőn egy-egy fehérszakállas öreg ur s mindakettőnek két-két fia. És mind a
                  két fehérszakállas öreg urnak az egyik fia nagyszakállas diák, a másik meg apró
                  emberke, akárcsak magam. Az akkor élő emberek nem csudálkoztak ezen. Oly egyszerü
                  s oly bús ennek a története. Azok a szakállas diákok akkoriban születtek, amikor
                  Kossuth Lajos “szép csengetyühangja”
                  megreszketteté a magyar levegőt: A haza veszélyben! Igy mondhatnám röviden: az a
                  két szakállas diák Világos előtt született, az a két kisfiu
                  pedig Kufstein után. Ott sinylődött szomoru rabságban,
                  sok-sok esztendeig a két Borbáth, mert a magyar szabadságért harcolának...</p>
					<p>Indul már nagytiszteletü Szász József esperes is: három fia van, mind a három
                  diák, világos, hogy Isten szolgáinak szánta őket. Falu alsó végén, nagy,
                  kőkeritéses udvar közepén nemesi udvarház: ebben lakik a nagy fehérszakállu
                  Bartha, az Aporok jószágigazgatója. Ő neki is három diák fia. Vihetne Szabó István
                  uram is hármat, négyet is, mert ő a falu legnagyobb gazdája, de mert csak két fia
                  van: kettőt viszen. Hát az Osváth-fiu! Hát a punktum Benedek Farkas! No, most
                  számoljunk. Ebből a kis méhkasból tizennégy diák rajzik Udvarhely felé! Ilyen
                  elmaradt, ilyen - hogy pesti nyelven szóljak, tisztesség ne essék, mondván - igen,
                  ilyen “kulturátlan” volt ennek előtte félszáz esztendővel a székely falu.</p>
					<p>De itt vagyunk Baróton. Egy kicsit város a formája, mert vásáros hely, különben
                  nagyfalu. A “sánta” Zatureczky széles udvarán is ott áll a hintó, de még ló nincs
                  előtte. Készülődik ő is két fiával. Na, tudom, még el sem jutunk Olasztelekig,
                  utolérnek a hosszulábu lovak. Talán el is hagynak, ha ugyan Pista meg Fecske
                  engedik. Most még mi járunk elől. Pista is, Fecske is idegesen hegyezi,
                  csavargatja a fülét, minden pillanatban készen az ugrásra, ha valamelyik szekér
                  meg akarná előzni. Már alig látom a végét a szekér-karavánnak. És ez a hosszu sor
                  nő, növekszik, folyton szaporodik. Egy-egy fordulónál ugy tetszik, mintha óriási
                  kigyó tekeregne, facsarogna utánunk. Barót kevés diákot ad nekünk, mert a falu
                  nagy többsége katolikus. De amint kikanyarodik Olasztelek felé a karaván, dombon
                  fekvő udvarán magas szál, szép pirosarcu uriembert pillant meg szemem: Benedek
                  Sándor ez, a vitéz negyvennyolcas huszár, most dulló: ő is hozza Zoltán fiát. Vele
                  jön két árván maradt testvére is: György és Antal, mindakettő nagy diák.
                  Olaszteleken a Bartha meg a Kolumbán-fiukkal szaporodik a karaván. Bardoc, Füle,
                  Száldobos, Vargyas: mindenik kidob magából három-négy diákot, többet is. Jönnek a
                  fülei meg száldobosi Bodák és Bogák, a bardoci Barthák, Csereyek, Zayzonok, a
                  vargyasi Danielek: három fia Daniel királybirónak. Ezek unitáriusok, de
                  Udvarhelyen kezdik az iskolát, mert még most sincs vasut s Kolozsvárt van az
                  unitáriusok kollégiuma. Köpec, Miklósvár, Középajta, Nagyajta, Bölön, mind
                  erdővidéki faluk, nem esnek utunkba, de rajzanak ezek a faluk is, egy sereg Benkő,
                  Benedek, Gyenge, Gáspár, Sikó - ne várjátok, hogy félszáz esztendő multán mind
                  elésoroljam őket. De ti nem is várjátok. Nektek unalmas ez a sok falu és
                  családnév. Az, az. Ám ne feledjétek, hogy a magyar nagy, talán hosszu ideig tartó
                  per előtt áll: talán javára válik népemnek ez a kis kulturhistória...</p>
					<p>Tovább! Tovább!</p>
					<p>Vargyas végén rettentő magas hegy ágaskodik elénk: a Bikás-hegy ez. Mind a diák
                  leszáll a szekérről, az “apostolok szekerén” vág neki a hegynek. Micsoda rajzás,
                  micsoda hullámzás! Micsoda zsivajgás, szervuszolás, parolázás! Egészséges
                  kacagástól csendül a letarolt hegyoldal. Ha mind hallhatom s fel is jegyezhetem,
                  amit ezek a diákok össze-vissza beszéltek a nyári vakáció élményeiről! Tudom,
                  kitelnék belőle egy szép, nagy - bolondság.</p>
					<p>Kint vagyunk a hegy tetején: felséges panoráma tárul elénk. Ó de szép! Ó de
                  gyönyörü! - A Rika! A Rika! Réka-királynő erdeje!</p>
					<p>Ameddig a szem ellát: erdő. Sárguló, pirosodó falevelek tengere. Jobbra és balra
                  végtelenségbe vesző hegyláncok, s lent a völgyben, hegyek aljában a Réka-patak
                  kanyarog. Patak mentén fehérlik a széles országut, hágva, lejtve hullámosan.
                  Amott égbe kivánkozik egy hegyóriás: Hegyestető a neve. Azt regéli a nép róla:
                  itt volt Atillának, a nagy hun királynak legkedvesebb vára. Világverő nagy utjában
                  ide tért meg rövid pihenőre. És itt halt meg Réka királynő. Patak partján komor
                  méltósággal ül egy óriás mészkő, nagyobb a házunknál: ez alatt alussza örök
                  álmát...</p>
					<p>Egyszerre kitágul a szük völgy, az országutjától hirtelen kanyarodással búcsut
                  vesz a patak, s országutja és Réka patakja közt, akár a mesebeli, “terülj-abrosz”,
                  őszi kökörcsin boritotta rét terül elénk. A réten - minek mondjam magam, amikor
                  oly lelkesen kiáltják helyettem az erdővidéki diákok: Éljen! Éljen! A háromszéki
                  diákok!</p>
					<p>Vagy tiz szekér áll az erdei rét közepén. Nagy csomóban hevernek a diákok, csak
                  egy áll köztük, egy barnaképü, göndörszakállas diák, aki épp most szoritja álla
                  alá a hegedüt, ráfekteti a vonót s felsir a száraz fából valami bús, végtelen bús
                  nóta - sohasem hallottam azóta ilyen szomoru, ilyen szép nótát. Mintha vezényszóra
                  történt volna, megáll az erdővidéki szekérkaraván, elnémul a lárma, csak akkor
                  tör ki ujra erdőzenditő tapsban, ujjongásban, amikor a szomoru nóta utolsó hangja
                  is az erdő megilletődött csendjébe olvadott.</p>
					<p>- Erre, erre! ugrálnak fel a háromszéki diákok. Ide, erdővidéki diákok, ide!</p>
					<p>Mindjárt rá is gyujtottak a szekeres emberek régi, kedves nótájára:</p>
					<p>Megálljon, kend, hó!</p>
					<p> Itt a stáció!</p>
					<p> Eladjuk a gyeplőt, hámot.</p>
					<p> Élünk egy kis jóvilágot.</p>
					<p>Még el sem hangzott a hivogató nóta, az egész karaván bekanyarodik a rétre.
                  Édesapám kifogja a csikókat, megrakja szénával az elősaroglyát, aztán magától
                  neki fordul Pista is. Fecske is. Ezt cselekszik a többiek is. Nagy szekér-tábor
                  boritotta el a rétet. Gomolyog, hullámzik a nagy- és kisdiákok vidám serege.
                  Szekerek derekából elékerülnek az elemózsiás zsákok, tarisznyák, a csikóbőrös
                  kulacsok, s a szelid verőfényü őszi nap gyönyörködve mosolyog le öreg embereknek,
                  szakállas és növendék-ifjaknak, apró gyermekeknek e vidámkedvü gyülekezetére.
                  Fehér szakállu tiszteletes meg tekintetes urak, házi posztózekés székely
                  gazdaemberek paroláznak, örvendeznek, ölelkeznek, egyiknek-másiknak köny csillog
                  a szemében: a fejéregyházi sikon látták utoljára egymást. Azon a gyászosemlékü
                  réten, hol muszka-dzsida döfte át a legnagyobb magyar költő szivét. És jött a
                  dicsőséges csaták után - Világos. Ahol a honvédek sirva rakták le a fegyvert a
                  muszkának. Ahol a magyarnak egy nagy, mély sirt ástak. Már ismertem e sirról a
                  szomoru nótát: édesapám, amint ment, mendegélt, mélázott az eke után, csendes,
                  halk hangon gyakran zokogta ezt:</p>
					<p>Honnan jössz te oly leverten, bús pajtás?</p>
					<p> Mért sir egyik szemed jobban, mint a más?</p>
					<p> És arcodon mért látni oly bánatot,</p>
					<p> Mintha elmult volna minden jó napod?</p>
					<p>Sirok, pajtás, sirni fogok örökre,</p>
					<p> Mig élni hagy a jó Isten kegyelme.</p>
					<p> Világostól hozom a nagy bánatot,</p>
					<p> A magyarnak ott egy mély sir ásatott.</p>
					<p>- Hé, a lenkertedet! - riadt fel a nóta után édesapám. - Igen, kilépett a
                  barázdából az ökör.</p>
					<p>Az irgalmadat! A lenkertedet! - soha e kettőnél más “káromkodást” nem hallottam
                  tőle. Az elsőt még csak sejtettem: mi lehet, a másikon megzavarodtam: mi lehet az
                  a lenkert? Kert, amelyben lent termelnek? No, ez ugyan nem káromkodás.
                  Nagydiákkoromban sütöttem ki, hogy a lenkert a Landsknecht megszékelyesitése. Igy
                  örökitette meg a székely az osztrák landsknechteket, a magyar nép átkos emlékü,
                  hivatlan vendégeit.</p>
					<p>De csak térjünk vissza Világoshoz, ugy-e?</p>
					<p>Akkor sem értettem, most sem értem, mért kellett gyalázatos halállal halni meg a
                  hősöknek, akik hazájuk megtámadott szabadságáért hullatták vérüket. Mért kellett
                  oly sok magyarnak idegen földön bujdosnia? Mért kellett Kufsteinnak, Josefstadtnak
                  nyirkos börtöneiben sinylődnie? Ime, itt, ezen a réten, ebben a kicsiny táborban
                  is tiz öreg embert számoltak össze, akik többesztendei fogsággal fizettek, mert
                  szerették, mert védték a hazájukat. Néztem, néztem az öreg emberek szelid, jóságos
                  arcát, hallgattam az öreg tiszteletesek istenfélő, kegyes, kenetes beszédét: ezek
                  mind honvédek voltak, Bem apó fiai, s mind megszenvedtek, keservesen megszenvedtek
                  honszerelmükért. Ez bujdokolt, azt besorozták császár katonájának s vitték
                  messze, idegen földre. Ez börtönben sinylődött, az csudamódon kerülte el a
                  leggyalázatosabb halált.</p>
					<p>Mi volt a bünük? - Szerették a hazát. Hogy értse meg ezt egy kis gyermek esze?
                  Hogy értse meg, amikor az öreg emberek elméje sem érti meg?</p>
					<p>De mi nagy dolog történhetett, hogy ezek a sokatszenvedett emberek ma mind oly
                  vidámkedvüek? Megmagyarázom négy számjeggyel: 1867. Ennek
                  az esztendőnek junius hónapjában tették Ferenc József fejére Szent István
                  koronáját. Ebben az esztendőben békült meg királyával a magyar. Ebben az
                  esztendőben borult fátyol a világosi temetőre. Az aradi akasztófákra. A rabláncon
                  sinylődő, az idegenben bujdosó magyarok megmérhetetlen szenvedéseire. Haynaunak, a
                  bresciai hiénának, magyar honleányokat meggyalázó vesszejére. Özvegyeknek,
                  árváknak könnyeire. Ebben az esztendőben támadt fel halottaiból az eltemetett
                  szabadság. Ujra éledett Magyarország. Nagy és szebb jövendő reménységével teltek
                  meg a szivek...</p>
					<p>- Boldog ifjuság! - áradott a lelkes szó Zayzon tiszteletes ajkán, s gyönyörködve
                  legeltette gyermekmosolygásu szemét a száz főnyi csapaton. - Te már szabad hazának
                  vagy a gyermeke. Ha küzdöttünk, ha szenvedtünk, nem küzdöttünk, nem szenvedtünk
                  hiába. Megvirradott!</p>
					<p>Nézd, nézd, hogy megfiatalodnak az öreg emberek! Kotyognak a kulacsok, körbe
                  járnak a poharak, s öregek, ifjak ajkán felcsendül a bordal, hogy zúgva zúg belé
                  Réka erdeje:</p>
					<p>Ez a pohár körbe jár,</p>
					<p> Éljen a barátság!</p>
					<p> Éljen, éljen, éljen az,</p>
					<p> Az igaz barátság!</p>
					<p>S hogy egészen az alkalomhoz illő legyen a dal, megujrázzák s megtoldják:</p>
					<p>Éljen, éljen, éljen a,</p>
					<p> Éljen a szabadság!</p>
					<p>- Halljuk Brassai Benedek Jánost! - csendül Benkő Ádám hangja.</p>
					<p>- Halljuk, halljuk! - kiáltják a diákok s biztatják az öregek is János diákot, a
                  vén kollégium hires hegedüsét.</p>
					<p>És feláll Brassai Benedek János, a Benedek nemzetség Brassóba szakadt ágának
                  sarjadéka, megkongatja szépen szóló hegedüjét, s büszkén, diadalmasan zendül bele
                  az erdőbe:</p>
					<p>Legyen ugy, mint régen vót!</p>
					<p> Süvegelje meg a magyart</p>
					<p> Mind az oláh, mind a német, mind a tót!</p>
					<p>Csendesen, majd mind erősebben, szinte szilajon kiséri a muzsikaszót öregek és
                  ifjak éneke. És láss csudát, egyszerre csak lassu magyarra fordul János diák
                  muzsikája, felállnak sorba mind az öregek s kedves, öreges tempóban, komolyan,
                  méltóságosan járják a lassu magyart. Álmélkodva, visszafojtott lélekzettel,
                  gyönyörködve nézik a diákok, amikor vége a táncnak, tapsol a diáknép, ölelgetik az
                  öregeket, akik, lám, egyszerre megfiatalodtak! A nap, az áldott nap is, csak
                  nézte, gyönyörködve nézte a megfiatalodott öregek táncát. Ugy tetszett, szeretne
                  leszállni közéjök, hogy az ő sok millió esztendős szive is megfiatalodjon.</p>
					<p>Amikor az öregek megfiatalodnak... Nézd csak, hogy belemelegednek a vigasságba!
                  Honnét, honnét nem (ugyan honnét, ha nem a szekérládából), elékerül a Csákány Elek
                  szárnykürtje, a Pethő Jóska fuvolája, a Deák Gyuri cimbalma; de más hegedü is
                  kerül elé. Már kongatja is Bitai Domokos, fesziti a hurokat - gyermekszemmel is
                  látok annyit, hogy ma Isten szabad ege alatt virrasztjuk át az éjszakát. Körben
                  állnak a muzsikusok, a kör közepén János diák. Ő a karmester. És felzendül a
                  magyar nemzet imádsága: Isten áldd meg a magyart!</p>
					<p>Öregek, ifjak felemelkednek, levett kalappal állják körül a muzsikusokat, s messze
                  zeng az erdő, visszhangot vet a tarfejü szikla: öreg emberek mélyen járó hangja,
                  gyermekhangok ezüstös csilingelése vegyül össze hegedünek sirásával, szárnykürtnek
                  szelidre halkitott, majd harsogó bugásával, fuvolának lágy leheletével, s szárnyat
                  öltve száll az imádság a magas egekbe. Még nem tudom, hisz oly kicsiny vagyok, oly
                  tudatlan vagyok, hogy mi történik itt voltaképpen, csak érzem, hogy ami itt
                  történik, valami nagy, valami fenséges történet, s egyszerre csak serkedezni kezd
                  a könny szememből; egyszerre csak szivemtől a talpamig szalad a vér meg vissza,
                  törékeny kis testem megrázkódik, amikor felsir az imádság:</p>
					<p>Megbünhödte már e nép</p>
					<p> A multat s jövendőt!</p>
					<p>De bár szememet könny homályositja s fülemet zúgatja hatalmas hangáradat, látom, s
                  hallom, hogy mialatt szent áhitatba merül öregek és ifjak lelke, egy hintó vágtat
                  végig az országuton. Nagy ur lehet, aki a hintóban ül, mert fejét félre forditja,
                  mintha nem akarná látni, hallani, hogyan ölelkezik a Föld az Éggel; hogyan száll
                  egy sokat szenvedett nemzet imája a magyarok Istenéhez. Szinte tolvaj módjára
                  surran el mellettünk. Vajjon ki lehet? Oldalán cingár fiu ül, az lopva felénk
                  tekint, aztán ő is hirtelen elkapja fejét. Akkor nem tudtam, most már tudom, hogy
                  mit érezhetett a szive. Ugy szeretett volna leszökni a hintóról, közénk szaladni,
                  velünk dalolni a Himnuszt! S nem tehette - az apja miatt. Lehet-e a gyermekszivnek
                  keservesebb érzése, ha nem tehet valamit - az apja miatt?</p>
					<p>- Félre forditotta a fejét, dörmögi a vén Borbáth Sámuel, s látom arcán a
                  gyülölet, a megvetés villanását.</p>
					<p>- Cudar Bach-huszár! - tör ki Zayzon tiszteletes szivéből a sok-sok esztendeig
                  fojtogató düh - hány jó magyar szenvedett miatta!</p>
					<p>- Ha meggondolom, - folytatta Borbáth Sámuel, - hogy ez is magyarnak született,
                  magyar anya dajkálta, szégyenpir boritja el arcomat.</p>
					<p>- Verje meg az Isten! - átkozódott egy háromszéki gazda - ötven botot veretett
                  rám, mert egy bujdosó honvédnek szállást adtam éjszakára.</p>
					<p>- Ő juttatta akasztófára Váradi Jóskát, azt a szép éfi embert, mondja egy másik
                  háromszéki gazda.</p>
					<p>Igen, igen, Váradi Jóskát, akiről igy szól a szomoru nóta:</p>
					<p>Váradinak szép körhaja,</p>
					<p> Meszes gödör a sirhalma.</p>
					<p> Mind a világ megengedett,</p>
					<p> A kapitány nem engedett.</p>
					<p>Ott porladozik a sepsiszentgyörgyi temetőben. (Vajjon visznek-e még virágot
                  sirjára a sepsiszentgyörgyi asszonyok?)</p>
					<p>Álmélkodva, félig értetlen hallgattam a haragos kifakadásokat. Nem voltam
                  tisztában (ugyan, hogy is lehettem volna!) a Bach-huszárnak nevezett ur büneivel,
                  de azt megéreztem, hogy szörnyü nagy bünei lehettek. Édesapámhoz simultam, mintha
                  védelmet keresnék nála s félénken kérdeztem:</p>
					<p>- Mit vétett az az ur, édesapám?</p>
					<p>- Majd megtudod, fiam, ha nagyobb leszel, - tért ki a válasz elől.</p>
					<p>- Nincs nagyobb bün a hazaárulásnál! - süvitett végig a kis táboron egy éles
                  gyermekhang.</p>
					<p>Tiz-tizenkét éves fiu lehetett, aki ezt mondta. De ez már nagy fiu volt az én
                  szememben. Hogy irigyeltem ezt a fiut! Mi sok mindenről tudhat, amiről én nem
                  tudok!</p>
					<p>Hazaárulás... Ezt a szót most hallottam először. De az értelme lassanként, még
                  ott, Réka erdejében kibontódott, megvilágosodott. Ki a hazaáruló? Aki, amikor
                  ellenség tör a hazára, megtagadja a hazáját, megtagadja a szüleit, testvéreit s az
                  ellenséghez pártol. Látja sirni, szenvedni a véréből való vért, a husából való
                  hust, a csontjából való csontot, s szive nem esik meg testvéreinek sok s nagy
                  szenvedésén; pénzért ahhoz szegődik, aki miatt gyászba borult az egész ország, s
                  az ellenségnél is nagyobb, lelketlenebb ellensége lesz a saját vérének.</p>
					<p>Oh, már kezdem érteni, ki volt, mi volt az a nagy ur, aki félreforditott fejjel,
                  tolvaj módjára surrant s tünt el az erdő sürüjében. Már világosság kezd gyulni
                  kicsi agyamban. Sejtem, hogy miért forditotta félre a fejét. Hej, de bánhatja, de
                  szégyelheti a büneit! Tavaly még hatalmas, nagy ur volt, botoztatta, börtönbe
                  vetette, felakasztatta a hazájukhoz hü magyarokat, s most egy nagy semmivé
                  zsugorodott. Felvirradt a magyarnak, ismét van királya, felragyogott a szabadság
                  fényes napja, s menekülnek a hazaárulók, visszabujnak a sötét odukba, mint a
                  baglyok meg a denevérek.</p>
					<p>- Szép birtoka van, - mondja torjai Pethő István, - háromszéki nemes ur, hivatalra
                  nem szorult, mégis az ellenséghez pártolt: kétszeres a büne.</p>
					<p>- Meghalt. “Nyugodjék békóban, mig a lánc elkészül”,
                  ámen.</p>
					<p>E szavakkal temette el az élő embert Zayzon tiszteletes.</p>
					<p>- Oh, Istenem, miket hallok! Azt mondják élő emberről, hogy meghalt. Ösztönszerüen
                  megragadtam édesapám kezét. Megértette, hogy mely szomoru érzés sanyargatja
                  kicsi szivemet. Mosolyogva nézett rám, megsimogatta fejemet.</p>
					<p>- Ne félj, édes fiam, én nem haltam meg. Nem, fiam,
                  nem.</p>
					<p>Lám, lám, az a meghalt élő ember de megzavarta ezt a
                  felséges szép ünnepet. Az arcok elkomorodtak, a lelkek háborogtak. Az örömek
                  tengerébe belecsöppent egy csöpp méreg - s hogy felkavarodott, hogy felháborodott,
                  hogy megzavarodott a tisztavizü tenger!</p>
					<p>Áldott szerencse, hogy ebben a nagy tengerháborgásban egyszerre csak egy másik
                  hintó kanyarodott a rét felé. Nini, hogy gyulnak ki az arcok, a szemek! Ugyan ki
                  jöhet azon a hintón?</p>
					<p>“Sánta” Zathureczky László. Erdővidék népének legkedvesebb embere.
                  Felsőmagyarországból szakadt ide a nagyapja, görbe országból görbe országba, de
                  az egész Zathureczky nemzetségnek egyenes és szinmagyar volt a szive. Egy kicsit biccentett “sánta”
                  Zathureczky lába, de nem biccentett a szive, a jó magyar kedve. Amikor meglátta a
                  háborgó lelkü gyülekezet, egyszerre lecsendesült a lelkek háborgása, gyermekként
                  ujjongtak az öregek, vivátoztak, elébe szaladtak, a kocsijából egyenest a vállukra
                  emelték s vitték nagy diadallal oda, ahol az imént körbe járt a pohár s ahol most
                  ismét körbe jár, mert - itt van Zathureczky László!</p>
					<p>- Ez az ember! - harsogja lángoló arccal az olaszteleki
                  Kolumbán Dániel, tüzesvérü, szókimondó székely.</p>
					<p>- A nép igaz barátja, - toldotta meg édesapám.</p>
					<p>Most már szállhatott a nap lefelé, jelenthette az est közeledtét, nem lesz itt
                  sötétség.</p>
					<p>- Lássátok, lássátok, székely testvérek, emelte magasra poharát Zathureczky -
                  hányszor biztattalak: ne csüggedjetek! Hányszor huzta a cigány erdő sürüjében, ott
                  is félve, mert mindenütt leselkedtek ránk a kopók:</p>
					<p>Megvirrad még valaha,</p>
					<p> Nem lesz mindég éjszaka!</p>
					<p>- Imé megvirradt!</p>
					<p>És - mely csuda! - lebukott a nap a hegyek mögé, utolsó sugarával végigcsókolta a
                  szabad magyarok e kicsiny táborát, nagy sötét fallá merevedett az erdő, óriás
                  fekete sapkát huzott tar fejére a sziklahegy, s még sem lett éjszaka. Kigyultak a
                  csillagok az égen, hatalmas lángnyelvek csaptak fel a máglyából, mit a diákok
                  nagy hirtelen összehordtak, felzendült ujra meg ujra:</p>
					<p>Ez a pohár körbe jár.</p>
					<p> Éljen a barátság!</p>
					<p>Hogy nevettek odafönn a csillagok! Hogyne, mikor éjfél után egyre azt danolták az
                  öregek:</p>
					<p>Nem, nem, nem, nem, nem, nem,</p>
					<p> Nem megyünk mi innen el,</p>
					<p> Mig a gazda, házigazda</p>
					<p> Furkós bottal ki nem ver!</p>
					<p>Nagyokat nevettek az öregek is. Mert hát ugyan ki itt a házigazda? Az ám, az Erdő.
                  Na, ez ugyan ki nem veri a vigadó öregeket. Áll és hallgat, lélegzetét
                  visszafojtva hallgat. Oly rég nem látott vigadó, dalos, szilajkedvü embereket. Oly
                  néma volt ő is Világos után!</p>
					<p>De én ott fekszem a szekér derekában széna közé gomolyodva, félálomban hallom:
                  Nem, nem, nem, nem, nem, nem! Félálomban hallom azt is, amikor Csákány Elek riadót
                  fuj a szárny kürtjén. Megmozdul a szekértábor. A keleti ég alján pirkad a hajnal.
                  Elnyom az álom. S im egyszerre szárnyára vesz az édes hajnali álom s ugy röpit
                  édesanyám karjai közé. Oly hevesen ölel, csókol, hogy felébredek.</p>
					<p>Dörzsölöm az álmot szememből s tekintetem egy templomon akad meg.</p>
					<p>- A kisbaconi templom! Sikoltok. Öröm és csalódás verekedik e sikoltásban. Öröm,
                  hogy hazajöttünk, csalódás, hogy nem vittek a kollégiumba.</p>
					<p>- Álom ez vagy valóság? kérdeném ma.</p>
					<p>Nem álom, valóság volt, hogy a kisbaconi templomot láttam. A kisbaconi templomnak
                  a párját. Egy pallér épitette a kisbaconi református meg a homoródujfalusi
                  unitárius templomot...</p>
					<p>Még egy futamodás s Oklándon nyargal át a vidám karaván. Az alvégi korcsmáros
                  elképedten néz a karaván után, egy szekér sem fordul be hozzá. Német ember,
                  zsandár volt nemrég, ráházasodott egy székely korcsmárosnéra, tüzes magyarrá
                  szilajodott később, most szentül azt hiszi szegény, német volta miatt nem
                  fordulunk be hozzá. De bizony a magyar korcsmáros kapuja előtt is elnyargalunk, az
                  is elképedve bámul utánunk: ez sem történt még, mióta a világ - világ, hogy a
                  Rikán tulról jövők Oklándon ne stációzzanak. Na, sem a magyar, sem a német nem
                  feledi el a koronázás esztendejét. - Akkor volt az, - fogják mondani, - amikor a
                  háromszéki s erdővidéki diákok nem állottak meg Oklándon!</p>
					<p>Nagy hegybe ütközik Oklánd felső vége, a diákok leugrálnak, mind gyalog vágunk a
                  hegynek, melynek, hiába esik közelebb Oklándhoz, mégis Szentpáli-hegy a neve.
                  Szentpáli-hegy tetejéről nagyszerü panoráma tárul elénk. Jobboldalt jobban-jobban
                  szükülő völgyben, erdők aljában huzódik meg három falu: Karácsonyfalva, Almás,
                  Lövéte. Egyenest előre nézve, Homoród vize mentén, széles rét terül el s egy-egy
                  futamodásra következik egymásután Jánosfalva, Szentpál, Recsenyéd, Szentmárton.
                  Valamelyik diák nótába kezd, folytatják a többiek:</p>
					<p>A szentpáli hegytetőn,</p>
					<p> Ott vár az én szeretőm,</p>
					<p> Kökényszeme taplót gyujt,</p>
					<p> Azért szeretem én ugy.</p>
					<p>De nemcsak arról nevezetes a szentpáli tető, hogy valamikor ott várt egy legényt a
                  szeretője, akinek kökényszeme taplót gyujtott, de még inkább arról a nagy gyepes
                  halomról is, mely alatt a nép hite szerint, hún vitézek porladoznak. Az öregek is
                  lekászolódnak a szekerekről, a hún sir köré telepednek s Zayzon tiszteletes régi
                  dicsőségről emlékezik, amikor Atilla ősapánk meghóditotta az egész világot. Haj,
                  rég volt, rég volt, régi dicsőségünk vajjon feltámad-e?...</p>
					<p>Székely szülte a magyart! - kiáltja szókimondó Kolumbán Dániel, Zayzon tiszteletes
                  emlékezésén fellelkesülten. S mindjárt meg is állapitja, hogy: Ha székely nem
                  volna, magyar sem volna.</p>
					<p>Sánta Zathureczky Karácsonyfalva felé mutat s szájtátva hallgatom, amit a
                  nagyerejü, nagyvirtusu Diményről mesél, ölesnél jóval magasabb volt s mindig nagy,
                  keménycsontu fehér paripán lovagolt: ha ráült, azt hitted volna, égbeütközik a
                  feje. Két fia volt, azok is magas szál legények. Egyszer Kolozsvárra ment a
                  fiaival, s amikor végig lovagoltak a városon, csudájukra kigyütt az egész város.
                  József császárt, amikor ellátogatott Erdélybe, Dimény uram kisérte a Rika-erdőben,
                  mert akkoriban sok zsivány tanyázott ottan.</p>
					<p>- Sunt latrones? - kérdezte a császár.</p>
					<p>Na, most hogy feleljen erre Dimény uram, amikor csak egy-két szót tud latinul. Hát
                  igy felelt:</p>
					<p>- Sunt desztul, felséges Kájzer! (Sunt - desztul: egyik szó latin, a másik oláh.
                  Nyilván ugy okoskodott Dimény uram, hogy tud a császár oláhul, mert hiszen kétszer
                  is fogadta audiencián Hórát, az oláh lázadás vezérét.)</p>
					<p>Arról is nevezetes volt Dimény uram, hogy nagy sereg cigányt tartott s mert igen
                  szerette a köménymaglevest, rengeteg köményt szedetett velük. Mikor aztán meghalt,
                  igy siratták el a cigányok:</p>
					<p>Háj, meghót a vén Dimény,</p>
					<p> Nem kell neki több kömény!</p>
					<p>Tudom, behallott a kacagás Karácsonyfalvára is, Szentpálra is, hisz oly kevés
                  kellett akkor ahhoz, hogy öregek, ifjak, gyermekek egészséges kacagásra
                  fakadjanak!</p>
					<p>Amikor aztán elnémult a kacagás, elébátorkodott a poétás fülei Fosztó József,
                  feketeképü, komoly, csendes beszédü gazdaember s mondá: Én is tudnék egy
                  történetet Karácsonyfalváról, ha meghallgatnák az urak.</p>
					<p>- Ide vele, ha van füle, szójátékoskodott sánta Zathureczky.</p>
					<p>- Ennek előtte sokszáz esztendővel, - kezdette Fosztó József, - élt
                  Karácsonyfalván egy Tamása Márton nevü éfi ember. Egyszer, amint szántogatott,
                  lelkendezve szalad hozzá a kondásfiu, a markában néhány ezüstpénz, s kérdi:</p>
					<p>- Ugy-e, bácsi, ez pénz?</p>
					<p>- Pénz hát. Hol találtad?</p>
					<p>- Itt turták ki a disznók, né!</p>
					<p>Odamegy Tamása Márton, ásni kezd a feszitőfával, egyszerre csak megkondul a fazék,
                  kifordul a földből s hát, Uram, Teremtőm, tenger pénz gurul szét a földön.</p>
					<p>- Jaj, mennyi pénz! - kiabált a legényke.</p>
					<p>- Ne sikótozz, - mondta Tamása - mert még idecsődited a falut! - s hirtelen
                  haragjában nyaka közé vág a fiunak.</p>
					<p>Na, a legényke nem sikótozott többet. Szörnyethalt.</p>
					<p>Hej, szegény Tamása, most mit csináljon? Megölt egy gyermeket akaratlan. Esze
                  nélkül szaladt a feleségéhez s mondta neki: Feleség, nekem világgá kell mennem,
                  mert ez s ez történt velem. Esküdj meg, hogy teljes hét esztendeig vársz reám,
                  addig a kezedet másnak nem adod. Az asszony megesküdött. Tamása meg világgá ment,
                  a Mezőségig meg sem állt, ott egy gazdához beállt béresnek. Szerette a gazdája,
                  mert hajnaltól késő estig dolgozott, éjjel azonban sirt, mint egy szerelmetes
                  legény s imádkozott, mint egy pap. Ha el-elszenderült, rettentő látomásai voltak.
                  Hallott kakukszót, zürös-zavaros muzsikaszót, lónyeritést, kecskemekegést. Aztán
                  ellátogattak hozzá ludlábu emberek, fekete törpék, fehérszakállu öregek, “szép
                     asszonyok”, akikkel gyermekkorában sokat
                  ijesztgették a játjai. (Vagyis: a játszótársai.) Táncoltak a “szép asszonyok”
                  körbe-karikába, hivták, csalogatták, hogy menjen velük... Nappal sem volt
                  nyugodalma, mert ahol járt, udvaron, erdőn, mezőn, mindenütt forgószél kerekedett
                  s ettől erősen félt, mert azt hitte, “szép asszonyok” táncolnak benne. Egyszer,
                  amikor éppen faragott a szin alatt, rettentő forgószél kerekedett, olyan
                  forgószél, hogy valósággal muzsikált. Kapta-fogta magát s nagy haragjában a
                  forgószél közé dobta a fejszéjét. No, ha közé dobta, el is tünt a forgószél, de a
                  fejsze is, mintha föld nyelte volna el.</p>
					<p>Amikor a hetedik esztendő is vége felé járt, mondja Tamása Márton a
                  gazdájának:</p>
					<p>- Gazduram, köszönöm a jóságát, megyek haza. A feleségemnek megigértem, hogy a
                  hetedik esztendő utolsó napján otthon leszek. Ő pedig megesküdött, hogy addig nem
                  adja másnak a kezét.</p>
					<p>- Mehetsz, fiam, - mondta a gazda - de én meg hét egész esztendőre fogadtalak, s
                  ha utolsó napjáig ki nem töltöd, egy petákot sem fizetek.</p>
					<p>Mit csináljon szegény Tamása Márton? Szégyenszemre hazaállitson egy krajcár
                  nélkül? Kiszolgálja a hét esztendőt, hiszen csak vár rá a felesége egy-két
                  hetet.</p>
					<p>Ugy is lett. A nyolcadik esztendő első napján indult utnak. Este egy gazdaembernél
                  kért szállást. Istené a szállás, fogadta a gazda, még vacsorához is ültette, aztán
                  a tüzhely elé telepedtek, diskuráltak, közbe a gazda szerszámfát, furót,
                  kalapácsot, fejszét vett elő s furni, faragni kezdett. Nézi, nézi Tamása a
                  fejszét, - hiszen ez az ő faragófejszéje! Rajta volt a cifrázat: két tulipán s egy
                  kereszt. Kérdi a gazdát: hol kapta a fejszét? De nem a gazda felelt a kérdésre,
                  hanem valaki más az ő háta mögött, vékony, sipitó hangon: - Ne azt kérdezd, honnét
                  került ide ez a fejsze, hanem azon gondolkozzál, hogy holnap reggel kilenc órára
                  hogy s mint érsz haza!</p>
					<p>Visszafordult Tamása, s hát rettentő vénasszony áll ott. Két hosszu fog lóg ki a
                  szájából s ijesztőn vigyorog rá.</p>
					<p>- Miért kilenc órára? - hebegett Tamása Márton.</p>
					<p>- Azért, mert a feleséged egy magas barna emberrel akkor esküszik.</p>
					<p>Halálos félelem fogta meg Tamása Mártont. Hiszen még háromnapi járóföld
                  Karácsonyfalva s talán ki sem tud mozdulni ebből a boszorkányos házból! De
                  hirtelen összeszedte minden erejét, nagyot orditott, hogy remegett a ház belé:
                  Hazamegyek holnapra, ha belehalok is!</p>
					<p>- Haza, ha én hazaviszlek! - kacagott a boszorkány.</p>
					<p>- Ó, Istenem, édes jó Istenem, mivel háláljam meg? - kérdezte Tamása.</p>
					<p>- Semmivel, - felelte a vén boszorkány. - Aki hét esztendeig hü volt a
                  feleségéhez, annak minden jó lélek adósa.</p>
					<p>Azzal a vénasszony rostát vett elő s mondta: Ülj belé! Egy, kettő, beleültek a
                  rostába, a vénasszony valami verset pusmogott s a rosta már fenn is volt a lebegő
                  égben. Repült, sebes szélnél sebesebben, még a gondolatnál is sebesebben s reggel
                  pontban kilenc órakor leszállt itt, né! a Szentpáli-hegy tetején. Hát, éppen akkor
                  indult a násznép a Tamása Márton udvarából a templomba.</p>
					<p>- Tartóztasd a hitet, Tamása Mártonné! - kiáltott
                  torkaszakadtából Tamása Márton s futásnak eredt. De hirtelen eszébe jutott, hogy
                  meg sem köszönte a vénasszonynak a nagy jóságát s visszafordult. Hát, Uram,
                  Teremtőm, kit lát? Olyan szép leányt, hogy a napra lehetett nézni, de rá nem.</p>
					<p>- Hová lett a vénasszony? - kérdi Tamása nagy álmélkodásra.</p>
					<p>- Itt vagyok, én vagyok - mondta a leány s nézésével ugy megigézte Mártont, hogy
                  földbe gyökeredzett a lába. Látta, hogy a násznép már közeledik a templomhoz s nem
                  volt annyi ereje, hogy egyet lépjen.</p>
					<p>- Bocsáss, te drága lélek! - könyörgött Tamása Márton. - Ne kelljen saját
                  szememmel látnom a feleségem esküvőjét.</p>
					<p>- Jól van, - mondta a szép asszony, - elbocsátlak, ha megfogadod, amit mondok.</p>
					<p>- Megfogadom, meg.</p>
					<p>- Ne dobj a forgószélbe soha semmit.</p>
					<p>- Nem dobok, nem.</p>
					<p>- Járj békével, - szólt a szép leány s eltünt, mintha föld nyelte volna el. Hej,
                  szaladt most Tamása Márton, mintha szemét vették volna, folyton kiabálva: - Tartóztasd a hitet, Tamása Mártonné!</p>
					<p>Éppen a templomajtónál érte be a násznépet. Hiszen nem kellett többet mondania:
                  tartóztasd a hitel, ahogy meglátta az asszony az urát, sirva borult a
                  kebelére...</p>
					<p>Már szinte delet mutatott a nap, ugy a szentpáli tetőn felejtkezett a karaván. De
                  itt, ugy látszik, a dolga senkinek sem sietős. Szép lassan mégis felkászolódunk s
                  a kanyargós lejtőn bekigyódzik a karaván a sikságra, mely apró sószemecskéket
                  harmatozik: ez is, meg egy kicsiny házba zárt sóskut is sejtteti, hogy a föld méhe
                  itt sót rejteget. Falu szélén, egymagában mélázik egy öreg kastély, közel hozzá
                  egy még öregebbnek a romladéka: mindkettő a Kornissoké hajdanában... Ma látom az
                  első igazi kastélyt, meg is csudálom, lelkembe vésődik a képe s később, sok-sok
                  esztendő multán e kastély kertjében vélem játszadozni a Szentpáli-család gondtalan
                  gyermekeit. Innen inditom ki Katalin bús regényét...</p>
					<p>Egy futamodás s ihol Recsenyéd. Oly kicsiny falu, hogy mire az utolsó szekér beér,
                  az első már kivül a falun. Ennek már jó ismerős a neve. Sokszor hallottam mondani
                  a megszorult, bajba került emberről: Megszorult, mint a recsenyédi kutya. Már
                  mondja is édesapám a recsenyédi kutya szomoru esetét. Kiömlött egyszer a Homoród
                  vize, elárasztotta a rétet, ugy elárasztotta, hogy övig jártak benne az emberek.
                  Ott ért egy kutyát az áradás s szegény mit tehetett? felkapaszkodott a szénaboglya
                  tetejére, ott kuporgott, ott várta napokon, éjjeleken át a viz apadását. Lám, lám,
                  igy tette halhatatlanná a kis Recsenyédet egy kutya... Balra, magas hegy tetején
                  buslakodik egy vár romladéka, vár aljában huzódik meg egy mosolygó kis falu: Bágy.
                  Látom a templomot, templom mellett Isten szolgájának hajlékát, - ugyan
                  álmodhatnám-e, hogy sok-sok esztendő multán itt játszódik le életem egyik
                  legbájosabb epizódja?...</p>
					<p>Csak egy futamodás Recsenyédtől Szentmárton s itt megint oly képen akad meg a
                  szemem, aminőt nem láttam eddig; a templomot vastag, magas kőkerités veszi körül s
                  a kőkerités falából nagy, sötét szemek merednek reám. Édesapám megmagyarázza, hogy
                  Erdélyben sok templom körül van ilyen magas kőkerités: emögé huzódott a falu népe
                  az ellenség elől. Azok a likak meg arra valók voltak, hogy ágyuval, meg puskával
                  kilőttek rajtuk. Mindjárt történetet is mond, igaz történetet abból az időből,
                  amikor a tatárok Erdélyországba betörtek. Élt akkor Szentmártonban egy Biró Gábor
                  nevü ifju, akit leányhaju Biró Gábornak hivtak, mert oly hosszu haja volt, mint
                  egy leánynak. Nagy legény korában is az édesanyja fésülte a haját, még pedig ugy,
                  hogy Biró Gábor magas lábu székre ült: igy is szinte földig ért a haja.
                  Szentmártonba is ellátogattak a tatárok, s leányhaju Biró Gábor volt a nép
                  vezére. Merthogy tulon-tul sokáig tanyáztak a tatárok Szentmárton körül, Biró
                  Gábor egyszer, alkonyattájban, kitört a várból, utána a férfiak, verték, hajtották
                  a tatárokat, azok eszük nélkül szaladtak át a Homoródon, Gábor mindenütt a
                  nyomukban. Éppen át akart ugratni a Homoródon, de hosszu haja belegabalyodott a
                  szederindákba. Ahogy ezt látták a tatárok, hirtelen visszafordultak s szegény
                  leányhaju Biró Gábort megölték...</p>
					<p>Lám, mennyi mese, mennyi történet, mennyi kép rakódik lelkemre egy napi járó uton!
                  Erdő, mező, hegy, völgy, falu - minden mesél itt. A mesék földje ez - csuda-e, ha
                  szép csendesen mesemondóvá nő az a gyermek, aki most még meg-megremeg a holnapi
                  nagy naptól, amikor majd könyvet ád a kezébe egy tudós professzor, s az olvasás
                  dönti el: beirja-e a harmadik elemibe?</p>
					<p>Jaj, mi szörnyü magas hegy ágaskodik elénk Szentmárton tulsó végén! Kanyargós ut
                  kigyózik oldalán, hol meredeken, hol lankásan. Azt mondja édesapám: ez a
                  patakfalvi hegy. Tulsó oldalának tövében Patakfalva. Mind a diák leugrál a
                  szekérről, egy kis hadsereg mássza meg a hegyet, itt-ott röviditve a kocsiutat.
                  Fent a tetőn utszéli korcsma hivogat, de itt csak egy hirtelen lehajtott pohár
                  pálinkára szoktak megállni az utasok, aztán Udvarhelyig meg sem állnak. Lent, mély
                  völgykatlanban szorong egy kis falu: Kénos a neve. Bizony, kinos lehet innen a
                  kikapaszkodás. Olyan ez a kis falu, mint egy óriás virágbokréta, melyet a hegy
                  tetejéről dobott le valaki bolond jókedvében. Dió-, cseresznye- és meggyfa: e
                  három fa boritja be a hegynek kapaszkodó kerteket, ártalmas szelektől védetten,
                  minden esztendőben messze piroslik a kénosi meggy és cseresznye, földig hajlik a
                  vén diófák ága. Ma erről hires nekem Kénos. Később messze földön szárnyára kapja a
                  hir: itt maradt meg épségben az ősrégi székely “regős ének”:</p>
					<p>Porka havak hulladoznak,</p>
					<p> De hó reme, róma.</p>
					<p>Nyulak, őzek játszadoznak,</p>
					<p> De hó reme, róma!</p>
					<p>Itt rejtőzködött ezer esztendőn át a regős ének, észrevétlen, ami nem csuda, hisz
                  elrejtőzött a falu is a világ elől.</p>
					<p>Belejtünk, kanyargunk Patakfalvára, már tudom, miért ez a neve. Végigkinlódik a
                  közepén egy köves patak, maréknyi viz benne. És jön utána Árvátfalva: sejtem erről
                  is, hogy mért kapta a nevét. Kicsiny, árva falu ez. Még papja sincs, csak
                  levitája, aki énekel is, néha-néha prédikál is...</p>
					<p>Hegy, völgy, hegy, völgy. Jobbra kanyarodunk Felsőboldogasszonyfalva mellett,
                  széles mező terül elém, széles mező közepén igazi folyó: a Nagyküküllő. Már látok
                  egy darabkát a tündérvárosból. Komor redőkbe ráncolt arccal mered rám Budvár,
                  otromba sziklafejével, reám meregeti éktelen nagy szemeit. Micsoda félelmetes
                  szemek: ezekben - csak baglyok tanyázhatnak. Vajjon gondoltam-e arra, hogy ezt a
                  sziklahegyet, életem könnyelmü kockázatával egykor majd megmászom,
                  vetélkedésből, mert különben kinevetnek a pajtásaim? Nem gondoltam én arra. Félve
                  nézek a mogorva hegyre, melynek tetején réges-régen a rabonbánok tanyáztak. De
                  átellenben az erdőboritotta Csicser-hegy már nem volt félelmetes, nyájasan nézett
                  le a rétre, s tövében az öreg vadkörtefa, - no, körtefa, te se gondoltad, hogy
                  majd egykor, őszbeborult fejjel verset ir rólad ez a csudálkozó gyermek...</p>
					<p>Jobbra, csendes völgy ölében egy kis kápolna. Hányszor jövünk majd ide! Innét
                  lessük, fordul-e ki a hegy mögül a kocsi, mely értünk jön, s visz haza, haza,
                  vakációra! De a szekér csak nem akar kifordulni a hegy mögül, nosza, kimegyünk a
                  boldogfalvi tetőre, onnét ellátunk Árvátfalváig s nézzük, nézzük, addig nézzük az
                  árvátfalvi fordulót, amig a szemünk könnybelábbad - vivát! Jön a szekér! A Pista!
                  A Fecske! Már hallik is a Fecske csengettyüje...</p>
					<p>Csaknem egészen eltakarja szemem elől a “tündérvárost” egy kopár hegylánc: Kuvar a
                  neve. Csupa kő meg omladozó kavics az egész hegy, féltékenyen, irigykedve
                  nyujtózkodik a város elé. Csak egy otromba nagy épületet nem sajnál tőlünk, de ez
                  nincs is bent a városban, ridegen áll egymagában: a kaszárnya ez. A
                  “császári-királyi” kaszárnya. Persze, német a felirás s fölötte mogorva kétfejü
                  sas terjeszti ki védőszárnyait. Aztán egy hosszu rúd állja utunkat, egész
                  szélességében átfogva azt. Most hallom először ezt a szót: sorompó. S most tudom
                  meg, hogy nemcsak a molnár szed vámot, de a tündérváros is: öt krajcárral vámol
                  meg minden szekeret, s ezért az öt krajcárért szabad véges-végig rázatni magunkat
                  a döcögős kövezeten. Egy-egy hajitásnyira lámpások: már gyujtogatja egy létrán
                  álló fehérharisnyás székely. Vastag és vékony, sipitó hangon ugatnak a kutyák:
                  most látom először azokat az ici-pici kutyácskákat, melyekről később sül ki, hogy
                  mopszli a nevük, s osztrák tisztek hozták magukkal... Végtelen hosszunak tetszik
                  nekem a nyilegyenes botos-utca (ma Kossuth Lajos neve ékesiti), néhány egyemeletes
                  ház itt-ott, a többi földszintes, s megállapitom, hogy kevés van azok közt oly
                  szép, mint a Gábor bácsié. Hát ez a tündérváros? De fordul a szekér, elénk tárul a
                  széles piac, hol sorban állnak a dinnyés szekerek s a piac szélén égnek mered
                  kettős tornya a barátok templomának. Talán itt kezdődik a tündérváros? Itt, itt.
                  No, már látom a kálvinista templomot is: csak egy tornya van, de ez aztán torony!
                  És - és - szembe vele egy komoly, igen komoly épület: a kollégium. A kollégium!
                  Nagyot dobban a szivem. Félénken, elfogódottan nézek a vaspánttal boritott kapu
                  felé: előtte állnak, álldogálnak nagy és kis diákok, köztük szakállas legények is,
                  s kapu felől a szekerek felé, szekerek felől a kapuk felé össze-visszarepdestek az
                  örvendező szervuszok. Ez a komoly nagy épület már kétemeletes, a másodiknak
                  ablakai a födélből kandikálnak ki, s tetején karcsu torony, karcsu toronyban két
                  csengettyü - be szeretném, ha megszólalnának!</p>
					<p>Lankás hegy emelkedik a vén kollégiumtól nem messzire: ennek a tetejéről néz le
                  rám a katholikus templom s szembe vele egy hosszu, emeletes ház: a katholikus
                  gimnázium. Lám, ide lent is, oda fent is, szembenéz egymással Isten és a Tudomány
                  háza. Mely szép gondolat!</p>
					<p>Szük uccákon döcög át a szekerünk, aztán megáll egy kapu előtt. Lejtős udvarra
                  nyilik a kapu, s lejtő aljában búvik meg egy fazsindelyes, tornácos ház: igazi
                  székely falusi ház. Ebben lakik egy becsületes csizmadiamester. Hozzá irányitották
                  az édesapámat: az ő felesége sok diákot vállal, nem ott-lakásra, mert a vén
                  kollégium ád majd szállást nekem is, hanem kenyeret süt, ebédet, vacsorát főz,
                  kimossa az ingecskémet s kócos fejemet hetenként kétszer meg is fésüli...</p>
					<p>Későn jöttünk: már annyi diákot vállalt Felmériné asszony, hogy a kisbaconi
                  diákokat nem vállalhatá. De a jószivü emberek ottmarasztanak éjszakára.
                  Édesapámnak ágyat vetnek, a mi részünkre nagy gyékényt teritenek a földre, kiki a
                  párnáját elészedi: kész volt az ágy.</p>
					<p>Felméri uram sokáig eldiskurál édesapámmal. Szenderegve hallgatom
                  beszélgetésüket.</p>
					<p>- A jó Isten megsegitett, - mondja Felméri uram. - Két fiam van: az egyik most
                  Angolországban tanul, a másik a kollégiumba jár. Ha hazajön a nagyobbik fiam,
                  professzor lesz valahol...</p>
					<p>Évek multán tudom meg, hogy az a fiu, akiről Felméri uram beszélt, Felméri Lajos,
                  a kolozsvári egyetem tanára, a jeles pedagógus.</p>
					<p>Mit gondoltok, nem Isten rendelte-e, hogy én abban a házban aludjam át az első
                  éjszakát, melyben a Nemzeti nevelés irója született?</p>
					<p>Tiz év mulva, az utolsó éjszakán, ennek a háznak kapujához vezettek el
                  “felszabadult” pajtásaim. Ők beléptek a kapun, én visszafordultam. Legyetek
                  türelemmel, majd elmondom a maga helyén: miért.</p>
				</div>
				<div type="chapter">
					<head>HATODIK FEJEZET. Ebben az iró a régi kollégiumot próbálja megeleveniteni,
                  amilyennek gyermekszemmel láttam.</head>
					<p>Átellenben a vén kollegiummal, van egy fazsindelyes ház, ebben lakik a
                  rektorprofesszor: nagytiszteletü Kis Ferenc uram. Szekerünk megáll a ház előtt,
                  édesapám leemel egy zsák buzát, én kinyitom az uccára nyiló ajtót, széles
                  folyosójára lépünk: balról Kis uram irószobája, jobbról a lakása. Már több apa és
                  gyermek várakozik a folyosón, fal mellé támasztva állnak szép sorjában a buzás
                  zsákok: ajándék a rektorprofesszor urnak, aki az uj diákok nevét egy nagykönyvbe
                  beirja s aki a harmadik elemi osztályba kivánkozó gyermekeket meg is egzaminálja.
                  Az őszülő haju nagytiszteletü asszony fogadja a szülőket és ajándékokat, paroláz
                  velök, nem győzi köszönni a buzát, a turót, a szilvaizet s minden egyéb jót, na,
                  meg végigélvezi a “csókolj kezet” biztatással előre lökdösött falusi gyerekek
                  kézcsókjait.</p>
					<p>- Lám, jegyzem meg magamban, itt is az a szokás, ami nálunk. De nagy a különbség:
                  Benkő bácsinak két csirkét adott édesanyám, a rektorprofesszornak meg egy zsák
                  buzát az édesapám.</p>
					<p>Értékes, de ártatlan ajándékok ezek. Minden szülő hozott valamit, egyik sem
                  számithat arra, hogy az ő fiát Kis uram megkülönbözteti majd a többitől.
                  Egyszerüen: ősrégi szokás ez, a tisztességtudás megnyilatkozásának egyik formája.
                  Hiába hozott zsák buzát édesapám Kis uramnak, félve lépek be az irószobába, amikor
                  a sor ránk kerül. Láttam én már előző nyáron a nagybaconi templom szószékében ezt
                  a kistermetü, szélesvállu, pocakos, kopaszodó fejü embert. Itt, a nagybaconi
                  templomban folyt le az erdélyi református zsinat, s emlékszem, világosan emlékszem
                  a nagy kerek fejre, a nagy csillogó-villogó szemekre; nem feledtem a kissé
                  rekedtes hangot, melyen a felszentelendő ifju papokat egzaminálta. Ez a kis, de
                  hatalmas ember fog most engem megegzaminálni.</p>
					<p>Belekapaszkodom édesapám kezébe, félve nézek föl a nagytiszteletü urra, akinek,
                  ugy tetszett, most nem csillog-villog a szeme, hanem mosolyog szeliden, biztatóan.
                  Még nem tudom, hogy vannak emberek, akiknek mindvégig gyermekszemük van, de érzem,
                  hogy ennek a hatalmas embernek olyan szeme van, mint egy gyermeknek: elmult a
                  félelem, bátran veszem kezembe a könyvet, a Kis uram nyujtotta könyvet.</p>
					<p>- Nyisd fel, fiam, ahol tetszik, mosolyog Kis uram, aki kicsinységemre való
                  tekintettel a második elemibe akar beirni.</p>
					<p>Felnyitom a könyvet, egy pillanatra zavarodottan állok meg: hiszen ez nem magyar
                  könyv! Pedig a betü - “magyar”, de a szavaknak semmi értelme. Latin könyvet
                  nyomott a kezembe Kis uram. Világos hogy a c-t nem olvastam k-nak, a t-t sem c-nek
                  a magánhangzók előtt, de csakugy vágtatok át a sorokon.</p>
					<p>- Elég, fiam, elég, simogat meg kezével és gyermekszemével Kis uram, s abba a nagy
                  könyvbe nyomban beir.</p>
					<p>Velünk együtt jött be Benedek Sándor bácsi is Zoltán fiával. Egy fejjel magasabb
                  ez a fiu, mint én. Rajtam háziszőttes ruha (édesanyám keze szőtte-fonta), Zoltánon
                  urfis ruha, aminthogy az is ő: urfi.</p>
					<p>- No, fiam, téged nem is olvastatlak, mondja Kis uram s beirja a nevét.</p>
					<p>Amikor kijöttünk, mondja Sándor bácsi édesapámnak:</p>
					<p>- Ej, de féltem, kedves bátyám, hogy az én fiammal is olvastat Kis uram. Magyarul
                  is akadozva olvas még.</p>
					<p>Lám, elég korán észrevettem már valamit, amelyhez hasonlóban gyakran lesz még
                  részem pályám folyamán. Velem nemcsak azért olvastatott próbát Kis uram, mert
                  kicsike vagyok, hanem azért is, mert háziszőttes a ruhám. Mért nem olvastatott
                  próbát Zoltánnal? Mert Zoltánnak bolti ruhája van. Mert Zoltánnak szolgabiró az
                  édesapja, az enyém meg gazdaember.</p>
					<p>Még nem léptem át a kollegium küszöbét s már tanultam valamit. Egy szót sem
                  értettem a könyvből, melyet Kis uram olvastatott, s mégis sokat tanultam. Olyan
                  sokat, hogy megfájdult belé - nem a fejem, hanem a szivem...</p>
					<p>*</p>
					<p>A vén kollegium elé kanyarodik a szekerünk, ott már várnak reánk a kisbaconi
                  diákok. Együtt hordjuk be a kisdiák cókmókját egy földszintes szobába. Boda Elek
                  hátára kapja a szalmazsákot, mely hazai szalmától domborodik; Benkő Ádám egymaga
                  viszi az én kis karikás ágyamat, mely valamelyik nagy diák ágya alá fog kerülni;
                  (Vajjon kié alá?) Benedek Jóska meg Anti a ládámat fogják fülön, énnekem marad a
                  tarisznya: bartamisz-körte benne. Legkedvesebb pajtásom, Gergő, aki csak azért
                  jött velünk, hogy még egy-két napot kéz a kézben járhassunk-kelhessünk, búsan
                  viszi a turós dézsát meg a szilvaizes fazekat - hej, miért is nincs kedve a
                  tanulásra, most itt maradna ő is! Oly szépen elférnénk ketten egy karikás
                  ágyban...</p>
					<p>Két oldalt, a fal mellett három-három ágy, egy meg a szoba közepén, rajta barnult,
                  össze-vissza faragcsált födél: ez az asztal. Nappal asztal, éjjel ágy. Ezen az
                  “asztalon” fogunk majd ebédelni, néha vacsorázni is s ekörül ül esténként tiz nagy
                  és kis diák, magolva egy szál faggyugyertya mellett. Nem lehetetlen, hogy
                  néha-néha két szál gyertya is fog pislákolni ezen az asztalon.</p>
					<p>Kétablakos a szobánk, nagytiszteletü Baczoni Ádám uram udvarára nyilik: ő az első
                  papja az udvarhelyi református egyháznak. Ebben a kétablakos szobában tiz nagy és
                  kis diák alszik, ki nagy, ki karikás ágyban, de van köztünk egy kis diákszolga is:
                  ennek már karikás ágya sincs, az ő ágya, az én ládám, az én ládámnak kopasz
                  fedele. Párnája a szőttes kabátka, takarója a zekéje. Soha nem hallottam neve van:
                  Leopold. Mindjárt megtudom, hogy gazdag uriember volt az apja. Tönkre ment,
                  meghalt. Saját kezével vetett véget életének. Édesanyját a bánat vitte sirba.
                  Leopoldon megkönyörült egy nagybácsija, beadta a kollegiumba - diákszolgának, de
                  már sem karikás ágyat, sem párnát, sem takarót nem adott neki. Leopold, amikor
                  először láttam, ládán üldögélt, a más ládáján, az ajtó mögött, félénken szipogott;
                  ugy látszik, épp az elébb sirta ki magát szive szerint.</p>
					<p>Diákszolga... Mi ez? Diák is, szolga is. Minden szobában három, nagyobb szobákban
                  négy szolga, a többi - “tanitvány”. Ki lehetett az a vaskalapos, alacsony
                  gondolkozásu ember, akinek agyában ez a megalázó osztályozás gyermek és gyermek
                  közt megszületett? Ime, én “tanitvány” vagyok, mert az édesapám hatökrös gazda;
                  Leopold szolga, mert apátlan, anyátlan, koldusnál is koldusabb fiu. “Tanitvány”
                  vagyok, mert édesapám fizet egy esztendőre öt forint 25 krajcárt “tan-” és
                  “lakdij” cimén; egy nagy diáknak, aki öt-hat gyermeket, délután 5‑6-ig, előkészit
                  a másnapi leckére, öt pengő forintot - egy esztendőre. “Tanitvány” vagyok, mert
                  édesapám Szabó Dánielné asszonynak egy esztendőre huszonegy pengő forintot fizet,
                  aminek ellenében Szabóné asszony minden héten süt nekem három kenyeret egy félvéka
                  lisztből; minden héten egyszer, amikor a sor reám kerül, főz egy nagy fazék levest
                  két font hussal (egy font hus ára hat krajcár); s minden héten vacsorára egyszer
                  egy fazék fuszujkát, melynek megzsirozására 2 krajcár ára szalonnát visz neki - az
                  én szolgám. Az én diákszolgám. Szabó Dánielné mossa ki ingecskémet, gatyácskámat;
                  ő sürüzi ki a hajamat minden szerdán és szombaton délután. Hát a Leopold haját ki
                  sürüzi ki? Senki, senki. Törődik-e valaki az ő boglyas hajával s ha boglyas haját
                  ellepik a bogarak? Senki, senki.</p>
					<p>Alig kezd nyilni, nyiladozni a szemem, kedvetlenitő igazságtalanságokba
                  ütközik.</p>
					<p>*</p>
					<p>Hozza az ebédet Boda Elek; ő a “főzető” diákszolga. Több ennél: az én szolgám. Még
                  ennél is több: az én gyámom. Mert ő nagy legény s bár csak második gimnazista, már
                  a huszadik esztendőt tapossa... Unokatestvérek vagyunk: én “tanitvány”, ő
                  szolga. Mi heten, tanitványok, asztal mellé ülünk, a három diákszolga üldögél a
                  ládákon s nézi sóvárgó szemmel, keseredett szivvel, amint kanalazzuk a levest,
                  esszük a főtt hust. Hiszen, vékony ebéd ez, nagy karéj kenyérrel pótoljuk, de én
                  mind azon tünődöm: mért nem ebédelhet az a három fiu velünk? Boda Elek bátyja,
                  Sámuel, szolgalegény édesapámnál, de ő is, a másik szolgalegény is a mi
                  asztalunknál eszik. A cseléd - a család tagja. Hát Boda Elek, Leopold s a többi
                  Leopoldok mért nem tagjai ennek a diákcsaládnak?</p>
					<p>Amikor mi felkelünk az asztaltól, ők is leülnek: megosztoznak a maradéklevesen és
                  huson. Ki sem mossák a tányért, ugy merik belé a levest. Nekik is éppen egy tányér
                  leves jut, mint nekünk; oly kis darabka hus, mint nekünk, de mégis csak maradék
                  ez, mégis csak megalázó ez. Ugy szeretném magam mellé ültetni Boda Eleket, akit én
                  Elek bácsinak tisztelek, hisz jó tiz esztendővel idősebb, mint én; és ugy
                  szeretném magam mellé ültetni Leopoldot, akinek mindig sirásra áll a szája, még ha
                  mosolyog is. Ó, szegény Leopold, mire jutottál! Mesélik a háromszéki diákok, hogy
                  bársonybugyogóban járatta mamája, kényeztette, becéztette, - csuda-e, ha torkát a
                  sirás mindég fojtogatja?</p>
					<p>Az asztalfőn a “primárius” ül, a szobafőnök. Benedek György a primárius. Finom,
                  puhatestü fiu. Puha az arca, a keze, a haja, a szénfekete haja, mely gondosan
                  simul fejére. Brassai Benedek János a “secundárius”, a kollegium első hegedüse. Ő
                  osztja ki a levest a tanitványoknak, a primárius osztja 10 szeletre a hust. Mint
                  minden diák, szereti a szegyes hust, s mert ő választ először, mindig az övé a
                  szegy, ez a kemény, porcogós husdarab, mely voltaképpen legkevesebbet érő része a
                  marha husának, de hát - porcogós! Ime, ujabb igazságtalanságba ütközik alig nyiló,
                  nyiladozó szemem s megállapitom az első hét végén, hogy a porcogós szegyhus éppen
                  tiz esztendő mulva kerül rám, amikor majd én is primáriusa leszek valamelyik
                  szobának. De hallom, hogy kárörömmel beszélnek egyik szoba primáriusáról, aki
                  tavaly is primárius volt, most is az, minden nap megparancsolja a főzető diáknak,
                  hogy olyan hust vegyen, amelyikben nagy darab szegy van. Ezt mindig ő eszi meg s ő
                  a legsoványabb diák a kollégiumban: csupa csont és bőr. Ez kissé lecsöndesiti
                  háborgó lelkemet: lám, a primárius igazságtalan, de igazságos az Isten! Szinte
                  félve füzöm az előző mondat végéhez: O, sancta simplicitas! Mert egyszer már
                  megégettem a kezemet e felkiáltás miatt. Arról kellett nyilatkoznom, hogy
                  gyermekkoromnak melyik volt a legkedvesebb karácsonya. Az, feleltem én, amikor
                  karácsony reggelén a pajtánkban született egy bocika s édes apám ennek a bocikának
                  a bőgését nekem ajándékozta. Boldoggá tett ez az - ajándék. S hozzá tettem: O,
                  sancta simplicitas! Ó, boldog gyermekkor! És ekkor megirták rólam, micsoda
                  elmaradt ember a gyermekek irója, aki az ostobaságot, a maradiságot magasztalja!
                  Hát, Isten neki, ujra kiáltom: O, sancta simplicitas!</p>
					<p>Igen, lecsöndesitette háborgó lelkemet a hit Isten igazságosságában. Nem
                  szégyellem: igy volt. Nem szégyellem: ma is hiszek benne. Ma, amikor ezer okom
                  arra, hogy megrendüljön a hitem...</p>
					<p>Őrizem régi, elfakult irások közt azt a kis füzetecskét, amelybe napról-napra be
                  kellett jegyeznem az első esztendő kiadásait: összesen 55 pengő forint. A liszt s
                  minden egyéb élelmiszer, az espónak nevezett vékony ebéd pótlása - nem számit.
                  Otthon is elfogyasztottam volna annyit, talán többet is. A ruha sem számit: a
                  kalap s a csizmácska kivételével minden a háztól telt ki. Csak néhány forinttal
                  kell vala többet fizettetni minden tanitvánnyal, nehány véka liszttel kellett
                  volna megadóztatni minden tanitvány apját: nagyobb karéj kenyér jutott volna
                  tanitványnak is, szolgának is. S ha a messze jövendőbe lát a mult, nem tesz
                  különbséget gyermek és gyermek közt: nem szolgáltatja ki egyikkel a másikat, de
                  szépen megosztja köztünk a munkát. A nagy diákok felváltva járnának a
                  mészárszékre, vinnék a hust a gazdasszonyhoz, délben meg behoznák az ebédet.
                  Felváltva hordanák a vizet a piaci kutról s felváltva vinnék a tányérokat a
                  gazdasszonyhoz, ott tisztára mosnák s ugy hoznák vissza. A kicsi diákoknak maradna
                  a szoba kisöprése. A nagy diák nem subickoltatná ráncosszáru csizmáját a kis
                  diákkal, de kisubickolná maga. Kiki a magáét. Mindenki dolgoznék, erejéhez mérten,
                  amint illenék ebben a diák-köztársaságban, - oh, de sok urfi nem züllik el később,
                  ha igy nevelődik!</p>
					<p>Igy kellett volna, ugy-e, de nem igy volt. Hát hogy is volt? A főzető diák fölkel
                  virradatkor, megy a mészárszékbe, még pedig sietve, nehogy társai elhalásszák
                  előle - a szegyes hust. Onnét megy a gazdasszonyhoz, átadja a hust, siet vissza a
                  kollégiumba; ott, ha tetszik, eléveszi a könyveit, magol, ha nem: senki sem kéri
                  számon tőle, vajjon a leckéjét megtanulta-e. A vizhordó is szalad kora reggel a
                  piacra, a szivattyus kutból telecsorogtatja a füles, hosszukás faedényt (kártyának hivja a székely), az is siet vissza a kollégiumba.
                  Ha legalább két kártya volna, könnyebb volna a dolga, de egy van s ez hol balra,
                  hol jobbra huzza szegényt, amint hol a jobb, hol a balkezében cipeli. Ő szalad
                  délben a gazdasszonyhoz a tegnapi ebédről mosatlan maradt tányérokkal, mert a
                  kollégiumban nincs meleg viz. Vele egyszerre szalad a főzető az ebédért, akivel
                  bizony meg-megesik télen, amikor sikos az ut, hogy elvágódik, ezer darabba törik a
                  fazék, a leves ott fagy meg az uccán, csak a hus marad meg, azt felszedi, hozza:
                  itt az ebéd, egyetek!</p>
					<p>Este hol ez, hol az hozza el a fuszujka-vacsorát. Minden este fuszujka! Néha ugy
                  összesül-fő, hogy még az éhes diáknép sem eszi meg. Azzal laknak jól, hogy az
                  összesült-főtt fuszujka közepébe beállitanak egy szál faggyugyertyát, aztán
                  körülülik az asztalt s énekelik:</p>
					<p>Gaudeamus igitur,</p>
					<p> Juventus dum sumus!</p>
					<p>De időnkint puliszkalisztet, turót küldenek hazulról az édesanyák s ilyenkor nagy
                  urak vagyunk: turóspuliszkát vacsorázunk. Laetum nuntium (örvendetes üzenet) a
                  hazulról küldött harapnivalóknak a neve s ez közös, ez mindnyájunké: a legfukarabb
                  diák is kénytelen közprédára dobni a hazait. De mert a fuszujka a rendes vacsora,
                  fuszujkásoknak csufolnak a suszterinasok, annak csufolnak a pápista diákok is, de
                  nem maradunk adósok a pápista diákoknak s visszakiabáljuk: Lencsések! Igen, a
                  kálvinistáknak fuszujka, a pápistáknak lencse a vacsorája. Egyébként szent a
                  barátság köztünk: a nagyobb pápista diákok gyakran belopódznak a kollégiumba, a
                  kálvinista pajtásokhoz, merthogy nálunk szabadabb az élet, itt füsttengerben
                  usznak a szobák s könnyen csempésződik be egy-két kupa bor is... De visszatérek a
                  diákszolgákhoz, mert még nem mondtam el a munkájuk javát. Amig szerdán s szombaton
                  Szabó Dánielné asszonyom az én hajamat sürüzi, sürü portengerben uszik a kollégium
                  kettős udvara: az összes diákszolgákat kiparancsolja a “Kontra”, a kollégium
                  legöregebb diákja, aki már teológiát végzett: a rendnek, a tisztaságnak legfőbb
                  őre ő. Ez “közmunka” ugy-e, de nekünk, a tanitványoknak, semmi közünk hozzá. Mi
                  vagyunk a nagy többség, mi piszkithatunk legtöbbet, tehát a kisebbség söpör,
                  tisztogat utánunk.</p>
					<p>De leszállt az est, megszólal a csengő a toronyban, hangja végigcsendül a városon,
                  elszáll a rétre is: jó fertályórát huzza a soros csengető diák, hogy ha valamelyik
                  kint kószál, kapuzárás előtt beérjen a vén kollegium falai közé. Nyolc órakor
                  bedöndül a nehéz kapu, kétszer megfordul csikorogva az idomtalan nagy kulcs, a
                  csengető diák beviszi a kontra szobájába, az ajtó sarkánál szegre akasztja, - most
                  már aki kintrekedt, a kontra hire-tudta nélkül be nem jöhet. Egy osztálytanitó
                  teologus s a csengető diák sorra benyitnak a szobákba. Elől megy a csengető diák,
                  kezében egy vastag, háromszögü bot, a három sima oldal beragasztva papirossal,
                  ezen a három papirszeleten felirva az összes diákok neve.</p>
					<p>- Jó estét! - köszön a diák. - Jelen vannak az - urak?</p>
					<p>- Jelen! - feleli a primárius, - ha senki sem hiányzik. - Aki nincs jelen, annak a
                  neve után jelt tesz a diák s irásban jelenti a kontrának, hogy ki nem volt
                  otthon.</p>
					<p>Van az első emeleten, a lépcső mellett, egy kis szoba, uccára nyiló. Egy asztal,
                  egy szék, egy kis érckályha: ez az egész butorzat. Ide ül be kapuzárás után egy
                  nagy diák, itt várja, lesi éjfélig, vajjon huzza-e meg valaki a csengőt. Sokszor
                  ugratják fel arra járó kapatos emberek, mérgesen csapja be az ablakot, aztán ismét
                  leül az asztal mellé, olvas a faggyugyertya mellett, - vajjon, mit olvas?
                  Bizonyosan Jókai-regényt. Ha diák csenget, leszalad a kontra szobájába, a kulcsot
                  leakasztja a szegről, kinyitja a kaput, följegyzi a belépő diák nevét s azt is,
                  hány óra, hány perckor jött haza. És megy reggel erről a szomoru jelentés a
                  rektorprofesszorhoz: aláirja a diák is, a kontra is. De szemben, a kálvinista
                  templom tornyában tizenkettőt üt az óra s a diák-vigil boldogan siet fölverni
                  legédesebb álmából a másik diákot, aki éjféltől kapunyitásig a vigil.</p>
					<p>Hiszen, nem kellemes dolog ez a vigilkedés, ritkán is kerül sor egy-egy diákra,
                  bár csak a hetedik és nyolcadik osztályosok vigilkednek, de a diákszolgák
                  vigilkedése mellett valóságos nagyuri állapot. Mind a három nyilt folyosón egy-egy
                  diákszolga őrködik éjfélig s egy-egy éjfél után. Kis diákszolga, nagy diákszolga,
                  mindegy. Sétálnak körben a folyosón, meg-megállnak, ügyelnek: nem surran-e ki
                  valamelyik diák a folyosóra s nem - piszkit-e oda? Ha megesik a baj, s nem éri
                  tetten a tettest, jaj neki! Mert reggel a kontra bejárja a folyosókat, őt követi
                  az éjszaka hat vigilje s akinek a folyosóján rondaságot talál, azt lekapják a husz
                  körméről - és ráveret a kontra ur szegényre hármat, ha több rondaság találtatott,
                  hatot is. Nagy veszekedéssel, sirással-rivással folyik le ez a körmenet. Az
                  éjfélelőtti vigil esküdözik, hogy ő éjfélkor tisztán adta át a folyosót; az
                  éjfélutáni meg esküdözik, hogy amikor körüljárták a folyosót, ott volt a piszok. A
                  kontra igen egyszerüen tesz igazságot: kiporoltatja a nadrágját mindkettőnek.</p>
					<p>Ez igy, könnyedén elmondva, ugy-e, humorosnak látszik? De képzeljetek egy téli
                  éjszakát, 20-30 fokos hideggel, ami nem ritkaság a székely havasok alján:
                  képzeljetek hozzá egy tizesztendős fiut, akit éjfélkor felráznak legédesebb
                  álmából: jere ki, vigyázz reggelig, a meleg szobába visszamenned egy percre sem
                  szabad, - nem égbekiáltó lelketlenség történt-e ezzel a kisfiuval? A
                  kapucsengetésre vigyázó nagy diákok jól befütött szobában olvassák Jókait, ezek
                  meg fagyoskodnak a dermesztő hidegben: csuda-e, ha vissza-visszasompolyognak a
                  meleg szobába, ott ülnek, ülnek a ládán, s egyszerre csak bekoppan a szemük,
                  reggel ott találják a kopasz ládán összezsugorodva, alusznak, álmodnak - vajjon,
                  miről álmodhatik egy ilyen gyermek? És reggel megvan a baj, a szörnyü nagy baj.
                  Itt is egy folt, ott is egy folt. Ki bolond, hogy sötét éjjel, hidegben,
                  lebotorkáljon a második emeletről, az “alsó” udvarba, ahol sötétlik, büzlik egy
                  otromba nagy épület; tapogatózva a vaksötétségben, amikor sietős az utja, igen
                  sietős?...</p>
					<p>Rémüldözve gondolok arra ma is: hátha szegény ember az édesapám, s nekem is künn
                  kell dideregnem a hideg éjszakában. Nézegetem a nyolcesztendős gyermekeket,
                  nézegetem, nézegetem: micsoda apró emberke voltam én, amikor leszakadtam az
                  édesanyai kebelről! Egy beteges, nyurga legény a “gyámom”, a védelmezőm: szegény
                  Boda Elek, akinek utána kárrognak a diákok, s mert folyton az ő sarkában látnak,
                  már az első héten kárrognak utánam is: kár, kár, kicsi varju, kár! Gyenge mellü,
                  köhögős Boda Eleknek csakugyan kissé rekedtes, kárrogós a hangja. Kész a csúfnév:
                  varju. S kész az én csúfnevem is: kicsi varju. Nem győzök most annyit mosolyogni
                  ezen, mint amennyit sirtam akkor. Talán egy gyermek sem sirt annyit, mint én.
                  Egynek a szive sem sirt úgy vissza tán a falujába, mint az én kicsi szivem.</p>
					<p>Milyen nagy kedvvel jöttem ide, s szeretnék már hazarepülni! A kisbaconi diákok
                  dédelgetnek, vigasztalnak, egy-egy kárrogó diákot el is püfölnek, de én csak
                  szeretnék hazarepülni, soha, de soha el nem hagyni édesanyámat, Benkő Gergőt,
                  mesemondó Rigó Anist, s öccsét, Andrist, aki mindig fütyöl s pattogtat
                  kenderostorával... Egyszer meg is kisérlem a szökést: mig a kisbaconi diákok
                  kiülőst játszanak a réten, észrevétlen félre sompolygok, megyek, mendegélek az
                  öreg füzfák közt. Nem messze fehérlik az ország utja: ha én ebbe beleállok, addig
                  megyek, mendegélek, amig szépen hazaérek. Kikerülök az országutra, felém mosolyog
                  egy falu, Udvarhelytől egy futamodás. De a diákok észreveszik eltünésemet, hallom
                  a kereső, kiabáló hangjukat, aztán egyszerre csak megpillantnak, rosszat sejtnek,
                  megfutamodnak, megfutamodom én is: a falu végén érnek utól. Keservesen sirok:
                  eresszenek, eresszenek, haza akarok menni!</p>
					<p>- Haza? - nevetnek a diákok - hiszen ez az ut Csikországba vezet!</p>
					<p>Kisül, hogy éppen ellenkező irányban akartam megszökni. Nagy, négyszögü tábláról
                  lemered rám a falu neve: Bethlenfalva.</p>
					<p>Szép gyöngén kézen fognak, ugy vezetnek vissza a rétre, onnan be a városba, ott is
                  a piacra, ahol sorban állnak a gyékényfödeles szekerek, szekereken sárgadinnye,
                  görögdinnye, szőlő. Benkő Ádám vesz egy nagy sárgadinnyét, azt szeletekre
                  vagdalja, mindeniknek jut egy szelet. Vesz szőlőt is s biztat: egyél, Elekecske,
                  egyél. Eszem, eszem s szép lassan megvigasztalódom. Arcomon felszárad a könny s
                  vidám kedvü diákok közt felvidult szivvel megyek vissza a vén kollégiumba.</p>
					<p>*</p>
					<p>Négy elemi, nyolc diák-osztály: ez a vén kollégium. Az elemi osztályosokat
                  cellistáknak nevezik. A diák-osztályokba járók; kolégyisták. Az első és második
                  elemi osztály növendékei majd mind városi gyerekek. Csak azokat a falusi
                  gyerekeket degradálja le a második elemibe Kis uram, akik még sillabizálva
                  olvasnak. Csudálkozva látom, hogy az első s második elemisták közt is alig akad
                  oly kis fiu, mint én. Ugy látszik, gyermekük iskolábajáratásával az urak sem
                  sietnek. Kiki akkor adja iskolába a fiát, amikor neki jól esik. Talán még az urak
                  sem sejtik (hát én hogyan sejteném?), hogy svábhegyi villájában most töri fejét a
                  népiskolai törvényen Eötvös József, akinek Megfagyott
                     gyermek-ével Isten házában megrikattam a kisbaconi fejérnépeket. Ez a
                  törvény fogja iskolába kényszeriteni a hatéves gyermeket. Ez a törvény fogja
                  megakadályozni, hogy egy osztályban, egy padban szorongjanak kamaszodó fickók s
                  öklömnyi emberkék. Az osztályban, amelybe én belépek, ez a kép: kamaszodó fickók,
                  10-12 éves fiuk, s ezek seregében egy félénk, szepegő fiucska, akinek szeméből egy
                  tréfás szó is könnyet fakaszt. A tanitó, hosszu, nyurga, teológiát végzett diák, a
                  második osztályból feljötteket ülteti az első padokba, mégpedig grádus szerint:
                  legelől a kitünők, aztán a jelesek, jók, elégségesek. Ők a “beérkezettek”,
                  akárcsak azok az irók, akik a közhit szerint (néha annak ellenére) - beérkeztek,
                  szóval: megilleti őket az első hely, mégha nem is illeti meg... Mi, most jöttek,
                  vagyunk a kezdők, tehát hátul a helyünk. Alig van köztünk néhány úrigyermek, a
                  nagy többség, az egész osztálynak nagy többsége gazda- meg napszámosgyerek. A
                  háromszéki meg erdővidéki fiuk fekete meg szürke posztóharisnyások, egyik-másik
                  vitézkötéses brassói posztónadrágban feszit, az udvarhelyszéki fiuk
                  fehérharisnyások: itt még ragaszkodik a nép az ősi szinhez... A fekete meg szürke
                  szint elnyomja a fehér. Fehér harisnya, durva, patkós csizma, magastetejü,
                  széleskarimáju kalap, kurta zeke, mely alól ki-kivillan a kendering, sőt az is oly
                  kurta, hogy a harisnyakötésből mindegyre kisiklik: ezeken a fiukon a ruhának
                  egyetlen darabja sem árulja el, hogy - diákok.</p>
					<p>No, de türelem, majd kicsinosodnak szép lassacskán ezek a feketére sült arcu
                  fickólegénykék és sokan előkerülnek majd a második, de még az első padba is.</p>
					<p>Szeretnék valahol helyet találni, s addig löknek, lökdösnek hátrább, mig
                  szerencsésen hátra taszigálnak a legutolsó padba. Tovább nem lehet, mert ennek a
                  padnak a háta már a falnak támaszkodik. Itt huzódunk meg Leopolddal, szorosan
                  egymás mellett: egy az, mert szeretjük egymást, más az, hogy Leopoldnak nincs
                  könyve, nekem pedig van. Ránk illik a nóta:</p>
					<p>Én is árva, te is árva,</p>
					<p> Bujjunk egymás árnyékába!</p>
					<p>Kettőnk közt ugyan ő az igazi árva, de félárvának én is beillek, oly igen
                  gyámoltalan, félénk, gyenge szivü vagyok.</p>
					<p>A tanitó szomoruan, mai szemmel visszanézve: csüggedten lépdegél az első pad
                  előtt, meg-megáll, hosszan eltünődik, mint hosszulábu gólyamadár: mit kezdjen
                  ezzel a mindenünnen összeverődött, 70-80 főnyi csapattal? Végre felszólitja az
                  első fiut: olvass. Egész héten nem csinálunk egyebet: olvasunk. Nem akarok hinni a
                  fülemnek: az első padbeliek is baktatva, vontatottan olvasnak. A második, harmadik
                  padbeliek el-elakadnak, sillabizálnak. Mire a sor reám kerül, már nem az vagyok,
                  aki néhány nappal elébb. Ott áll a gólyalábu tanitó az utolsó pad szélén, fejét
                  szüntelen hajtogatja, közbe-közbe mondogatja: jól van, jól van, én meg
                  olvasásközben is észreveszem, hogy az első padbeliek, meg a többiek is hátranéznek
                  s hallom, amint suttogják: a kicsi varju, a kicsi varju.</p>
					<p>Hiszen a kicsi varju csuffá tette a városi gyerekeket, de az olvasás mégis csak
                  sirással végződik.</p>
					<p>- Mért sirsz? kérdi megütődve a tanitó.</p>
					<p>Nem felelek.</p>
					<p>- Mért sirsz? kérdi ujra.</p>
					<p>Nem felelek.</p>
					<p>Akkor feláll Leopold s mondja:</p>
					<p>- Azért sir, instálom, mert kicsi varjunak csufolják.</p>
					<p>Nádpálca volt a tanitó kezében, mérgesen lecsapott az asztalra: Csend! Elnémult az
                  osztály. Aztán egyszerre huszan is felálltak, csupa falusi gyerekek, ugy
                  mutogattak a városiakra: Ez is mondta: kicsi varju! Az is mondta: kicsi varju!
                  Erre meg felálltak a városiak s kórusban kiabálták: Nem igaz! Nem igaz!</p>
					<p>Látható ebből, hogy a falu és város harca nem az Urnak 1919-ik esztendejében tört
                  ki, - régibb keletü az.</p>
					<p>- Csend! Csend! - csattog a nádpálca a padon, majd városi és falusi gyerekek hátán
                  elegyesen - s ezzel falu és város harca elintéződik...</p>
					<p>El, az osztályban, de kitör ujra, amint az udvarra kikerekedünk.</p>
					<p>- Kicsi varju! Kicsi varju! - kiabálják felém a városi gyerekek, aztán szaladnak
                  is, bizony, nem előlem, de a kamaszodó fickók elől. A kit megfoghatnak, döngetik,
                  öklözik, földhöz vágják, a porban meghengergetik: nesze, nesze, porcellánfenekü!
                  Kell-e még? A következő napokban már csak ritkán s nagy messziről hallom: kicsi
                  varju! Kicsi varju! - s egyszerre csak vége szakad falu és város harcának az én
                  kicsiségem körül. De még sokáig idegenül, félve nézem a bársonybugyogós fiukat.
                  Ugyan, sejthettem-e, hogy majd egyszer egy ilyen bársonybugyogós fiu szive forr
                  össze a szivemmel... Hogy kart karba öltve, összefonódva sétálunk a Küküllő
                  partján? Ábrándozunk, fellegvárakat épitünk, jósolgatva egymásnak nagy szép
                  jövendőt, babérkoszorut. Együtt keresi, szedegeti a székely népköltészet
                  vadvirágait, a bársonyruhás s a posztózekés fiu - ugyan, sejthettem-e?</p>
					<p>A jövendő nekem még a szüreti vakáció. Már csak annyira van a jövendő, hogy a hat
                  heti “diligenciából” eltelt négy hét, két hét mulva jön a Pista meg a Fecske,
                  hazaröpitenek édesanyám kebelére. Az osztály, különösen reggelenkint, összefoly a
                  szemem előtt, mintha köd gomolyogna a borzas meg a sima fésült fejek fölött.
                  Mintha falravetett árnykép volna a gólyalábu tanitó. El-elsuhan az első pad előtt,
                  meg-megáll, néha falnak veti a hátát, s ilyenkor ugy érzem, hogy rám mered a
                  szeme. Félve huzódom Leopold mellé, bár szóról-szóra, betüről-betüre bevágtam a
                  leckét - igen, igy kivánja ez a szomoru ember, igy kivánják a többiek is mind:
                  tanitók és professzorok. Magolunk és magolunk. A bátrabb gyerekek “kihivják” az
                  előttük ülőt s ha eredményesebben magoltak, ott mindjárt helyet cserélnek.
                  Meg-megesik, hogy egy órán tiz-husz grádussal is alább kerül, aki a leckét
                  szóról-szóra, betüről-betüre be nem magolta. Hiába tanitja a Szentirás, hogy “a
                  betü öl, lélek az, mely megelevenit” - lelketlenül ölnek a betüvel. A gólyalábu,
                  szomoru tanitó soha semmit meg nem magyaráz, csak olvastatja, hol ezzel, hol azzal
                  a holnapi leckét s óra végén kiadja, hogy hányadik laptól hányadikig kell
                  szóról-szóra, betüről-betüre bevágnunk. Közbe-közbe rácsap hol az asztalra, hol
                  valamelyik padra nádpálcájával, ha erősen zümmög-zummog a méhkas türelmetlenkedő
                  népe: ez a magyarázat. Engem nagy ritkán szólit fel, mivelhogy a holnapi lecke
                  felolvastatásával s a kihivásokkal telik el az óra. Gyámoltalanul huzódom meg
                  Leopold árnyékába, nem hivom ki az előttem ülőt, mert nem akarom elhagyni legjobb
                  barátomat, aki, szegény, nehezen tanul: még nem tudom, azért-e, mert gyenge fejü,
                  vagy azért, mert lelke folyton egyebütt jár, bizonnyal legtöbbet az édesapja s
                  anyja sirja körül. De ha nem is ragaszkodnám Leopoldhoz, nincs merszem a
                  kihivásra: hátha egy szót elvétek. Érzem, hogy már rég az első padban ülhetnék, de
                  nem akarok ott ülni. Én már sok zsoltárt tanultam a kisbaconi iskolában s benne
                  volt egyikben ez a sor: A csufolódóknak nem ül ő székébe... Egy-egy bátrabb falusi
                  fiu a kihivásokkal előkerült az első meg a második padba, én is elé év végén a
                  másodikba, a grádusban 16-odiknak. “Szinegyesem” volt mindenből s mögöttem még
                  négy-öt fiunak. Vagyis: 20 gyermek szóról-szóra, betüről-betüre vágta be a leckét.
                  A negyedik elemi végén, kihivás nélkül nyomulok előre hatodik kitünőnek s
                  jutalomkönyvet is kapok, egy kis könyvecskét: az Uj testamentumot. Kapok könyvet,
                  de nagy ára van ennek: el kell hagynom Leopoldot. Már csak a szobában, az udvaron
                  bujhatunk egymás árnyékába, ő, szegény, ott rekedt az utolsó padban. Ki sug neki
                  ezután?</p>
					<p>Maradt-e valami lelkemben mindabból, amit a harmadik, meg a negyedik elemiben
                  tanultam? Nem maradt egyéb: egy könyvnek a cime. A magyar nemzet története az,
                  irta Rajcsányi János. Minden fejezet fölött egy-egy királynak a neve s a név
                  alatt: mettől meddig uralkodott. Ezzel az egy könyvvel tanultam többet, mint
                  amennyit a kisbaconi iskolában, egy könyvvel többet két esztendő alatt. A Flóri
                  könyvét, melynek hatéves koromban minden versét tudtam, ma is szinte végig tudnám
                  mondani; István bácsi kalendáriumának nem egy történetét máig sem feledtem el; ma
                  is látom a képet, amint Dobozi Mihály lovára kapva hitvesét, száguld az üldöző
                  törökök elől s Kisfaludy versének (Dobozi Mihály és hitvese) még a betüit is
                  látom; Eötvös Megfagyott gyermeke kitörülhetetlen
                  gyermekkori emlék, s im, a kollégium két esztendejéből csak egy könyvem maradt
                  meg. Egy könyvem s két tanitó: mind a kettő hosszulábu, nyurga legény. Az egyik
                  szomoru, a másik jókedvü, ráncos, recsegős-ropogós csizmában illegő-billegő: járás
                  közben, ülés közben is mindig rezegteti a lábát, mintha mindig rezgős polkát
                  járna. És volt ennek a lábát rezegtető tanitónak egy oly hosszu füzfa vesszeje,
                  hogy a szoba egyik feléből a másik felébe ért. Ott hevert ez a vessző éjjel az
                  ágya mellett, s virradat felé, amikor legédesebb a gyermek álma, felvette ezt a
                  vesszőt, és átsuhintott az ő meleg ágyából mindazon ágyakra, amelyekben még a
                  gyermekek édes hajnali álmukat aludták. Ez a vessző engem is fel-felébresztett...
                  Otthon az édesanyai csók, itt a vessző: sem ezt, sem azt soha, soha el nem
                  felejtem.</p>
					<p>Este 10 óra előtt nem szabad lefeküdni a gyermekeknek. A nagy diákok lefekszenek,
                  amikor éppen nekik jól esik, az apró emberkék meg ott ülnek, üldögélnek a nappal
                  asztal, éjjel ágy körül, egy szál faggyugyertya mellett magolnak, bóbiskolnak s
                  tiz órakor a rezgőpolkás tanitó, ha ugyan nem alszik, felkérdezi a leckét. Aki
                  eldarálja, lefekhetik; aki nem, ott marad éjfélig is. Reggel öt órakor felkelés.
                  Tél van, még csak hét órakor kezd virradni. Ismét a faggyugyertya mellé
                  telepszünk, álmosan, fáradtan, kedvetlen, szüntelen cáfolva, de hiába, hogy “a
                  hajnal a Muzsák barátja”...</p>
					<p>Szeretnék, ugy szeretnék ide rajzolni valami édes, kedves emléket abból a két
                  esztendőből s csak egyet, egyetlenegyet találok: amikor a harmadik osztály
                  egzámenje után, a kisbaconi diákokkal gyalogszerrel indul a kilencedik esztendőbe
                  járó gyermek - haza. Ma is fel-felkacag a lelkem, ha nézem apróbb unokáimat s
                  akkori magamat hozzájuk méregetve, erre az utamra gondolok. Délben vágunk neki a
                  nagy utnak, szénás csürben hálunk meg, aztán neki a Rika-erdőnek, ott Benkő Ádám
                  somfabotot vág, megfogja az egyik végét, én a másikat, igy huz maga után.
                  Vasárnap, férfiak, asszonyok a kapuk előtt üldögélnek, rajtam igen sajnálkoznak a
                  fejérnépek, de én vidámlelkü vagyok, repdes a szivem: már látom a falunk tornyát -
                  már otthon is vagyok; édesanyám összecsapja kezét, nem akar a szemének hinni;
                  ölel, csókol, aztán lehuzza csizmácskámat, ágyba fektet, vizes ruhával borogatja
                  égő talpamat és térül-fordul, visszaröppen hozzám egy tányér erdei szamócával - -
                  oh, édes jó anyám, ennek az epernek illata, ize a kisbaconi temetökertig kisér el
                  engem!</p>
				</div>
				<div type="chapter">
					<head>HETEDIK FEJEZET. Ebben sok minden közt két különös emberről s egy igen szomoru
                  temetésről lesz szó.</head>
					<p>Már harmadik esztendeje koptatom a vén kollegium udvarát s még csak messziről,
                  félve bámulom a professzor urakat. Voltaképpen oly kevesen vannak, hogy az csupa
                  csuda. A négy elemiben s a négy alsó, gimnáziumban teológiát végzett, szakállas
                  diákok tanitanak, csupán egy professzor ereszkedik le közénk: Pataky Pál. Az
                  állat-, növény-, ásvány- és vegytan professzora ő. Kevesen vannak, de igy is alig
                  győzi a csengető diák reggel 7-8 óra közt végigjárni őket s jelenteni alázatosan,
                  hogy a professzor urnak ma, ettől eddig, ebben s ebben az osztályban - órája van.
                  A napról-napra váltakozó csengető diákoknak kell ezt számon tartaniok, nem a
                  nagytiszteletü professzoroknak. Amikor kinek-kinek ezt jelentette, nyargal vissza
                  a kollegiumba, fel a csengettyüs toronyba, lesi, várja, mikor kongat nyolcat a
                  kálvinista templom toronyórája s osztályba csengeti a diákokat. De két csengető
                  diák van, az egyik a folyosó nyitott ablakából lesi a professzor urakat, s amint
                  egynek felbukkan az alakja, aztán megy, mendegél lassan, méltóságosan az osztálya
                  felé: bekiált a tornyocskába, mire megszólal a csengettyü, végigkiséri szavával a
                  professzor urat. Külön-külön mennek rendszerint, s egy fertály óráig, kevés
                  szünettel, szól a csengettyü, hirdeti mindeneknek, akiket illet, hogy: némuljon el
                  a földi lárma, mert jön, jön, közeleg Isten után a legfőbb hatalmasság. Gyáva
                  kicsi szivem összeszorul, ha nagy ritkán e félelmetes emberek valamelyikét
                  megpillantom, de lassanként felnyilik a szemem s csudálkozással látom, hogy azok a
                  nagy diákok (a legtöbbje szakállas legény) nem igen félnek a professzor uraktól s
                  a “földi lárma” csak akkor némul el, amikor nyilik az ajtó s akkor sem mindjárt,
                  de lassan-lassan, igen lassan némul el. Az ősidőkből átöröklődött ceremóniák már
                  haldokolnak. Haldokol a professzor urak csengettyüszóval való kisérése is. Csak
                  messziről félelmetesek e nekem oly hatalmas emberek, azok a nagyszakállas diákok
                  meg csak a mathezis professzorától félnek: egy az, hogy a mathezis igen nehéz
                  tudomány, más az, hogy nagytiszteletü Korondi uram szörnyen goromba ember. Hiába
                  szór néha villámokat Kis uram gyermekszeme, egy-két hizelkedő szóra lecsendesül,
                  arca, szeme mosolyog. Esztendőről-esztendőre eljátszák neki ugyanazt a komédiát,
                  amikor a világtörténelem folyamán a forum romanum megelevenitésébe kezd, igy: De
                  hah! Mi ez? Mi zaj? Micsoda pokoli lárma? Állatok bőgése. Emberek orditozása.
                  Asszonyok jajgatása. Gyermekek sikoltozása - és egyszerre valamennyi diák
                  felugrál, egymás hegyén-hátán rohan az ablakhoz: látni, mi van odakint.</p>
					<p>- Csak tessék, tessék vissza, mosolyog megelégedetten Kis uram, - a forum
                  romanumról beszélek.</p>
					<p>Szeretném ide varázsolni a nehéz lélekzetü ember egy-két szó után meg-megpihenő,
                  rekedtes hangját; ide varázsolni diadalmasan körültekintő gyermekszemét, mely
                  hisz, szentül hisz a diákriadalom komolyságában, esztendőről-esztendőre, az első
                  órától az utolsóig hisz...</p>
					<p>Mint a vasgereben foga, oly egyenes, szurós Korondi professzor szakállának,
                  bajuszának minden szála. Szurós a szeme is. Egyetlenegyszer láttam mosolyogni tiz
                  év alatt. Volt egy szép kis leánykája, az a szép kis leányka egyszerre csak
                  elkezdett bicegni, aztán sorvadt, sorvadt, elsorvadt, kivitték a temetőbe s akkor
                  valami különös keserü mosoly ráfagyott a marós szemü ember ajakára: szúrt a szeme,
                  fagyasztott az ajka - talán nem is volt igazi mosolygás, amit én láttam,
                  egyetlenegyszer...</p>
					<p>Hiányzik most nekem, hogy nem ismerhetém Mogyoróssy Szőke Józsefet, a filozófia s
                  költészet professzorát. Ő még abból a régi világból való ember, aki nem viselt
                  bajuszt, simára borotvált arccal filozofált s irogatta verseit, rettenetesen rossz
                  verseit. A versei igen rosszak voltak, de nagy, jó szive volt: gyönyörü rétet
                  hagyott a kollegiumra, s a szegény diákok részére
                  mindenféle alapitványokat. Mindössze annyit kötött ki, hogy halála után a
                  kollegium a verseit adja ki. Ki is adták. Egy-két példány ha elfogyott belőle,
                  esztendőkön át lepte a por Mogyoróssy Szőke József verseit a kollegium
                  könyvtárában, mignem jutalomként szétosztották köztünk. Jutott belőlük a
                  szekundás diákoknak is. Két esztendőben ez volt a jutalomkönyv. Hüségesen
                  végigolvastam a talpig magyar s talpig rossz poéta verseit, ime bizonyság ez a
                  négy sor:</p>
					<p>Küküllő partján vakarni</p>
					<p> Sok pénzt csinál marhabőr,</p>
					<p> Nem kell dolgot nem akarni,</p>
					<p> Ha német, magyar embör.</p>
					<p>S hogy magyarázója legyek e derék ember költészetének: az első két sorból azt
                  tudjuk meg, hogy az udvarhelyi bőrcserző vargák, akik a Küküllő partján vakarták a
                  marhabőrt, sok pénzt csináltak ezzel; az utolsó két sor meg azt mondja, hogy akár
                  német, akár magyar az embör, a munkát ne kerülje. Jól beszélt, bölcsen beszélt,
                  nagytiszteletü uram, s igen szép volt a kertje, melyet ránk hagyott; ott én igen
                  sokat andalogtam, igen sok rossz verset faragtam - legyen az emléke áldott!</p>
					<p>De talán ideje már, hogy bemutassam a különös embereket, akiket a fejezet élén
                  bejelenték. Ihol már jön is az egyik: két botra támaszkodva, nagy óvatosan tipeg
                  egy magas, széles vállu, szintelen, püffedt ábrázatu ember. Nagy kerek okuláré
                  mögül előre mered két nagy szem, nem néz sem jobbra, sem balra, mindig csak előre.
                  Kevesen köszönnek neki az uccán: a szélütötte, kesernyés szavu, csipkedő, minden
                  szavával maró embert, ha lehet, kikerülik. Javakorabeli ember, de családja nincs.
                  Két öleb a családja, ezeket becézi, embert nem szeret, őt sem szeretik. Ma
                  különcnek mondanók Pataky Pált, de én e pillanatban gyermek vagyok, falusi
                  gyermek, nem szabad még ismernem e szót, sőt, ha jól utána gondolok, a különös
                  szót is aligha ismerém. Igen, jön, jődögél ez a végig megmerevedett ember. Belép a
                  mi osztályunkba, nagynehezen felkapaszkodik a katedrára, hol feltolja, hol letolja
                  pápaszemét, megmerevedik az egész osztály - megmerevedett professzor, halálos
                  csendbe merevült gyermekek. Jaj, Istenem, de szeretnék a padok alatt visszabujni
                  az utolsó padba, Leopold mellé. De itt kell szoronganom az elsőben, mert ugy
                  tetszett a rezgőpolkás tanitónak, hogy a hatodik grádusba emeljen. Öt fiu ül
                  előttem, mind az öt urfi. Már kezdünk barátkozni, de jön ez a különös ember, szeme
                  rámered az első padra, sorba állitja fel az előttem ülőket. Kikérdezi, melyik
                  kinek a fia. Mind az ötnek ismeri az apját s mind az öt gyermekhez van valami
                  bántó szava. Látom, világosan látom, hogy az urfiságuk miatt bántja őket ez az
                  előkelő uri családból való ember. Amikor rám kerül a sor, előbb a pápaszemen át
                  mustrál, aztán magas, széles homlokára tolja a pápaszemet, kövér tokája mint egy
                  teli zacskó fityeg az állán, néz, néz, aztán szinlelt csodálkozással kiált fel,
                  kissé selypitve, kényesen:</p>
					<p>- Jól látnak semeim? Mi azs apád, fiam?</p>
					<p>- Gazdaember, - mondom s reszket a lábam, vacog a fogam.</p>
					<p>- Gazsdaember? - álmélkodik a megmerevedett ember s majd keresztül szur a
                  szemével. - Gazsdaember? S te hatodik vagy? Talán a te apád is vacsoráztatja a
                  tanitó urakat?</p>
					<p>Zavarodottan állok, szeretnék a föld alá bujni. Mit feleljek erre?</p>
					<p>- No, sólj, fiam, sólj, - mondd meg az igazsat.</p>
					<p>Alig tudom visszafojtani a sirást, nagynehezen nyögöm ki:</p>
					<p>- Az én édesapámnál nem vacsoráztak.</p>
					<p>- No, fiam, ezst beirom a könyvecskémbe. Van egy fiu, kinek azs apjánál nem
                  vacsoráznak a tanitó urak s mégis hatodik.</p>
					<p>Mindjárt elé is vette a könyvecskéjét, aranyos nyelü ceruzájával belefirkált
                  valamit.</p>
					<p>Hiszen, való igaz, hogy utánam még következett néhány urfi az első padban - ha ugy
                  tetszik a rezgőpolkás tanitónak, nem ültet elébük, s bár ne is ültetett volna:
                  lám, ez a szerencsétlen természetü ember most rám uszitja ezeket a fiukat, falu és
                  város harca ujra kitör. Való igaz az is, hogy a tanitó urak el-eljártak ebédre,
                  vacsorára a városi, meg a közel falusi uri szülékhez, de ez, ugy-e, igy volt
                  mindig, mióta a világ világ s igy is lesz minden időkben. Ugyan, kik voltak ezek a
                  tanitók? Kisgazdák, napszámosemberek, szegény özvegyek fiai többnyire, akik
                  diákszolgákul éhezték át a kollegiumot: aztán mentek a nagyenyedi teológiára, ott
                  folytatták az éhezést az ingyencipón s négy év leteltével visszajöttek a
                  kollegiumba osztálytanitónak. Egy szobában laktak velünk; ugyanazt a sovány ebédet
                  ették, amit mink. Jövedelmük: vajmi csekély fizetés, s amit a három sátoros
                  ünnepen szereztek mint legátusok. Bizony, rájuk fért, ha egyszer-másszor gazdagon
                  teritett asztalhoz ülhetének. S csuda-e, ha kedveztek a vacsoráztató szülék
                  fiainak?</p>
					<p>Mi tette ilyen kesernyéssé, kegyetlen szókimondóvá ezt az embert, nem tudom. Sokat
                  suttogtak titokzatos, rejtelmes életéről, ami a gyermekagynak érthetetlen kaosszá
                  zavarodott, s ma is csak sejtem, hogy miért huzódott vissza az emberektől, s mért
                  csipte, marta azokat, akik utjába akadtak. Professzortársait sem kimélte, szemünk
                  láttára, fülünk hallatára szégyenitette meg Kis uramat, aki, szerencsétlenségére,
                  épp akkor tévedt be az osztályunkba, amikor ez a kesernyés ember prelegált nekünk.
                  Mert prelegált s nem adta fel a leckét, mint a tanitók: ettől a laptól eddig
                  szórul szóra, betüről betüre magoljátok be. Egészen más emberré vált, amint az ő
                  kicsi tudományát (mert aligha volt nagy) közölte velünk. Áhitattal tapadt szemem a
                  kövér tokára, ugy tetszett nekem, hogy ebből a hol felhuzódó, hol leereszkedő
                  zsirzacskóból száll ki az a sok-sok érdekes dolog, amit egyik-másik állatról
                  elmesélt nekünk. Igen élveztem csendes, halk, gügyögő beszédét, s mintha hájjal
                  kenegetett volna minden szava, különösen azok a szavak, melyekben z meg sz fordult elő: a z - zs-vé, az
                  sz s-sé lágyult az ő ajakán.</p>
					<p>Igen, belépett Kis uram, mi felálltunk illendően, de még nem is inthetett, hogy
                  üljünk le, a rettenetes ember szeme rámeredt Kis uramra s mondá, amint
                  következik:</p>
					<p>- Servus, Feri! Tán tüt áruls?</p>
					<p>Kis uram arca lángba borult, zavarodottan hebegett valamit s kisompolygott az
                  osztályból... A megdöbbenés, visszafojtotta az önkéntelen elékivánkozó kacagást.
                  Hiszen, Kis uram rektor-professzor volt, első a professzorok között. Joga volt
                  belépni minden osztályba, megkérdezni a professzorokat, a tanitókat: meg vannak-e
                  elégedve az osztállyal. S im, szót se szólhatott, szégyenkezve sompolygott ki ez a
                  hatalmas ember, akire én szorongó félelemmel néztem eddig.</p>
					<p>*</p>
					<p>Első eminensnek lenni nagy dicsőség minden időkben, de ez a dicsőség terhes
                  dicsőség: minden nap, minden órában készen kell lennie arra, hogy a második
                  eminens kihivja. Tizen-huszan figyelik, hogy minden tárgyból jól bevágta-e a
                  leckét s jaj őneki, ha rajtakapják a nemkészülésen: összesugnak a második
                  eminenssel, biztatják: hivd ki! Itt az idő, most vagy soha! Nem tréfadolog ez. Az
                  első eminens élete merő nyugtalanság. Ujra meg ujra szerencsét próbál a második
                  eminens. Ezt is ostromolja a harmadik. A harmadikat a negyedik. És igy tovább.
                  Egy-egy eleveneszü, fáradhatatlan magoló egyszerre csak előretör a második padból
                  az elsőbe s nem nyugszik meg, amig az első eminens mellé nem kerül: szakadatlan
                  ostrommal most ezt nyugtalanitja. Micsoda nagy lelki nyugtalanság ez a gyermeknek,
                  aki ott ül az első pad élén s látja, mint közeledik hozzá a veszedelmes ellenfél:
                  tegnap még tizedik volt, ma már ötödik, holnap - ki tudja, mit hoz a holnap? Jaj
                  de szép volna, de nagy öröm volna, ha a félévi egzámen után azzal köszöntenék be
                  otthon: Első vagyok, édesapám! Végiggondolom ezt az örömet, de hirtelen nagy
                  nyugtalanság száll meg. Nem is merek arra gondolni, hogy kihivjam az előttem ülőt.
                  Valami azt sugja nekem, hogy ez a különös ember egyszerre csak megragad az
                  üstökömnél fogva s az első eminens helyére ültet. S valóban, aki maga is urfi
                  volt, még pedig - mondják - igen előkelő urfi, óráról-órára csipkedi, mardossa az
                  urfiakat, aztán egyszerre csak lecsap a mennydörgős menykő: föltesz egy kérdést
                  az első eminensnek, nem tud megfelelni rá: ülj le! Tovább kérdi a másodikat, a
                  harmadikat, a negyediket, az ötödiket: ülj le, ülj le! Rám kerül a sor, reszketve
                  állok fel, ráhibázok a kérdésre, mint a kocavadász a nyulra, ennek a különös
                  embernek elég ennyi, hogy az első eminens helyére ültessen.</p>
					<p>- Te lesel ezután az első! - hirdeti ki diadalmasan a verseny eredményét s hogy
                  még jobban megkeseritse a legyőzöttek lelkét, hozzáteszi: Holnap délután jere fel
                  hozzám!</p>
					<p>- Igenis, - hebegem félénken, szorongva, miközben a volt első eminens sirva borul
                  a padra.</p>
					<p>Ne mosolyogjatok, dráma, igazi dráma ez, apró emberek drámája ez. Sir a legyőzött
                  s a győztes a győzelmének nem örül. Már-már megbarátkoztak velem a fiuk, most
                  bizonyosan gyülölni fognak... Nincs örömem az elsőségben!</p>
					<p>Hamar hire fut a kollegiumban, hogy “már megint mit csinált az a bolond Pataky”,
                  de a falusi gyerekek ujjonganak, éljenzik az igazságot, olyan erősen éljenzik,
                  hogy az osztálytanitónk dühösen kergeti szét őket. Egy kis, vörösképü ember most a
                  tanitónk, az ő szobájában lakom, s látva-látom, hogy nem örül a diadalomnak. A
                  “gyámom”, Boda Elek is szomoruan mosolyog, közben mindegyre a melléhez kap,
                  görcsös köhögés fojtogatja, arca oly sápadt, hogy ijedten nézek rá. Már tul van a
                  husz esztendőn, volt egyszer sor alatt is, s még csak egy osztállyal lépett
                  elébb, amióta itt vagyok. Ismételte a második osztályt, most ismétli a
                  harmadikat: Istenem, Istenem, milyen furcsa lesz, ha egyszerre csak egy osztályba
                  kerülök Elek bácsival! Fél-e, nem-e ettől a gondolattól, nem tudom, de félek én.
                  Fáj kicsi szivemnek, hogy ez a nagy, nyurga legény óráról-órára zsugorodik össze,
                  - miért is nem marad otthon? Turná a földet, mint a bátyjai. De az együgyü
                  szülőknek sejtelmük sincs arról, hogy ez az ifju kétségbeesett harcot folytat a
                  betüvel. Azt sem látják, hogy már rég eljegyezte a Halál, ők csak azt látják, hogy
                  gyenge, vézna, paraszti munkára nem való, de éles a hangja, megtölti a templomot s
                  maholnap “kiszáll” valamelyik eklézsiába, dicséri az Urat! Köhög, köhög, folyton
                  köhög? Ettől a falusi ember meg nem ijed. Hány embert hallottak köhögni az emberi
                  kor végső határáig! Hát csak köhögj, szegény fiu, köhögj. Amit a szülei nem
                  tudnak, ő tudja jól: el van jegyezve a Halálnak. Hogy lehull a sárguló falevéllel.
                  Ő azt is tudja, hogy szük mellében egy vacogtató téli éjszakán fogant meg a Halál
                  csirája. Ott, a nyilt folyosón. Ahová éjfélkor állitották ki. Őrködni a folyosó
                  tisztaságán. Mind tudjuk, csak az apja, anyja nem. Doktor az ő tüdején soha nem
                  hallgatódzott. Köhögésével soha senki nem törődött - mit tehet egyebet a szegény
                  parasztfiu: egyszer csak leesik a lábáról, ágyba fektetik, ahonnan “többé már föl
                  nem kel.”</p>
					<p>Hát igen, Boda Elek szomoruan mosolyog az én diadalom hallatára, de másnap anyai
                  gondossággal öltöztet az audienciára, kifényesiti patkós, kopogós csizmácskámat,
                  kikeféli a port a harisnyámból, az ujjasomból, a kalapomból; csokorra köti a
                  nyakkendőmet, hátrafésüli a hajamat s ugy kisér el a botos-utcába, be annak a
                  keskeny háznak az udvarára, melynek emeletén egymaga lakik a különös ember.
                  Felkisér a jó fiu a garádicson, be is csönget helyettem az ajtón. Öregasszony
                  fogad, annak átad: a professzor ur rendelte ide ezt a fiut.</p>
					<p>- Jaj, lelkem, fiam, mit csináltál, hogy iderendeltek! - renyekedik az öreg
                  asszony.</p>
					<p>- Nem csinált ez semmi rosszat, nénémasszony, - felel helyettem Boda Elek s
                  bátorit engem: ne félj, köszönj bátran, de nehogy kezet csókolj, mert a
                  kézcsókolást igen utálja.</p>
					<p>- Ne, lelkem, ne, - int az öreg asszony is, s azzal kinyit egy ajtót. Két öleb
                  szalad elém mérges csaholással, de az öreg asszony leszidja s szégyenkezve
                  kullognak félre. - Erre, fiam, erre, - s ujra ajtó nyilik: nagy, tágas szoba
                  közepén, aranyozott szegélyü karosszékben ül a különös ember. Diszes hálókabát
                  rajta, a nagy, vörös bojtok szinte földig érnek. Valóságos virágerdő körötte.
                  Csuda nagy növények, csebrekben, széles, sima levelüek, meg vastag, a kövérségtől
                  majd kihasadó, tüskés levelü növények: te már sejted, müvelt olvasó, hogy pálma
                  volt az egyik fajta, kaktusz a másik. S a virágos virágok egész erdeje. Virágok,
                  nekem teljesen ismeretlen virágok. Nagy az örömem, mikor egy-két ismerőst
                  fölfedezek: sárga violát, fehér violát, fuksziát, szekfüvet.</p>
					<p>A különös embernek könyv a kezében. Pápaszemét feltolja a homlokára, hosszan rám
                  mered a szeme, idegenül néz rám.</p>
					<p>- Ki vagy te, mi vagy te, mit akars, fiacskám?</p>
					<p>- Azt parancsolta tegnap professzor ur, hogy jöjjek ide.</p>
					<p>- Mit beséls, fiam? Nem parancsoltam én, csak mondtam. Igen, igen, - tologatta
                  föl, le a pápaszemét, - már emléksem, emléksem, s kövér kezével végigsimogatott a
                  homlokán. Igen, igen, tegnap óta te vagy az első. Nehogy ségyenbe hagyj,
                  értetted?</p>
					<p>- Értem, istálom.</p>
					<p>- Ugy-e, te szolgafiu vagy?</p>
					<p>- Nem, instálom, tanitvány vagyok.</p>
					<p>- U-ugy. Hát osztán hány ökre van az apádnak?</p>
					<p>- Hat, istálom.</p>
					<p>- S hány fia van?</p>
					<p>- Kettő, istálom.</p>
					<p>- No, látod... egy fiura három ökör jut. Mit csinálnál három ökörrel? Hát csak azt
                  mondom: tanulj, tanulj, tanulj.</p>
					<p>- Igen, istálom, tanulok.</p>
					<p>Volt az asztalon egy sárga csengő, (én aranynak néztem), fölvette, csengetett,
                  bejött az öreg asszony.</p>
					<p>- Ezt a fiut vezesd a kamrába. Töltsd meg a zsebjeit marosszéki piros
                  párizsalmával. Ettél-e már piros párizst? - kérdi tőlem.</p>
					<p>- Nálunk nem terem, - mondtam én. - De tudok róla egy nótát, - bátorkodtam
                  neki.</p>
					<p>- No, látod-e, ott születtem én, ahol az a nóta termett, - mondta ellágyult
                  hangon, aztán elgügyögte, selypitette:</p>
					<p>Bekecs alatt Nyárád tere,</p>
					<p> Ott egy kunyhó zsuppal fedve.</p>
					<p> De belseje aranybánya,</p>
					<p> Arany benne egy kis lányka.</p>
					<p>- Tudnád-e folytatni? - pirult ki a fehér, merev arc. - Hát folytasd.</p>
					<p>Folytattam:</p>
					<p>Marosszéki piros páris,</p>
					<p> Hej, piros az én rózsám is.</p>
					<p> Szép az alma az ágtetőn,</p>
					<p> De százszor szebb a szeretőm.</p>
					<p>Zsellér vagy te, én meg székely,</p>
					<p> De egünkre egy nap jő fel.</p>
					<p> Egy esső hull a földünkre,</p>
					<p> Mért lennék hát különb, mint te?</p>
					<p>Hogy ellágyult ez a megmerevedett ember!</p>
					<p>- Eredj, eredj, - mondta hirtelen, nyilván szégyelve ellágyulását. De késő volt,
                  én már a könnyet is láttam csillogni a szemében.</p>
					<p>Valakit ez az ember ott a Nyárád terén igen-igen szerethetett. Valakiben ez az
                  ember ott a Nyárád terén igen-igen csalódhatott... De ezt csak most mondom, akkor
                  hogyan gondolhattam volna erre?</p>
					<p>Az én “gyámom” ott ült a konyhában, az asztal mellett, nagy pohár tej s puha,
                  fehér kalács előtte. Le-lehajtott egy-egy korty tejet, köhécselt, aztán ismét
                  lehajtott egy kortyot.</p>
					<p>- Igya meg, lelkem, - biztatta a jó öreg asszony, - hát te iszol-e? Hogyne innál.
                  - S pohár tejet, kalácsot nyomott a kezembe: - Egyél, fiam, egyél, van itt minden
                  jó, hál’ Istennek. Folyton küldi, küldözgeti a professzor urnak a testvére a sok
                  minden jót. Folyton hivja, hivogatja: jere haza, mit kinlódol a gyiákokkal, de
                  különös ember ez az én gazdám: mézeskaláccsal sem lehet hazacsalogatni. Hej, nagy
                  szomoruság érhette otthon!</p>
					<p>A konyhából nyilt az ajtó a kamarába: mosolygott szép sorjában a polcokon a
                  marosszéki piros páris, mosolygott sok mindenféle ismeretlen alma: bizony, nem
                  válogatta a jó öreg asszony, telerakta mindkettőnknek a zsebét, mert hát - van
                  itt, lelkem, fiaim, minden jó, van bizony!</p>
					<p>*</p>
					<p>Van a kollégiumban sok-sok lakószoba, de - betegszoba nincs. Van egy nagyterem,
                  abban mennyezetig érő állványok, az állványokon pókhálós latin könyvek, amelyeket
                  soha senki nem olvas, de - betegszoba nincs. Van egy nagyterem, abban orgona,
                  szószék, ebben minden szombat este próbaprédikációt tartanak a nagydiákok; év
                  elején, év végén itt folynak le a megnyitó-, a záró-ünnepségek - helyes, helyes,
                  de betegszoba nincs. Van egy kis szoba, ebben néhány ásvány, egy-két vegyi meg
                  fizikai kisérleti eszköz, amelyekkel a kisérlet sohasem sikerül; van ebben egy
                  emberi csontváz is: Vencel a neve; és van itt egy hosszu falánc, melyet az én
                  uzoni pap-bátyám faragott ki egy darab fából; és van itt egy kis szekerecske,
                  melyet meg András nagyapám faragott szintén egy darab fából, de úgy, hogy forog
                  mind a négy kereke: e két utolsó csudában büszke megilletődéssel gyönyörködöm, de
                  a refrén csak mindig ez: betegszoba nincs!</p>
					<p>És szegény Boda Elek nem kérdi: van-e betegszoba, nincs-e, egyszerre csak a falnak
                  hanyatlik, leroskad az én ládámra, ömlik szájából a vér, s nincs egy edény a
                  szobában, nincs az egész kollégiumban, amibe a tüdejét kihányja. Hová fektessük?
                  Van karikás ágya, de ha ezt kihuzzuk a nagy ágy alól, egész nap bele-belebotlunk.
                  Hová vigyük? A “tündérváros” még igazi tündérváros: kórháza nincs. Visszük Szabó
                  Dániel uram házához: neki van egy szobája, konyhája, egy kis mühelye, majd ágyat
                  vetnek valahol a szegény fiunak. Igaz, hogy ő csak mosásért fizet, esztendőre
                  néhány forintot, de Szabó Dániel uram is, a felesége is derék, jólelkü emberek, ők
                  bizonyosan megkönyörülnek rajta. Meg is könyörülnek, pedig a házuk apró gyermekkel
                  teli. Nem is gondolnak arra, hátha gyermekeikre elragad a betegség? A vén, a tudós
                  kollégium is csak egy ragadós betegséget vesz tudomásul, azt, amelyik szemeláttára
                  terjed: a rüh ez a ragadós betegség. Egyszerre csak vakaródzani kezd egy gyerek,
                  kisül, hogy rühös. Hazaküldik. Aztán, a diákok nagy örömére, sokan vakaródznak, a
                  professzor urak összeülnek s kétheti vakációt adnak. Rühös vakáció a neve. A
                  legnépszerübb valamennyi vakáció közt, mert - csudák csudája - nem minden
                  esztendőben kerül rá sor. Orbáncot, difteritiszt tréfára vesz a vén kollégium.
                  Buday Gábornak egyszerre csak sütőtöknyire dagad az arca. Senki sem tudja, hogy ez
                  orbánc, tehát ragadós: éjjel-nappal két osztálytársa borogatja az arcát - s
                  egyikre sem ragad el. Deák Gyuri difteritiszbe esik, ott fekszik a
                  gazdasszonyánál, de állandóan mellette két osztálytársa, borogatják a torkát. A
                  felejthetetlenül rózsapiros képü fiu egyszerre csak felugrik az ágyból,
                  fulladozik, hörög, kiszalad az udvarra, alig tudják lefogni, beterelni, aztán
                  leroskad az ágyba s szörnyü hördüléssel lelkét kiadja.</p>
					<p>Ez nem mese, nyájas olvasó. Borogattam Buday Gábort is, Deák Gyurit is. Sem az
                  orbánc, sem a difteritisz egyikünkre sem ragadt el.</p>
					<p>- - - Szerencsére, még egy hét, itt a szüreti vakáció, aztán vihetjük haza Boda
                  Eleket - meghalni. Hiába vigasztalják a kisbaconi diákok, szomoruan mosolyog. Jól
                  tudja, hogy lehull a sárguló falevéllel. Folyton hagyakozik. Ha otthon hal meg,
                  jőjjön el a diákbánda, kisérje ki a temetőkertbe, a sirnál pedig Benkő Ádám mondja
                  el a búcsuztatóbeszédet. Szidják, hogy mit beszél össze-vissza, de mindent
                  megigérnek. Ugy lesz, ugy.</p>
					<p>Ugy is lett. Boda Elek lehullt a sárguló falevéllel. Az udvar közepén a koporsó.
                  Alig férnek a koporsó körül: apja, anyja, hat házasember meg legény, mind a hat
                  testvére, s három fiatal asszony: ezek is a testvérei. És a sógorok és a
                  sógorasszonyok. Mind a kilenc testvérnek rózsapiros, egészségtől duzzadó az arca.
                  Elek a tizedik volt - neki a pirosságból nem jutott. Lélekrenditően sirnak a
                  Boda-fiuk, ezek a kemény, erős emberek. Az halt meg, akire büszke volt a familia.
                  Nyilván arról ábrándoztak, hogy Elek az ő éles, magasan járó hangjával valamelyik
                  nagy eklézsiának, talán éppen városi eklézsiának lesz a kántora. Sejtelmük sincs
                  arról sem a szüléknek, sem a testvéreknek, hogy ez a koporsóban alvó ifju
                  rettenetes harcot harcolt a Betüvel; hogy le-lemaradt, s huszéves korában a
                  harmadik osztályban elégelte meg az ő harcát a könyörületes Halál. A kisbaconi
                  diákok nem árulták el sürü bukásait; a professzor urak nem értesitették a
                  szüléket; azt sem vették észre, mint köpdösi ki a tüdejét; nem akadt egyetlen
                  ember, aki mondja: eredj haza, fiam, otthon édesanyád fejte tejet ihatol; roncsolt
                  tüdődbe Kisbacon virágos rétjein tiszta levegőt szivhatsz - itt megöl a por s a
                  piszok.</p>
					<p>Igen, az udvar közepén a koporsó. Az édesanyában, Rákhel néniben feltámad ama
                  Rákhel, akinek siralmait Arany János oly meginditóan örökitette meg. Sohasem
                  hallottam szivhez szólóbb költeményt, mint amilyen volt ennek az öreg asszonynak a
                  siratója. Ezt a költeményt a minden fájdalomnál nagyobb anyai fájdalom szülte, s
                  bár nem voltak benne csengő-bongó rimek, oly szép, oly dallamos volt! Halljátok
                  csak ezt az elzokogott éneket: “Oh, édes szép fiam, szivemről szakadt gyönyörü
                  magzatom! Nyisd fel, nyisd fel nevetős kék szemedet! Nézzed, nézzed, itt vannak a
                  gyiák-barátaid! Halljad, halljad, hogy siratnak téged! Oh, szép hangu, ékes
                  szózatu fiam, virágos kertemnek legszebbik virága! Ki vigasztalja meg
                  édesanyádat, ha szivére bánatfelleg borul! Ki mondja nekem ezután: ne sirjon, ne
                  epessze magát, lelkem édesanyám, meglássa, meg, minden jóra fordul! Jajj, ki
                  mondja nekem: ne fáradjon, lelkem anyám, hozok vizet a kutról, forgácsot a szin
                  alól, kigyelmed helyett tüzet gyujtok, vizet forralok én! Olyan voltál, mint egy
                  szelid, szófogadó leánka. Olyan ékes, mint egy piros szekfü, s jajj, de
                  elhervadtál, jajj, jajj!”</p>
					<p>Indul a gyászmenet. Felváltva hat legény viszi a virággal boritott koporsót. Az
                  iskolás-gyermekek nyitják meg a sort. A leányok nagy téli kendőjüket zászlóvá
                  avatják, guzsaly nyelére kötve a kendőt. Virágbokréták elevenitik a kendő-zászlók
                  bús-fekete szinét. Mögöttük halad az ifjusági zenekar: Benedek-Brassai János a
                  hegedüjével, Csákány Elek a szárnykürtjével, Sebesi Arthur, Pethő Jóska a
                  fuvolájával. Itt van Ferdinánd is, akinek az apjára kimondták a Rika-erdőben
                  megfiatalodott öregek: meghalt. Versenytársa, halálos ellensége volt
                  Benedek-Brassai Jánosnak, s most itt békül ki a két ifju Boda Elek sirja felett. A
                  gyászindulóval összeolvad a harangok zokogása. Hallom, amint felsóhajt a szép
                  Balázs Mártha: Oh, Istenem, ha tudnám, hogy ilyen szép temetésem lesz, még ma
                  meghalnék! Aztán egyszerre csak megállapodik a feketéllő tömeg a temetőkertben; a
                  tiszteletes imádságot rebeg el, s nyomban rá előlép Benkő Ádám, a ki-kitörni
                  készülő sirástól fojtogatva mond el egy gyönyörü költeményt a növendék-fáról,
                  amelynek gyökerét láthatatlan féreg orozva lepte meg, s im, egyszerre száradni
                  kezd a fácska, sárgulni a szép zöld levél. Ma egy levél hull le róla, holnap
                  kettő, három; hiába öntözik aggódó kezek, hervad, fonnyad, mignem elszárad,
                  egészen el. Oh, hát ez az a szép ifjuság? - tör ki Benkő Ádám kebeléből a
                  vádaskodó panasz. Hát azért ültetjük a fát, hogy nem a gyümölcsét, de még a
                  virágját se lássuk? Nincs-e igaza a dalnak, mondván:</p>
					<p>Fogd meg, pajtás, a vasvesszőt,</p>
					<p> Verd meg vele a temetőt,</p>
					<p> Mert nem kedvez semmi épnek,</p>
					<p> Semmi szépnek!</p>
					<p>Az én gyermeklelkemet ezek a háborgó szavak ragadták meg, emlékezetem tábláján
                  ezek maradtak meg. S éljek száz esztendőt, nem törlődik ki lelkemből a fenséges
                  kép, amikor Benedek-Brassai János és mellette Ferdinánd, a behantolt sir felett
                  siratták el hegedüjökön Boda Eleket. Oh, mégis szép az ifjuság! Mekkora nagy erő
                  van két ifju szeretetre hajló szivében! Nézzetek ide. Ez a két ifju haragos
                  szivvel fordult el egymástól. S ime, egybeforrott szivvel állanak e sir felett.
                  Szivük egybeforrott, lelkük összeölelkezett. Látod-e ezt a mennyeknek országából,
                  Boda Elek?</p>
					<p>- Látom, látom, hallom az égi szózatot. Nem fáj a halálom.</p>
					<p>Hallod, halál, hallod? Hol van a te diadalmad? Hallod, koporsó, hallod? Hol van a
                  te fullánkod? Ime, győzött az ifjuság. Ifju szivek szeretete erősebb te nálad!</p>
					<p>Oh, szép ifjuság! Oh, én szép ifjuságom!</p>
					<p>*</p>
					<p>Boda Eleket nem az öreg Dobay tiszteletes temette. Már esztendeje aludt a régi
                  temetőkertben. Ő lett ennek utolsó lakója. Boda Eleket uj pap temette, uj
                  temetőbe. Nem volt ifju ember az uj pap, s nem is volt mutatós. A tudomány embere
                  volt Barthos László: nem elégedett meg a nagyenyedi teológiával, idegen országok
                  több akadémiáján pótolta a hazai tudást. Eredetiben olvasott német, sőt angol
                  könyveket is, s amikor hazakerült, végig pályázott minden üres eklézsiát s
                  mindenütt elbukott, mert nem volt mutatós. A sok betü a szemét megrontotta; asztal
                  felett való sok görnyedezés hátát meggörbitette, s már szürkült a haja, a
                  szakálla, amikor nálunk próbált szerencsét. Ez volt az utolsó próba. Ha ez sem
                  sikerül, megfogja az ekeszarvát, miként azt Cincinnátus tevé. Inter duos
                  litigantes tertius gaudet: igy lett Barthos László a mi papunk. Édesapám egy
                  atyánkfia mellett tüzte ki a zászlót, Benkő Dániel keresztapám uram Ádám
                  osztálytanitója mellett. Két németség harca volt ez, erős, kemény harc, de
                  egyszerre csak mindakét vezér begöngyölitette a zászlót, kezet fogtak,
                  megbékültek, mielőtt a harc gyülölködéssé fajult vala. Hiszen csak nemrég, Gábor
                  bácsi lakodalmán boritott fátyolt a multra édesapám. A két nemzetséget ez a frigy
                  békitette ki. Hát - begöngyölitették a zászlót s megválasztották a tudomány
                  hajlott hátu emberét.</p>
					<p>És most megint nézem, nézegetem, tetőtől-talpig méregetem a tizesztendős
                  fiucskákat, s nem győzök eléggé csodálkozni a tudomány hajlott hátu emberén, aki
                  fölengedett engem az ő katedrájába, hogy hirdessem az ő hiveinek Isten igéjét.
                  Ime: “adva van” egy gyermek, akit egy különös ember különösködése első eminenssé
                  emel. Nyugtalanitó dicsőség, de a gyermek - gyermek, végre is “beletörődik” a
                  dicsőségbe, sőt szeretne már szárnyat ölteni, ugy repülni haza s belekiáltani a
                  faluba: Első vagyok, első! Ez a gyermek Benkő Ádámtól kap egy prédikációt, -
                  nosza, egy-kettőre bemagolja. Kunyorál tőle egy kezdő s egy záró imádságot is: azt
                  is bemagolja. Akkor rászegődik az édesapjára: vigye el őt a tiszteletes urhoz,
                  kérje meg, hogy vasárnap délután prédikálhasson.</p>
					<p>- Ugyan, ugyan, mit gondoltál, mondja édesapám. Hiszen még a nagy diákok is
                  belesülnek a prédikációba.</p>
					<p>- De én nem sülök bele!</p>
					<p>Ujra meg ujra elhadarom a könyörgést, a miatyánkot, a prédikációt s a szüntelen
                  való kunyorálás vége: édesapám kézen fog s elvisz a tiszteletes urhoz.</p>
					<p>- Ez a fiu folyton “erdől” rajtam, tiszteletes ur. Prédikálni szeretne, ugy-e, még
                  nem szabad ilyen kis fiunak?</p>
					<p>- Attól függ ez, Benedek uram, hogyan állja ki a próbát, - mosolyog a
                  tiszteletes.</p>
					<p>Azzal leül a divánra, lába közé állit s mondja:</p>
					<p>- Kezdjed, fiam, de lassan beszélj, ne hadarj.</p>
					<p>Összekulcsolom a kezemet, elmondom a könyörgést, utána a Miatyánkot.</p>
					<p>- No, most, amig a kántor énekel, a Bibliából kikeresed a textust, ugye?</p>
					<p>- Igen, kikeresem.</p>
					<p>- Hát keresd ki.</p>
					<p>Eléveszi a Bibliát, a textust kikeresem, felolvasom s nyomban rá a prédikációt
                  elszózatolom. Utána megint Miatyánk s a záró imádság.</p>
					<p>- A próba jól sikerült, simogatja meg fejemet a tiszteletes, jövő vasárnap délután
                  te prédikálsz.</p>
					<p>- De hátha belesül? - nyugtalankodik édesapám.</p>
					<p>- Legyen nyugodt, Benedek uram, most még nem fog
                  belesülni.</p>
					<p>Vajjon mit érthetett ez alatt? Hogy most még nem sülök bele, de belesülhetek, ha
                  majd nagyobb leszek? Igen, igen, arra gondolhatott, amire én is gondolok ma fehér
                  hajjal: az emberi lélek gyermekkorában a legbátrabb, a legvakmerőbb. A tömeg nem
                  zavarja, mert nem lesi a hatást. Szemét a falnak szegezi, figyelő szemekbe bele
                  nem kapaszkodik - nem, a gyermekprédikátor nem sül a prédikációjába, vágtat
                  előre, mint a vágtató havasi patak - és - és - igen, minden gyermeknek angyala
                  van, aki vigyáz reá!</p>
					<p>Ki volt az én angyalom? Bizonyára az édesanyám, ki más?</p>
					<p>A falusi drót hamar hirül vitte, hogy jövő vasárnap délután Elekecske prédikál. Az
                  emberek hitték is, nem is.</p>
					<p>- Hiszen ki sem látszik a katedrából!</p>
					<p>Na, ezen segitett fehér haju Mihály András, a vén harangozó, aki már félszáz
                  esztendeje huzza az élőket hivogató, a holtakat elsirató, a jégverést elriasztó
                  harangot, s aki a sipoló, szuszogó orgona mögött oly türelmesen nyomkodja a fuvót
                  - felvitt a katedrába egy fejőszékecskét, azt körülbástyázta, nehogy felbillenjen:
                  erre állt a gyermek prédikátor, igy csak nyakáig ért a katedra!</p>
					<p>Tele a templom, mint ahogy tele volt, amikor iskolától bucsuzó versemet szavaltam
                  az Urasztala előtt. Barthos tiszteletes palástjának két szárnya meg-meglebbenti
                  arcomat, amint nyomában lépdegélek az ő födeles széke felé. Szól az orgona. Benkő
                  bácsi rázendit a gyülekező énekre: Im, bejöttünk nagy örömmel... Testi szemem nem,
                  de a lelki látja Vajna Rózsit: most is az orgona felé száll a hangja, bizonyosan
                  arra felé, de azt is érzem, hogy rám gyönyörködik a tekintete, aztán szertevillan:
                  ide nézzetek, én dajkáltam ezt a gyermeket! Most is épp oly hosszan nyujtja el az
                  ének minden sorát, mint a Benkő bácsi pályázatán - ez a leány, ugy látszik,
                  énekben és szerelemben “hü lesz mind halálig”... Vajjon elnyeri-e “az élet
                  koronáját?” A tiszteletes, mielőtt leülne, fejét kissé meghajtja, de nem tartja
                  elébe a kalapot, mint ahogy a hivei cselekszik. Talán idegen országból hozta ez
                  ujitást? Én is meghajtom fejemet s elrebegem magamban: Uram, hallgasd meg
                  imádságomat! Aztán fölnézek, körültekintek: éppen szemben ül édesapám, a
                  Huszár-nemzetség külön székében. Feléje mosolygok: ne féljen, édesapám! Majd
                  jobbra villan a szemem: ott ül édesanyám az első székben, két oldalán két leánya -
                  ne féljen, édesanyám! Látom, az asszonyok, különösen a leányok, összesugnak, aztán
                  nagyhirtelen a bokréták mögé rejtik a mosolygásukat. De én oly nyugodt vagyok,
                  mint egy - gyermek. Nem érzem azt a nyugtalanságot, amit később mindannyiszor
                  érezék Istennek és az Országnak házában, valahányszor beszélnem kelletett. Még nem
                  ismerem ezt a szót: lámpaláz. Hiszen a lámpát is csak a tél óta ismerem. Ekkor
                  vette édesapám az első lámpát Brassó városában. Egy kicsi álló lámpácska, az
                  egyetlen még a faluban. Ezen a télen, az Urnak 1870-ik esztendejében záródott le a
                  vén kollégiumban is a faggyugyertyakor s nyilt meg az uj kor: a csudálatos
                  világosságot árasztó lámpa kora. Még a petroleum szót sem ismerem: fotogén a neve. Ilyen tudatlan gyermeknek lehet-e
                  lámpaláza?</p>
					<p>A gyülekező énekbe még nem vegyül a hangom, de a “felálló” éneket együtt énekelem
                  a gyülekezettel:</p>
					<p>Te rólad zeng dicséretünk,</p>
					<p> Nagy Isten, téged tisztelünk...</p>
					<p>Mintha már gyengülne Benedek Balázs bariton hangja; mintha reszketne is egy
                  kicsit, de nekem ugy tetszik, igy még szebb. Isten házába illőbb. Csudálkozom Gál
                  János keresztapám uramon, hogy lám csak a beszédje hebegős, az éneke nem. Nagy
                  szeretettel néz reám, aztán büszkén tekint körül, mintha mondaná: ugy-e
                  megmondtam, hogy a fiuból pap lesz? Nono, várjon még egy
                  kicsit, keresztapám uram.</p>
					<p>Most már, hogy igy egy seregben látom a falu népét, feltünik némi változás. Nini,
                  már ez is ledobta, az is ledobta az ősi viselet főjellemzőjét: a fehér harisnyát.
                  Gábor bácsin meg a Benkő-fiukon brassai posztónadrág feszül. Leányok seregében
                  fel-feltünedezik a kontyba kötött haj, mely még tavaly egy fonatban lógott,
                  bekötve széles, tarka pántlikával. Még csak Gál Dánielné keresztanyámasszony meg a
                  papkisasszonyok viselnek krinolint, de ki tudja, mi lesz holnap, holnapután, hisz
                  már szállingóznak a hirek, hogy Erdély földjén is kezdik lerakni azokat a
                  “vasléniákat”, amelyekről a hitetlen székely huszároknak 1835-ben mesélt Bodola
                  püspök... De lám, vasut nélkül is megérkezett a krinolin.</p>
					<p>Ez különben utólagos bölcselkedés, s ugy-e, nem is ide illő, amikor nekem Istennel
                  s nem földi hivságos dolgokról kellene társalkodnom. Szabad-e most egyébre
                  gondolnom, mint a mindent látó, mindent tudó Istenre, akinek a még ártatlan
                  gyermeki lélek bemutatni készül első áldozatát? Szabad-e mással társalkodnom, mint
                  Ővele, akiben “biztunk eleitől fogva” - igen, ami még aligha történt délutáni
                  istentiszteleten, Benkő bácsi azzal tünteti ki a tanitványát, hogy a legszebb s
                  legnehezebb zsoltárral kisér fel a katedrába. Te benned biztunk eleitől fogva...
                  Az utolsó két sor éneklése közben lépdegélek föl a lépcsőn: Te voltál és te vagy
                  erős Isten - És te megmaradsz minden időkben!</p>
					<p>Vékony hangomon megakadás nélkül száll az Égbe a könyörgés, a Miatyánk, a
                  prédikáció. Csak Istent lát szemem, embereket nem. De azért érzem, hogy minden
                  szem az én arcomra tapad s az utolsó Ámen után szédülni érzem a fejemet,
                  támolyogva jövök le a papiszékbe. Most már belekapaszkodom a tiszteletes kezébe,
                  ugy jövünk ki a cinterembe, ott elkap két ölelő kar, édesanyám karja: lelkem kis
                  papom! És sok-sok csókot kell elszenvednem öreg asszonyoktól, s alig tudom
                  édesanyám fülébe sugni: jaj, de fáj a fejem!</p>
					<p>- Eresszék, eresszék, - könyörög édesanyám - fáj a feje!</p>
					<p>- Ó, ó, - sápitoznak az asszonyok - megigézték, bizonyosan
                  meg!</p>
					<p>- Ne-nem ke-kellett volna - hebeg Gál János keresztapámuram - i-ilyen ko-korán
                  pré-prédikáltatni.</p>
					<p>- Ki hamar kezd, hamar végez, - jósolja Balandi Józsiné, aki még mindig nem tudott
                  belenyugodni, hogy nem voltam nagyobb egy ütés-taplónál, amikor a kollégiumba
                  vittek. Ez az asszony most is csökönyösen jövendöli, hogy sohasem lesz pap
                  belőlem. “Gazda lesz abból elébb-utóbb, majd meglássák.”</p>
					<p>No, no...</p>
					<p>Egész csapat asszony kisér haza, s egy szivvel-szóval erősitik, hogy megigéztek;
                  tanácsolják, hogy “vizet kell vetni”: ez a fejfájást elmulasztja, az igézést elüzi
                  egyszeribe. Be sem megyünk a házba, hisz annyi az asszony, hogy be sem férne mind,
                  valamelyik vizet merit a kutból, Anikó pohárral szalad ki, de hoz egyebet is: egy
                  darabka faszenet. Mi lesz itt? Az lesz, hogy a poharat belemeritik a kut vedrébe,
                  csaknem szinültig telik a pohár, s beledobják a faszenet. A széndarab egyideig ott
                  lebeg a viz szinén, aztán kezd ereszkedni lefelé, száll, száll, s egyszerre csak
                  leszáll a pohár fenekére.</p>
					<p>- No, ugy-e, hogy megigézték?! - tör ki egyszerre a diadalmas kiáltás. - Leszállt
                  a szén a pohár fenekére!</p>
					<p>Bezzeg hogy leszállt, mert azok a kis likacskák a szénben megteltek vizzel...</p>
					<p>- Ó, ó, édös aranyszáju csirkém, - renyekedik Rákhel néni - éppen igy igézték meg
                  az én drága fiamat, amikor a mester helyett énekelt!</p>
					<p>- Igyál, fiam, igyál, - biztat édesanyám. - Három cseppet. Ugy, ugy, ugy!</p>
					<p>Akkor belemártja ujját a szenes vizbe s több rendben végigsimogatja
                  homlokomat.</p>
					<p>Oh, Istenkém, Istenkém, ha én most pesti gyerek volnék, bezzeg tudnám, hogy mit
                  müvel az édesanyám: masszirozza a homlokomat. De falusi tuskó vagyok, s elég,
                  ugy-e, ha érzem, hogy édesanyám ujjának simogatása mint könnyebbiti buksi
                  fejemet...</p>
					<p>- Már nem fáj, édesanyám!</p>
				</div>
				<div type="chapter">
					<head>NYOLCADIK FEJEZET. Ebben az iró bocsánatot kér, hogy nem is egy, de két igen
                  szomoru temetésről kell megemlékeznie.</head>
					<p>... “Szárnya, szárnya, szárnya a madárnak” - szárnya van az Idő kerekének is. Lám,
                  maholnap egyedül maradok, mind elröpülnek a kisbaconi diákok, ki erre, ki arra.
                  Benedek-Benedikti József valahol a Mezőség egy kis magyar szigetecskéjében -
                  lévita. Pap is, kántor is egy személyben. Sohasem tudott énekelni, mégis
                  megválasztották: tetszett a mezőségi magyaroknak a hosszu szál székely legény.
                  Dobay Jankó is átröpült a dévai képzőbe: Isten szolgájának fiából a nemzet
                  napszámosa lesz. Már próbálgatja szárnyát a kirepülésre Benkő Ádám is,
                  Benedek-Benedikti Antal is. A “bölcs” Antal. Mindakettő a vén kollegium
                  büszkesége. Amaz papnak, emez tanárnak készül. Amaz a kollegium első szavalója,
                  emez első matematikusa.</p>
					<p>Bölcs Antal az ifjusági könyvtáros. Egyedül lakik a könyvtárszobában, mellette az
                  olvasó-szoba, abban egy hosszu asztal: itt olvassák az ujságokat a nagyobb diákok.
                  Nekem még nem szabad ujságot olvasnom, de ki tiltja meg, hogy
                   Bölcs Antalnál ne tanyázzak? Ő sorba adogatja ki a Jósika- meg a
                  Jókai-regényeket, én meg az ő szobájában falom nagy mohón. Vakációra az ötödik
                  osztálytól kezdődően minden diák kap olvasnivalót. Sorsot huznak a könyvekben s
                  annak rendje szerint válogatnak. De bölcs Antal sorshuzás nélkül is juttat nekem,
                  s a vakáció esős napjaiban, csöndes estéin hangosan olvasom a könyveket.
                  Leghüségesebb hallgatóm édesapám és - Anikó. Nem mese, amit róla az ő regényében
                  irtam: Anikó folyton bujja az iskolai könyveket, olvas, ir, ezer kérdése van
                  hozzám: mi ez? Hogy kell ezt érteni? Ugyan mit forgat a fejében ez a süldő leány?
                  Azt forgatja a fejében, hogy Ádámból pap lesz, s őbelőle - papné. Hiszen, ha volna
                  leányiskola, de nincs közelben. Honnét, honnét nem, egyszer egy kisasszony jött
                  Nagybaconba. Levélhulláskor jött, virágfakadáskor el is tünt. Isten tudja, hová,
                  merre. Ez a kisasszony iskolát nyitott: ide járt Anikó is - levélhullástól
                  virágfakadásig. Kerek betüi megcsinosodtak, édesanyámnak szép fehér harisnyát
                  kötött - és himzett egy könyvjelzőt - nem nekem, nem, Ádámnak himezte azt. Minden
                  betüje közt az a betü volt a legformásabb: tele irta az
                  irkáját egy névvel, amelyben kétszer fordul elő az a.
                  Persze, ékezet volt rajta... Im, az eredmény - levélhullástól virágfakadásig.</p>
					<p>Édesapám nyugtalanul nézte, mint falja Anikó a betüt, mert látta, hogyne látta
                  volna, hogy készül itt valami, neki nem tetsző, régi kedvetlen emlékeket
                  felelevenitő... Lám, abba belenyugodott, hogy Gábor bácsi Benkő-leányt vegyen
                  feleségül, de mintha átok ülne ezen a familián: az első gyermekkel egy nap temetik
                  Benkő Trézsit, s édesapám lelkét babonás félelem szállja meg... Szegény Gábor
                  bácsinak sem egy jajszava, sem egy csepp könye: némán, megtörten kiséri első és
                  utolsó szerelmét a temetőbe. Meg is szólják az asszonyok: nem is sirt! De én hallottam az ő sirását. Volt neki egy kis
                  jegyzőkönyvecskéje, ennek egyik lapjáról sirt felém: “A bú örökké bú marad, akár
                  fakéregből, akár aranypohárból isszuk azt”.</p>
					<p>Gondolom, Eötvös Józsefből irta ki. Mindegy, akárhonnan. Az ő búja örökké bú
                  maradt.</p>
					<p>...Hull a hó, hull a hó, itt a karácsonyi vakáció, könyvekkel megrakodtan jön haza
                  a kamaszodó diák. Ó, ti nyájas, feledhetetlen téli esték! A szabad tüzelőben
                  lobog a tüz, szelid, enyhe fényt áraszt: csak elébe kell ülni, s vigan olvashat,
                  aki olvasni megtanult. De Isten veled, régi világ, ime, már a lámpa ég az
                  asztalon, a falu első lámpája, megvilágitja az asztalt, még azon is tul, s mi ott
                  ülünk az asztal körül. Édesapám, Anikó, Ádám meg én. Édesanyámnak asszony vendégei
                  vannak: mind guzsallyal jöttek, kis székeken ülnek, szép sorjában, a szoba
                  közepén. Pereg, pereg az orsó, lassan, lassan, alig észrevehetően fogy a guzsalyra
                  kötött kender, s domborodik, domborodik az orsó. Ádám olvas. Oly szépen olvassa
                  Petőfi verseit, hogy meg-megáll az orsó, s a gyönyörüségtől fel-felsóhajtnak az
                  asszonyok: Oh, Istenem! Nem ezt sóhajtják: ó de szép! Ezt sóhajtják: Óh, Istenem!
                  Különösen tetszik az anyai szivnek a Fekete kenyér, a Kis lak áll a nagy Duna mentében, meg az
                   István öcsémhez. De tetszik az Anyám tyukja is,
                  meg a Szeget szeggel: hangos nevetés kiséri ezt. Minden
                  tetszik, ami ennek a gyermekembernek a lelkéből lelkedzett, mert minden szavát
                  megértik, mintha csak az ő lelkükből lelkedzett volna s nem a Petőfiéből. Látom
                  édesapám arcán, mint enyhülnek, szelidülnek vonásai. Egész lelkével Ádám ajkára
                  tapad s nem veszi észre, hogy Anikó két kezébe temeti az arcát, csak a fekete
                  szeme villogása látszik: ez a fekete szeme belekapcsolódik az ifju szelid kék
                  szemébe - ha nem ez a szerelem, akkor mi a szerelem?</p>
					<p>Ádám legációba készül. Nem árulom el, hogy hová, melyik eklézsiába, mert itt
                  kezdődik az ő tragédiája. Mondjuk: Dombháza ez a falu. Vidám szivvel indult
                  legációba Ádám, ugy szerettem volna vele menni: egy az, hogy Gergő volt a kocsis,
                  más az, hogy pompás szánút volt - Ádám repült az envesztébe. Elment egy
                  pirospozsgás arcu, nagy jókedvü, szerelmes, gyönyörü jövendőről ábrándozó ifju, s
                  négy nap multán visszajött egy halovány arcu, beesett szemü, kevés szavu, maga elé
                  bámuló, megroppant testü, lelkü öreg ember. Láttam, mint ül ki Anikó arcára a
                  rémület. Istenem, Istenem, mi történhetett Vele? Nem az, aki volt. Ha szerét
                  ejtheti, megfogja Anikó kezét, de alig van szava, szomoruan nézi a leánykát, s
                  mintha meg-megcsillanna szeme sarkában egy-egy könnycsepp. Aztán hirtelen hangos
                  jókedvre fakad, de gyermekszemmel is látom, hogy a jókedvet erőlteti, hogyne látná
                  Anikó, aki a szivével lát?</p>
					<p>- Hej, Ádám bácsi,- szólalok meg váratlan, - de szerettem volna magával menni,
                  amikor legációba ment!</p>
					<p>- Velem? nézett rám megütődve.</p>
					<p>- Bizony. Oda-vissza kerek egy napot szánkázhattam volna.</p>
					<p>- Az ám, kapott a szón Ádám, ma is szánkázhatnánk.</p>
					<p>- Menjünk, menjünk, örvendezett Anikó.</p>
					<p>Már repül is a szán velünk az erdő felé. Ádám és Anikó a hátulsó ülésben ülnek, én
                  szembe velük. Fel van csengőzve Pista is, Fecske is, meg-megrázzák bolond jó
                  kedvvel a fejüket, prüszkölve fujják a meleg párát a hideg, arcpirositó levegőbe,
                  porzik a hó, itt is, ott is kiszaladnak az uccára, utánunk bámulnak, aztán
                  egyszerre csak bent vagyunk az erdőben: sohasem láttam ily szépnek az erdőt.
                  Ameddig a szemem ellát - fehér az egész világ. A fák zuzmarája - ennél szebb
                  virágot ki látott? És az a lenge fehéres fátyol, mely a fák fölött lebeg - ez a te
                  menyasszonyi fátylad, erdő! Hallgatag, elfogódott vagy, mint az oltár elé lépő
                  leány, kinek boldogságáról oly ékesen beszél az ő némasága. Talán e pillanatban
                  fogamzik meg lelkemben a hang, mely deresedő fejjel csendül dallá:</p>
					<p>Oh, erdő, erdő, sürü rengeteg.</p>
					<p> Nem tud betelni a lelkem veled!</p>
					<p> Szép vagy, ha fáid daltól hangosak,</p>
					<p> Legszebb vagy télen, mikor néma vagy.</p>
					<p>De csak én, a kis fiu, látom ezt a szép fehér világot, ők
                  nem látnak semmit e világból, csak egymást. Mint két fázós madár bujnak össze,
                  mosolyognak, de ez a mosolygás oly szomoru! A csengő hangját hallják-e vajjon?
                  Hallom én, már nem vidám, de kesergő, siró hang ez, nagy szomoruságot,
                  gyászfeketeséget bejelentő.</p>
					<p>Hallom a suttogva ejtett szavakat, de nem értem, oly csudásak, érthetetlenek.
                  Félig mosolyogva, félig sirva suttogja el a leányka:</p>
					<p>- Ugy-e, nem szeret?</p>
					<p>Félig mosolyogva, félig sirva suttogja Ádám:</p>
					<p>- Nem.</p>
					<p>- Nem is fog szeretni soha?</p>
					<p>- Nem.</p>
					<p>- Gyülöl, ugy-e?</p>
					<p>- Gyülöllek.</p>
					<p>- Hát akkor csókolj meg!</p>
					<p>Ó de bolondos tréfa ez! Nem törődnek velem - ajkuk összetapad.</p>
					<p>De a csengő csak sir, csak sir, s mintha az erdő is sirna, halkan, csendesen. Ők
                  azonban nem hallják erdőnek, csengőnek a sirását, ujra kezdődik az a csudálatos
                  suttogó párbeszéd.</p>
					<p>Kérdi a leányka, félig sirva, félig mosolyogva:</p>
					<p>- Holnap elmegy, ugy-e, el?</p>
					<p>- El.</p>
					<p>- Vissza sem jön, ugy-e, nem?</p>
					<p>- Nem.</p>
					<p>- És elfelejt, ugy-e, el?</p>
					<p>- El.</p>
					<p>- És nem látom soha többet, ugy-e, nem?</p>
					<p>- Nem.</p>
					<p>- Hát akkor csókolj meg!</p>
					<p>És az ajkak összetapadtak, a csengő sirt, ugy sirt, és sirt az erdő is halkan,
                  csendesen...</p>
					<p>*</p>
					<p>“Holnap” megyünk, csakugyan megyünk. Már nem repülünk, gondolkozva jár a nehéz
                  havas uton Pista is, Fecske is; kényszeredetten forog a csikorgó kerék. Hideg szél
                  marja arcunkat, ritkán szólunk egyet-egyet. Ádám lehajtott fővel bámul maga elé,
                  föl-fölrebben, mint az ijedt madár. Bölcs Antal vidám legátusi élményekkel
                  próbálja megkacagtatni, de Isten tudja, hol jár Ádám lelke, fanyar a mosolygása.
                  Mintha mondaná: Lettél volna ott legátus, ahol én, nem volnának vidám
                  élményeid!...</p>
					<p>A vén kollegium nem ismer fiára, csodálkozva nézi: mi történt vele. Szótlan sétál
                  fel s alá a szobában, aztán heverész, könyvet nem vesz a kezébe. Suttogni kezdenek
                  a diákok. Valami nagy dolognak kellett történnie Benkő Ádámmal: csak áll, áll, ha
                  felszólitják, a kérdésre nem válaszol. Kérdi a professzor: nem készült? Még annyit
                  sem mond: Nem. Minden felszólitás egy szekundát jelent. Dühös szekundát. Mert
                  dühösek a professzorok, hogy ugy hallgat, mint a néma. Még csak a nem szócskát sem
                  tudják belőle kicsikarni.</p>
					<p>- Mi történt magával?</p>
					<p>- Beteg?</p>
					<p>- Felejti, hogy egy fél éve van még? Hisz maga kezdettől fogva kitünő diák volt.
                  Szándékosan meg akar bukni? Nem sajnálja a szüleit?</p>
					<p>Mint az izzó-meleg kőre öntött vizcsepp, párolog le róla az erkölcsi prédikáció.
                  Fel-felveti lehajtott fejét dacosan s már-már kiröppen ajkán a nyers
                  visszautasitás: kinek mi köze hozzá!</p>
					<p>Ez Benkő, merőben - Benkő. Egész falu ismeri erről a Benkőket: az ő belső életükbe
                  idegennek a bepillantást nem engedik. Más ember ha “kárré vallja” egy állatját,
                  mindjárt tudja az egész falu. Halljad, falu, halljad, mi nagy kárt vallottam! A
                  Benkők eltitkolják a kárt. A Benkők nem panaszkodnak, nem keseregnek. Megdöglik
                  egy ló? Titokban eltemetik. Napok multán érdeklődik ez is, az is: hol a szürke?
                  Nincs erre válasz.</p>
					<p>Egy reggel aztán Benkő Ádám nem megy az osztályába. Keresik a kollegiumban,
                  keresik a városban, sehol sem találják. A szobánk meg a szobánk körül a folyosó
                  kiváncsi diáknéppel telik meg. Össze-vissza találgatják: mi történhetett vele?
                  Megszökött volna? Hová? Haza? Egyebüvé? A rajtavaló ruhában távozott: minden egyéb
                  ruhája itt van. A könyvei ott állnak szép sorban az ő külön asztalán. Én igen
                  rosszat sejtek, leülök a ládámra, ágyam karfájára hajtom a fejemet, ugy siratom
                  Ádámot és - Anikót. Valamelyik diák feleleveniti annak a diáknak az esetét, aki az
                  ötvenes években a pápista templomból az arany feszületet ellopta. Egy leány
                  kedvéért lopta el. Azt mondta ez a diák a leánynak: Ugy szeretem magát, hogy még
                  lopni is tudnék magáért! Erre a leány nagyot kacagott s azt mondta neki: Hát,
                  lopja el a pápista templomból az aranyfeszületet! S a diák ellopta. Hajnalban,
                  amikor rorátéra harangoztak, besurrant a templomba, az oltárról lekapta
                  nagyhirtelen a feszületet, szalad a leány ablakához, de hiába kopogtatott, az
                  ablak nem nyilt ki. Közben észrevették a lopást, a kálvinista diákokra esett a
                  gyanu, mert akkoriban is szerettek azok eljárni a rorátéra. Nosza, rögtön
                  becsukták a kollegium kapuját: majd kisül, hogy ki van távol. A diák a zárt kapu
                  láttára, esze nélkül szaladt ki a városból. Évek multán három udvarhelyi diáknak
                  kedve kerekedett látni a Hortobágyot: ott találkozott azzal a diákkal, aki a
                  feszületet ellopta. Felcsapott betyárnak. De a feszület akkor is nála volt. Átadta
                  a diákoknak, vigyék haza, adják vissza...</p>
					<p>- Leány van a Benkő Ádám dolgában is, - mondta egy diák. Hallottam, hogy Ádám
                  beleszeretett Dombházán egy urileányba. Az a lány ugy tett, mintha ő is szerelmes
                  volna belé. Bolonditotta, aztán szeme közé kacagott Ádámnak, amikor bucsuzni ment
                  hozzá.</p>
					<p>- Ott voltál? - szegezte a kérdést ennek a diáknak Bölcs Antal. - Ugy-e, nem?
                  Nohát.</p>
					<p>De az én lelkemben tüzet fogott a diák meséje, világosság gyult a nyomán.
                  Egyszerre megelevenedett, megvilágosodott az erdei különös, rejtelmes párbeszéd.
                  Most már láttam, világosan láttam, hogy nem volt ez igazi enyelgés. Anikó
                  kérdezte: Nem látom soha többet, ugy-e, nem? S felelt Ádám: Nem. Mosolyogva
                  felelte, de oly szomoru volt e mosolygás! Igen, igen, Ádám komolyan mondta: nem.
                  Igaza van annak a diáknak: Ádám beleszeretett egy urileányba, az bolonditotta,
                  aztán kikacagta. Ádám szive megtántorodott s a lelke - megzavarodott.</p>
					<p>De hová tünt Ádám? Ádám a város végétől csak egy hajitásnyira ment, ott belépett a
                  kapuján annak a nagy, rideg háznak, amelynek homlokán kétfejü sas terjeszti ki
                  szárnyait. Ádám jelentkezett katonának, mérték alá állitották, megvizsgálták,
                  gyönyörködtek szép formás testében s még aznap ráhuzták a császár ruháját. És Ádám
                  egy hét mulva uniformisban jelent meg a kollegiumban, összeszedte a holmiját,
                  közben szükszavuan felelgetve az álmélkodó diákoknak s az én félénk kérdésemre:
                  tudják-e ezt otthon? - megrezzenve felelte: hogyne, hogyne...</p>
					<p>Hát, katona lett Ádám, aki papnak született. De hordják a hireket a diákok, hogy
                  Ádámmal a kaszárnyában sem boldogulnak. Egyre a földet nézi, jobbra helyett balra
                  fordul, fel-felriad a kemény szavakra, aztán ismét felejti, hogy katona, a káplár
                  szidja mint a bokrot, a bakák kacagnak a diák “ügyetlenségén” - Istenem, Istenem,
                  mi lesz vele!</p>
					<p>Az lett vele, hogy egyszer, estefelé, bejött a kollegiumba s néhány barátját
                  meghivta - búcsuvacsorára. Azt mondta: más városba viszik. Mentek a diákok,
                  éjfélig búcsuvacsoráztak, akkor becsöngettek. Velük jött Ádám is. Volt pedig
                  véletlen egy üres padlásszoba, amelynek nem akadt lakója: bement abba a szobába,
                  ott gyertyát gyujtott. És irta Ádám, irta a leveleket virradatig, akkor fölment
                  hozzá egyik pajtása, hogy lássa: alszik-e vagy ir még.</p>
					<p>Ádám aludt. Ott aludt a szoba kopasz padlaján. A katonakabát, az ing széttárva,
                  kabát is, ing is véres. Mellette hevert egy kétcsövü pisztoly. Csak az egyik csöve
                  volt üres.</p>
					<p>Ádám szivenlőtte magát.</p>
					<p>Végigüvölt a kollegiumon: Meghalt Benkő Ádám!</p>
					<p>- Meglőtte magát!</p>
					<p>- Hol? Hol?</p>
					<p>- Az üres szobában!</p>
					<p>Százával rohannak fel az üres padlásszobához, a mi szobánkban csak én maradok meg
                  - Leopold, az árva Leopold.</p>
					<p>- Nem nézed meg? - kérdi Leopold.</p>
					<p>- Nem, nem!</p>
					<p>Levetem magamat az ágyba, sirok keservesen, siratom Ádámot, de megnézni nem
                  merem.</p>
					<p>Aztán jönnek vissza lassanként a diákok. Mind “előre látták”, hogy igy lesz. Ádám
                  megzavarodott az elméjében. Irt a szüleinek, a testvéreinek, be sem zárta a
                  leveleket. Oly kuszán, zavarosan irt, hogy alig olvasható. Nincs egy értelmes
                  sora. És irt két leánynak. Mind a kettőnek a keresztnevére irt. Az egyik Ilona, a
                  másik Anna. Mind a kettőnek csak egy-egy sort irt. De ez az egy sor világos, nem
                  zavaros. Azt irta Ilonának: Megbabonáztál - verjen meg az Isten! Annának ezt irta:
                  Fájt a szivem - hozzá lőttem.</p>
					<p>Megint diákok jönnek s felháborodva beszélik, hogy bejött négy baka s egy káplár.
                  Felkapták Ádám holttestét, beledobták egy gyalulatlan koporsóba, ugy vitték ki a
                  kollegiumból.</p>
					<p>Minden szó, amit hallok, gyötri, mardossa a szivemet, és sirok, sirok hangos
                  jajszóval, mintha én volnék Ádám édesanyja.</p>
					<p>Ó, te szegény anya, te együgyü falusi asszony, te! Meghalt a te deli szép fiad,
                  meghalt erőszakos halállal. Láttad őt szomorkodni az utolsó héten, de, ugy-e, nem
                  ütődél meg ezen, hisz máskor is búskedvü volt a te szózatos ajku fiad. Nem
                  sejtette meg az anyai sziv, hogy halálba indul a gyermeke; hogy utolszor mondja:
                  Isten áldja meg, édesanyám!</p>
					<p>Nem, az anyai sziv nem érezte meg ezt. Sem apának, sem anyának sejtelme sincs
                  arról, hogy az ő fiuk, a kollegium, a falu büszkesége csak bámul, bámul maga elé,
                  a professzorok kérdéseire nem felel. Egy napi járó a falu a várostól, s apának,
                  anyának sejtelme sincs, hogy a fiok beállt katonának. Diák el nem árulja, rektor
                  professzor hirül nem adja. Megvárják, amig lecsap a mennykő. Akkor aztán azon a
                  levegőben lógó, hosszu drótszálon (ó, milyen csuda-kitalálás ez!) Udvarhelytől
                  Barótig repül a gyászfekete hir: Ádám meghalt! Lovas legény vágtatva viszi a
                  dróton küldött levélkét, az elsőt, a legelsőt ebbe a kis faluba: Ádám meghalt!</p>
					<p>Hát lecsapott a mennykő. Földhöz veri az anyát. Ágyba fektetik, élet-halál közt
                  viaskodik. Fia koporsójára nem borulhat. De jön az apa s vele Ádám bátyja, a
                  nagyerejü, nagyszivü Jakab. Ezt a “kárt” már nem lehet eltitkolni a világ elől.
                  Háborog az apa lelke, mint a kitörni készülő vihar. És kitör, dühöng szakadatlan:
                     Megcsalt! Megcsalt!</p>
					<p>Italtól bódultan tántorog be a vén kollégiumba, Jakab szégyenkezve támogatja,
                  csititja: hallgasson, édesapám!</p>
					<p>Nagy sereg diák gomolyog a folyosón s megbotránkozva hallgatják a bódult fejü öreg
                  ember kitöréseit:</p>
					<p>- Megcsalt! Megcsalt! Azt hazudta: pap lesz s katona lett belőle!</p>
					<p>- Hallgasson, apám! - könyörög Jakab. - Jőjjön, vegyük meg a koporsót s a
                  szemfedőt.</p>
					<p>- Koporsót?! Szemfedőt?! Temesse el a császár!</p>
					<p>Odajön a rektorprofesszor:</p>
					<p>- Mi ez? Mi ez?</p>
					<p>- A rektorprofesszor ur, - figyelmezteti az öreg embert halkan egy diák.</p>
					<p>De a bódult fejü öreg ember nem hallja, folytatja tovább:</p>
					<p>- Hát ezért hullattam tengerverejtéket!? Tőtöttem a zsebit pénzzel. Mindig
                  tőtöttem. Tőtsed, vén bolond, tőtsed!</p>
					<p>- Csendesüljön, Benkő uram, - szólal meg most Kis uram. - Isten adta. Isten
                  elvette -</p>
					<p>- Nem vette el! - orditott közbe az öreg ember. - Nem igaz! Ő maga vette el az
                  életét. Meggyalázta a familiát. Ezt még Benkő nem cselekedte! Koporsó?... Hadd el
                  te, koporsó! Szemfedő? Hadd el te, szemfedő!</p>
					<p>- Édesapám! Jőjjön, jőjjön!</p>
					<p>Közrefogták a diákok a boldogtalan öreg embert, nagy kínnal-bajjal vezették ki a
                  kollégiumból. Én a kapuból néztem utána. Vissza-visszaverődött: Megcsalt!
                  Megcsalt! Koporsó? Hadd el te, koporsó! Szemfedő? Hadd el te, szemfedő!</p>
					<p>...De Jakab megvette a festett koporsót, a szemfödelet. A kollégium bandája kiséri
                  utolsó utján a halottat. Kivonul az egész kollégium. Az apára nem ismer rá, aki
                  előző nap látta, hallotta. Komoran, földre sütött szemmel megy a koporsó után. A
                  sir szélén némán, megtörten áll. Szeme rámered a koporsóra, aztán a tegnapi
                  jelenet tanuinak nagy csudálkozására, belezokog a gödörbe, amely egy szép
                  reménységet kegyetlenül elnyelt örökre. Mindörökre.</p>
					<p>*</p>
					<p>Benkő Dánielnek, az egyszerü szántó-vető embernek igaza
                  volt: őt a fia megcsalta. Benkő Dániel és valamennyi szántó-vető ember nem azzal a
                  számitással adja kollégiumba a fiát, mint annyi meg annyi ezer szegény városi
                  ember. A szántó-vető ember nem spekulál a fiával: kineveltetem, majd lesz a
                  fiamnak nagy állása, szép fizetése, gazdag leányt vesz feleségül, a fiam lesz az
                  én penzióm: amit ráköltöttem, majd kamatoskamatjával visszafizeti. Az egyszerü
                  szántó-vető ember nem gondol visszafizetésre. Nincs is szüksége rá. Turja a földet
                  halálig, a föld, az édes anyaföld megtermi néki a mindennapi kenyeret, ennél
                  egyebet, ennél többet ugyan mért kivánna? Az úrrá lett fiu úriházában idegenül,
                  hontalanul érezné magát. A szántó-vető ember érzéke, tapintata sokkal finomabb,
                  mint ahogy ezt te, müvelt olvasóm, gondolod. Ő a familia
                     dicsőségeért nevelteti úrrá a fiut. Jól esik szivének, ha fia el-ellátogat
                  a szülei házba, de ő a fia házába nem kivánkozik. Ő nem az az apa, aki a
                  kurtaszáru cseréppipát hosszuszáru tajtékpipával cseréli fel s a durva lócáról a
                  puha karosszékbe helyezkedik át.</p>
					<p>Benkő Dánielnek, az egyszerü szántó-vető embernek igaza volt, amikor a fiáért
                  hullatott véres verejtéket s a ráköltött pénzt felhánytorgatá. Azzal a pénzzel
                  szép darab földeket vehet vala. Ő ezekről a szép darab földekről lemondott a
                  familia dicsőségeért. Az ő fiából papot jósoltak, ékesszavu papot, akinek a hire
                  messze földet jár be majd. S ime, az ő fia, a familia büszkesége - egyszerre csak
                  felcsap katonának! S teszi ezt egy leányért, aki a fejét elcsavarta, hüségében
                  megtántoritotta s végezetül kikacagta. S történt ez az ő szép, egészséges, erős
                  fiával karácsony ünnepének három napján! Ezt egy szántó-vető ember egyszerü,
                  sima uton haladó lelke hogy értse meg?</p>
					<p>Nem, ezt Benkő Dániel keresztapámuram lelke nem érthette meg. Müvelt apával is
                  megesik, ugy-e, hogy egyszerre csak megdöbbenve látja: a fiut, aki szemeláttára
                  nőtt fel, egy egész világ választja el tőle. Benkő Ádámot az apjától nem is egy,
                  de több világ választotta el. Tele a feje rendszertelenül, össze-visszaolvasott
                  könyvek utvesztőivel. Ki s be sétálnak lelke kapuján Jósika, Jókai túlidealizált
                  nőalakjai. Messziről bámul az uccán sétáló úri leányok után. Szemtől szembe soha
                  még eggyel sem állt. S végzete hirtelen-váratlan szembeállitja egy szép úri
                  leánnyal, aki más gavallér hijján, “beleköt” a jóképü falusi diákba. Még nem
                  ismerik a “flört” szót, de nyilvánvaló, hogy az úrilány flörtöl vele, ugrasztja,
                  bolonditja szegény fiut - hogyne kapná be a horgot!</p>
					<p>Ádám uj, eddig csak könyvekből ismert világba kerül. Be más itt a levegő! Itt
                  minden illatozik. A kisasszony könnyüfajta nótákat “klimpiroz” a vén, hangolatlan
                  zongorán, de ennek a diáknak még soha senki sem zongorázott; nem hallja, nem veszi
                  észre a hamis hangokat; nem látja a lélek ürességét - a fiu meg van babonázva. A
                  kisasszony pompásan mulat három napig, s amikor a boldogtalan fiu dadogni kezd egy
                  valahol olvasott szerelmi vallomást, nem dadoghatja végig: az “istennő” szeme közé
                  kacag.</p>
					<p>Kivert kutyaként kullog haza. Nem mer a tükörbe nézni: össze-visszapofozottnak
                  érzi magát. Hát ezért a lányért tántorodott el a vadvirágtól?! Perel magával, mint
                  a haldokló gazember az ördöggel. S hiába kacagott az a leány a szeme közé: meg van
                  babonázva. De mi lesz azzal a vadvirággal, aki mint egy Istenre, ugy néz föl reá?
                  Ezt már nem tudja, nem meri végiggondolni. S mert nem tudja és nem meri
                  végiggondolni - nincs más menekvés: a halál.</p>
					<p>Én tudom, mi az: amikor az ifju lelke válságba sodródik s a mi
                     lesz-t végiggondolni nem tudja, nem meri...</p>
					<p>Benkő Ádámnak meg kellett halnia.</p>
					<p>*</p>
					<p>A hat kisbaconi diákból maradt hát kettő: Antal meg én. Antal is elhagyni készül,
                  már arról ábrándozik (bár éppenséggel nem ábrándos természetü), hogy jövő ősszel
                  megy a pesti egyetemre. Még nem döntött: a matematikának vagy a históriának lesz-e
                  a professzora. Majd indulás előtt sapkába teszi a matematikát meg a históriát,
                  velem huzatja ki a cédulát.</p>
					<p>- Tudod, - mondta, - az eszem a matematikához, a szivem a históriához huz. No,
                  meglátom, melyiket huzod ki.</p>
					<p>Én is már kezdtem szőni-fonni a terveket, épitgetni a légvárakat - Istenem, hogy
                  telik az idő! A tiz esztendőből elrepült hat, még csak négy van hátra. Egyelőre
                  verseket faragok titokban, igen rossz verseket s mint valamennyi versfaragó diák -
                  Petőfit szeretném utólérni, sőt még inkább - tulszárnyalni. De alkudni is hajlandó
                  vagyok: megelégedném azzal, ha testben, lélekben oly tökéletes lennék, mint
                  Kárpáthy Zoltán.</p>
					<p>De mit üzzem-füzzem tovább, ki s mi szeretne lenni egy tizenötesztendős legényke.
                  Ebben a korban a nagyratörés (vagy tán helyesebben, nagyralátás) határtalan, mint
                  a mesebeli halászné telhetetlensége, aki előbb király, majd pápa szeretne lenni s
                  végezetül - Isten. A cápa teljesiti a telhetetlen halászné szertelen kivánságait:
                  a putri helyébe palotát varázsol, megszerzi neki a királyi koronát, a pápai
                  tiarát, de amikor megtudja, hogy ez sem elég, Isten akar lenni, rettentően
                  felháborodik:</p>
					<p>Mit akar a vén liba?</p>
					<p> Mars vissza a putriba!</p>
					<p>Hányan, ó hányan kerülünk vissza a putriba (vagy tán nem is jutunk tovább) - mire
                  megvénülünk!</p>
					<p>...Megint hull a hó, hull szakadatlan, itt a karácsonyi vakáció. Mit gondolt, mit
                  nem Bölcs Antal. Dombházát választotta: abba a faluba megy legátusnak, ahonnan egy
                  esztendővel elébb Benkő Ádám sápadtan, megtörten jött haza. Nem is titkolta: azért
                  választotta Dombházát, hogy lássa szemtől szembe azt a leányt, aki miatt Benkő
                  Ádám kioltá az ő szép ifju életét.</p>
					<p>Antal is sápadtan jött haza, de ennek nem a szerelem volt az okozója.</p>
					<p>- Mi bajod?</p>
					<p>- Ég a mellem, mint az égő katlan.</p>
					<p>Antalt agyonetették, itatták hol borral, hol pálinkával a vendégszerető székelyek,
                  megrontották a gyomrát, de a matematika (vagy história?) leendő professzora még
                  mindig falusi ebben: ha megrontja gyomrát, a mellére mutat, azt tapogatja,
                  simogatja, az ég, mint az égő katlan.</p>
					<p>Fanyalogva jár-kel, szégyell lefeküdni mellégés mián, nem
                  izlik az étel, de etetik, tovább tömik, végül is lábáról a láz leveri. Az
                  orvosság: rossz fekete kávé és mindig csak a rossz, seprős fekete kávé. Antalnak
                  már nemcsak a melle, de a feje is ég, valósággal lángol.
                  Meg-meglátogatom, aztán egyszer meg is kérdezem: láttad-e azt a leányt.</p>
					<p>- Láttam.</p>
					<p>- Milyen?</p>
					<p>- Csipás, mondta megvetően s kiköpött utána.</p>
					<p>Nyilvánvaló, hogy Antal nem volt költő. Antal filozófus volt. Lehetett volna az a
                  leány mennyből leszállott angyal: Antal lelkét meg nem zavarja.</p>
					<p>Hát tovább égett Antal melle, lángolt a feje, ő maga sem vette komolyan a baját.
                  Orvost ha hivnak, nyilván azt mondja: ez a fiu igen beteg. Nem engedem, hogy a
                  kollegiumba vigyék, mig a láza meg nem szünt. Nem hivnak orvost, ő se kivánja,
                  feltámolyog az ágyból, utra készülődik. Az ő apja van soron, az ő szekere visz
                  engem is. Lassan járó, sovány, öreg lovai vannak Benedek-Benedikti Sámuelnek, már
                  hajnalban indulnunk kell, hogy kapuzárás előtt a kollegiumban legyünk. Fagyoskodva
                  sietek a hajnali hideg levegőben Antalék udvarára. Itt-ott szalmatüz lángja
                  világit ki az uccára, apró szikrácskák kavarognak a levegőben, hirtelen el is
                  alszanak: szeretnék ide is, oda is beszaladni, egy kicsit a tüz körül melegedni,
                  belebámulni a tüzbe s nézni, nézni, hogyan nyargal előre-hátra a tüzes csóva -
                  igen, igen, itt is, ott is perzselik a disznót, dideregve-melegedve állja körül a
                  gyereknép, várják, sóvárogva várják a néhai fülét, farkát. De én már nem vagyok -
                  gyermek; de én már ötödik gimnazista vagyok; én nekem sietős az utam, hátha
                  megesik a nagy csuda és várakoznak miattam. Csakugyan kint áll az udvar közepén a
                  szekér; gyékényernyő sötétlik rajta. Öreg Benedek-Benedikti Sámuel korholja nagy
                  legényfiait: most veszik észre, indulás előtt, hogy a lógósnak egy lábáról
                  hibádzik a patkó. Ott áll már a lógós az udvaron, egy legény a gyertyát tartja,
                  egy a lógós lábát fogja, a cigánykovács kezében csattog a kalapács. Bemegyek a
                  házba, fullasztó meleg büz, mint minden olyan szobában, ahol sokan hálnak, ahol
                  soha ablakot nem nyitnak: az ágy szélén üldögél Antal. Rajta már a téli zeke,
                  összehuzza magán jó szorosra: ebben a fullasztó meleg büzben is mintha dideregne.
                  Egy öreg asszony tipeg-topog a gyéren világitott szobában. Nem kérdi: hogy vagy,
                  fiam? Nem mondja: maradj itthon, fiam. Antalnak mostohaanyja van. Lám, lám, én
                  egyszer betegséget szinleltem, csakhogy tovább maradhassak édesanyám közelében, s
                  bizony, nem engedett el az édesanyám!</p>
					<p>Hirül hozzák, hogy befogtak, Antal feláll, egy kicsit megtántorodik, de összeszedi
                  magát, s köszön a mostohának: Isten áldja meg, anyó. Az is
                  köszön: Isten áldjon meg téged is, - s tovább tesz-vesz, mintha ez az ifju, a
                  matematika (vagy a história?) leendő professzora csak az udvarra menne ki, tovább
                  nem. Megfogom Antal karját, levezetem a tornác garádicsán. Három ló szomorkodik a
                  szekér előtt. Antal kezel a bátyjaival, aztán fellép a ferhécre, bebujik az ernyő
                  alá, én utána, ott a pokróccal beteritett szénaülésen elhelyezkedünk. Tetejéig,
                  végéig meg van gyurva az ernyő szénával: a “vén örmény” - minden udvarhelyi
                  utjából cserépedénnyel tér meg, ha ugyan hazatér vele s nem viszi egyenest be
                  Oláhországba. Lomha nagy testén sarkig érő juhbőrbunda, alig tud felcihelődni a
                  ferhécre, leül az első saroglya ülésire, melléje telepedik a tyukszemü Laji.</p>
					<p>Pilinkál a hó, igazi disznóperzselö hajnal, csikorog a fagyos, havas ut a kerekek
                  alatt, a három gebe bizonytalankodó ügetésben halad végig néhány ház során. Még ki
                  sem érünk a faluból, e bizonytalankodó ügetés egészen bizonyos mendegéléssé
                  lassudik, s igy megyünk, mendegélünk, a fagyos, havas ut csikorog, bent az ernyő
                  alatt pedig egy ifjunak ég a melle, lángol a feje. Sem apja, sem bátyja hátra nem
                  néz. Egyszer sem kérdi: hogy vagy, fiam? Nem fázol-e? Pedig jól tudom, hogy a “vén
                  örmény” szereti ezt a fiát, a maga módja szerint: nagyra van vele. De ez az a
                  familia, mely unja a beszédet, ketté harap szót, mondatot. Hiszen igaz, igaz, a
                  székely nem bőbeszédü, de ennek a familiának mintha fájdalmat okozna minden szó,
                  amit a száján kiereszt.</p>
					<p>Magas hegyek, magas hegyek után következnek. Hegyek aljában magától megáll a három
                  gebe. Tyukszemü Laji leszáll, hogy könnyitsen a szekéren. Lekászolódik a “vén
                  örmény” is, amikor látja, hogy a gebék nem tudják megmozditani a szekeret. Alig
                  egy perce áll a szekér, s a csattogó, maró hideg a kerekeket a simára
                  csiszolódott, sikos uthoz fagyasztja. Én is kibujok az ernyő alól. Antal feje
                  hátrahanyatlik a szénába: csuda, meg nem gyul a széna, ugy ég, ugy lángol az
                  arca.</p>
					<p>- Hát Anti... - néz rám a vén örmény.</p>
					<p>Azt kérdi ebben a két szóban, hogy: nem száll le?</p>
					<p>Mondom szomoruan:</p>
					<p>- Anti beteg, erősen beteg.</p>
					<p>- Hüm, hüm, - csóválja a fejét az öreg.</p>
					<p>Laji üti, veri a három gebét, az öreg meg én a hátsó kerekek küllőibe
                  kapaszkodunk, végre megmozdul a szekér, de minden 20-30 lépésre megáll.
                  Nekifekszünk a saroglyának, ugy toljuk a szekeret. Ránksötétedik a patakfalvi
                  hegynek, a legmagasabb hegynek az aljában, csak a havas ut, a havas mező világit -
                  és toljuk, toljuk a szekeret. Egy öreg ember s egy fickó legényke. Jaj, ha látná
                  ezt az én édesanyám! Sejtelmem sincs, hány óra: lehet nyolc, lehet tiz, de lehet
                  hat óra is, hisz négy órakor már sötétedik. Még ezután fogom összegyüjtögetni
                  azokat a nótákat, amelyekkel megnyerem az Önképzőkör egy aranyát. Ebből az
                  aranyból lesz majd az az egyfedelü ezüstóra, amelyet egy hétig-kettőig mindegyre
                  kirántok, s nézem, nézem, hosszan nézem: hány óra. Hosszan, sokáig, hadd lássák
                  mindenek, akiket illet, hogy engem sem a gólya költött. Ó, édes, szép
                  ifjuságom!</p>
					<p>De az ut - az rettenetes, olyan rettenetes, hogy nem merem aprajára leirni. Félek,
                  hogy hitetlenül csóválod fejedet, nyájas olvasó, éjfélkor áll meg a szekér a vén
                  kollégium kapuja előtt. Kibujok az ernyő alól. Szólok Laji bának: segéljen ő is
                  Antinak. Letámogatjuk Antalt, az apja hümmögtet, de tovább nem jut a hümmögésnél.
                  Nyilik a nehéz, vasalt kapu, nagyot döndül nyiltában, Anti mondja alig hallhatóan:
                  Isten áldja, édesapám - az apja most mégis mond valamit, ennyit: ejnye, ejnye, - s
                  a kapu bedöndül utánunk.</p>
					<p>Már nem Antal a könyvtáros, nincs külön szobája. Föltámogatom a padlásszobába, még
                  ébren vannak a diákok, élénken beszélik karácsonyi élményeiket, de hirtelen elakad
                  a beszéd, megütődve néznek Antalra: mi lett ebből a csupaerő, csupaélet fiuból.
                  Amikor megtudják, hogy “csak megrontotta a gyomrát”, vége a megütődésnek. Leül az
                  ágya szélére, szól, hogy oldjam ki a zsákját, vegyem ki az ennivalót. Egész nap
                  nem evett egy falatot. Azt hiszi, éhes, pedig csak ég a “melle”... Kenyeret,
                  szalonnát, penészesedő juhturót veszek ki a zsákból. Mohón eszi a csipős turót,
                  azt hiszi szegény, ez elfojtja a belülégő tüzet. Ám a csipős turó nem hogy
                  elfojtaná, de éleszti a tüzet, még erősebben ég a “melle” s lejebb, a beleiben
                  mintha macska kaparászna. Nincs lelkem ott hagyni, lehuzom a csizmáját, a
                  nadrágját, közben ő a felsőruháját tépi le magáról, s belehanyatlik az ágyba.
                  Borogatás kéne a fejére, a hasára, de kisül, hogy egy csöpp viz sincs a szobában.
                  Estére gyültek be a diákok, senkinek sem jutott eszébe, hogy a piaci kutról vizet
                  hozzanak. Több szobát bejárunk - viz sehol. Minden szobának világhires neve van:
                  Páris, London, Byzánc, Lausanne, Utrecht, Amsterdam, Debrecen - de egyiknek sincs
                  vize.</p>
					<p>Jókor reggel doktort hivatunk. Fiatalember, igazi doktor, nem felcser, alaposan
                  végigtapogatja Antalt, kifaggatja, aztán papirt, tollat kér és sürü fejcsóválások
                  közt irja meg a receptet. Kérdi: van-e üres szoba?</p>
					<p>- Van, - mondják a diákok.</p>
					<p>Igen, tavaly óta üres egy padlásszoba, az, amelyben Benkő Ádám a szivéhez lőtt,
                  merthogy fájt a szive.</p>
					<p>Mondja a doktor:</p>
					<p>- Üzenni kellene az anyjának, hogy jőjjön ide, ápolja.</p>
					<p>- Nem, nem, nem! - rémüldözik Antal.</p>
					<p>- Mostohája van, - szólok halkan a doktornak.</p>
					<p>- Mi majd ápoljuk, - mondja egy diák. - Nappal két osztálytársa, éjjel is kettő:
                  ez a szokás itt.</p>
					<p>Egy diákszolga kisöpri az üres szobát, aztán négy diák fölemeli az ágyat, igy
                  viszik Antalt az üres szobába, ahol Benkő Ádám a szivéhez lőtt... Visszük a
                  székét, a ládáját. Akik ápolják, azok is visznek széket maguktól: a betegszoba be
                  van butorozva. Fát is hoznak, begyujtanak az érckályhába: dorombol a tüz, de nincs
                  melege. Második tele, hogy ebben a szobában tüz nem égett. Szaladok ki a városba,
                  végigjárom a fazekasmestereket, végre megtalálom a város végén, a barompiac
                  szélén, Antal apját. Szük a fazekasmester udvara, a szekér a keritésen kivül, a
                  barompiacon áll, a keritésen át adogatja egy fazekasinas az edényeket, az öreg
                  átveszi, Lajinak továbbadja, a szekéren áll a fazekas, rakosgatja a tányérokat,
                  tálakat a széna közé. Köszönök, fogadja az öreg: joppisten! - Mondom, hogy Antal
                  rosszul lett éjjel, doktort hivattunk, megvizsgálta, receptet irt, külön szobába
                  vitette - -</p>
					<p>Az öreg rám bámul, az edényt tovább adja Lajinak, füle tövét megvakarja s végre
                  kinyögi:</p>
					<p>- Ejnye, ejnye...</p>
					<p>- Mondtam, ugy-e, hogy ne hozzuk el? - veti oda Laji s nyugodtan adja tovább az
                  összemarkolt edénycsomót.</p>
					<p>- Hallgass! - förmed rá az öreg, s mintha semmi sem történt volna, tovább folyik
                  az edények adogatása. Hogy gyorsabban vége szakadjon, felpattanok a szekérre
                  edényt adogatni.</p>
					<p>Végre megtelik a szekér, beballagunk a kollegiumba, egész uton csak ennyi szavát
                  hallom: - Hát csakugyan?</p>
					<p>Bizony, bizony, csakugyan. Kezdem érteni, mért nem szereti ezt az embert az én
                  édesapám, a falu minden gyermekének Huszár nagyapója...</p>
					<p>Fölmegyünk a betegszobába, megáll az apa a fia asztala mellett: nézi, nézi, aztán
                  megszólal. Kérdi az ápoló diákoktól:</p>
					<p>- Ugy-e, nem hal meg?</p>
					<p>- Ó, dehogy hal, - nyugtatják a diákok.</p>
					<p>- Hát - szól a fiához - az anyádat kiküldjem-e?</p>
					<p>- Ne, ne, ne!</p>
					<p>- Jó, no, nem küldöm.</p>
					<p>Következik hosszu hallgatás.</p>
					<p>- Hol fáj?</p>
					<p>Antal végighuzza tenyerét a homlokától a hasáig. Ez a felelet.</p>
					<p>- Megcsemellett, - mondja az öreg a diákoknak.</p>
					<p>- Bizonyosan meg.</p>
					<p>- Feketekávét hozassak-e?</p>
					<p>Antal a fejét rázza. Aztán megszólal:</p>
					<p>- Megrakták-e a szekeret?</p>
					<p>- Meg.</p>
					<p>- Kár beromlani Oláhországba.</p>
					<p>- Mért, te?</p>
					<p>- Mert visz már a vasut oda edényt eleget.</p>
					<p>- Fene egye meg, aki kitalálta!</p>
					<p>Szidja a vasutat, mert “azóta” mindig kárral járja Oláhországot. De megy, mégis
                  megy, mert ez az ő - élete: ülni, üldögélni a megrakott szekéren, adni, venni,
                  alkudozni, - nagy csuda, ha ez az ember nem szekéren hal meg.</p>
					<p>- No, megyek, - szólal meg hosszu hallgatás után.</p>
					<p>Eléráncigál valahonnét a fehér harisnya ellenzője mögül egy kis bőrzacskót, abból
                  kikotorász néhány piculát, a diákoknak ajándékozza, hogy: vegyenek bort rajta s
                  adjanak Antinak is, aztán megfogja a fia kezét:</p>
					<p>- No, Isten áldjon, fiam. Hát - ugy-e, jobban léssz?</p>
					<p>- Jobban.</p>
					<p>Kezel velünk s becsukódik az ajtó utána.</p>
					<p>- Ugy-e, - erőlködik a mosoly Bölcs Antal ajakára - szerencsés természete van az
                  apámnak?</p>
					<p>- Erősen szerencsés, - jegyzi meg egyik diák.</p>
					<p>- Sejtése sincs arról, hogy meghalok!</p>
					<p>- Ne beszélj bolondot!</p>
					<p>- Mondom, hogy meghalok. Ha édesanyám élne s itt volna, ő megérezné... Itt maradna
                  mellettem. De az apám nem érzette meg. Pedig hat fia közül csak engem
                  szeret...</p>
					<p>Hiába van két diák Antal mellett, mindig félve nyitok be a betegszobába, ahol
                  Benkő Ádám a szivéhez lőtt. Amikor holtan hevert a szoba padlaján, nem mertem
                  megnézni, de most látom, folyton őt látom. Az ő halálát követő éjszakákon
                  borzalmas álmaim voltak, fel-felriadtam, rémülten sikoltoztam: már alig mertem
                  este lefeküdni. S a kollegiumból hazakisértek ezek a borzalmas álmok. Édesanyám
                  kétségbeesetten folyamodott fühöz-fához, mindenféle falusi orvosságot megpróbált,
                  amivel az ijesztő álmokat elüzni hitte a falusi orvosi tudomány. Még ónat is
                  öntött egy vénasszony s valahogyan ugy ömlött szét az ón, hogy katonaformát
                  mutatott. Világos, hogy katonától ijedtem meg. Attól, attól. Csakugyan, Benkő Ádám
                  katona volt, amikor a szivéhez lőtt. A “diagnózis” tehát meg volt állapitva. De
                  nem a vénasszony gyógyitott meg, ennél egy sokkal vénebb asszony: az Idő.</p>
					<p>S ime, most, hogy beléptem ebbe a szobába, ujra megjelentek a felijesztő álmok.
                  Ott kellett volna lennem Antal mellett, de csak reggel látogattam meg, akkor is
                  félve. És a harmadik reggel felverik a kollegiumot: meghalt Antal! És nem volt
                  mellette senki, mig vivódott a halállal. Elébb az egyik ápoló-diák hagyta ott:
                  ment a szobájába, egy kicsit ledül. Aztán elálmosodott a másik is. Megnézte
                  Antalt: nyugodtan aludt, amikor éjfélt kongatott a toronyóra. Hátha reggelig
                  alszik? Ez is ott hagyta.</p>
					<p>Reggel felakadt szemmel találták Antalt, - nem volt, aki lezárja szemét. Nem volt,
                  aki letörülgesse arcáról a halálverejtéket. Csendesen aludt-e el, vagy nagy kinok
                  között, - ki tudja? Most már mindegy. Meghalt.</p>
					<p>- Meghót? ez volt az első szava hozzám Antal apjának, akire a város végén
                  várakoztam.</p>
					<p>- Meg.</p>
					<p>- Igazán?</p>
					<p>- Igazán.</p>
					<p>Éppen indulóban volt Oláhország felé, amikor a drótüzenetet kapta. Rajta kivül
                  hárman jöttek. A veje, Gál István, végtisztességtételeknél igen alkalmatos, ékes
                  szavu ember: ő szokta megköszönni a halott elföldelése után a gyászoló
                  gyülekezetnek a megjelenést; öt élő fia közt a legpiacosabb: István; - és egy
                  összeaszott, csupa csont és bőr anyóka, Rózsi né’, Antal nagynénje: ez lesz a sirató asszony, őt hozták el a mostoha helyett. Egyenest
                  Szabó Dániel uram házához megyünk: ott van kiteritve Antal. Megállnak a ravatal
                  mellett, a férfiak merőn, némán nézik a halottat, csak a csupa csont és bőr
                  asszony nem bir hivatalos bánatával, kárrogó hangján mindjárt bele fog a siratóba.
                  Hangjának, szavának sem lelke, sem szive. Látszik, hogy Antal nem ennek az
                  asszonynak a szivéről szakadt. Hogy ennek az asszonynak szivéről sohasem is
                  szakadt gyermek. Be másként siratta el Rákhel néni az ő fiát!</p>
					<p>- Ó lelkem Antikám, Antikám, jajajaj! De szép valál, de jó valál s mégis meghalál,
                  jajajaj!</p>
					<p>- Elég, elég, hallgattatja el az apa. Még nincs itt a gyülekezet.</p>
					<p>Megindultság csak a vő komoly, ünnepies arcán látszik, István gyámoltalanul áll
                  egy helyben, - vajjon meddig kell itt állania? Lassan, nehezen gyülnek,
                  gyülekeznek az apa széles mellében azok a vizcseppek, amelyeknek, ha eljutnak a
                  szem gödrébe s onnan elészivárognak, könnycsepp a nevük. Kezehátával törülgeti a
                  szemét, tovább nézi, nézi legkedvesebb fiát, fejét csóválgatja, hümmöget. Már
                  gyülnek, gyülekeznek a szavak is:</p>
					<p>- Hát meghaltál. Isten adjon neked nyugodalmat.</p>
					<p>Ott hagyjuk a halottas házat, csak a csupa csont és csupa bőr asszony marad a
                  ravatal mellett: hogy mindjárt rákezdje, ha jön valaki: Ó, lelkem Antikám,
                  Antikám, jajajaj!</p>
					<p>Ékes szavu, ünnepies arcu Gál István, a temetés rendezője. Ő vásárolja a
                  szemfödelet, a koporsót, selyem sapkát Antal fejére, fehér harisnyát a lábára. Ő
                  megy nagytiszteletü Szylveszter uramhoz, az első paphoz, hogy megkérje egy
                  könyörgésnek s egy szent beszédnek az elmondására. Nagy az öröme az öreg embernek,
                  amikor hallja, hogy készül a diákbanda is, egész nap próbálja a halotti indulót.
                  Hogy a sir felett egy diák, a kollegium poétája mondja majd a búcsuztatót.</p>
					<p>S csakugyan minden ugy folyik le szép rendjében, ahogy előre megmondatott. Temetés
                  után csudálatos beszédessé lesz az apa: nem győzi dicsérni a diákbandát. Hogy az
                  milyen szépen “mozsikált”. Egy hordócska bort rendelt a muzsikáló s a halottvivő
                  diákoknak. Nagy a becsülete a vőnek, aki oly ékes szavakban köszönte meg a
                  gyülekezetnek a megjelenést: a professzor uraknak, hogy a megboldogultat minden
                  szépre s jóra tanitották; a diákoknak, akik őt betegségében ápolták; a
                  bándistáknak, akik utolsó utján elkisérték; a halottvivőknek, akik a fáradságot
                  nem sajnálták; s végezetül annak az ékes szózatu diáknak, aki nem sajnálta az
                  éccakai nyugodalmat, s nemcsak megirta búcsuztató versét, el is szavallotta.</p>
					<p>Nagy adakozó kedve támad a legkedvesebb fiát vesztett apának: ami ruhája, könyve
                  volt Antalnak, mind szétosztja a diákok között. Gyöngyszem irásu Szabó Dániel
                  urammal, aki nemcsak a csizmáit csinálta remekbe, de remekbe pingálta a betüit is,
                  ajándéklevelet irat. Gál István három napos leánykájának ajándékozza a faluvégi
                  kertjét. Annak az emlékezetjire ajándékozta ennek a leánykának, hogy Antal halála
                  napján született, meg annak az emlékezetjire, hogy Gál István az udvarhelyi
                  temetőben becsületet szerzett a familiának. Ami nemes mag ennek az öreg embernek a
                  keblében el volt temetve, a fia temetése életrekeltette, kivirágoztatta. Mintha a
                  fiát is csak azért tanittatta volna, hogy ezt a szép temetést megérje. A dolgát
                  jól végző ember megelégedettségével, neki vidult szivvel ült fel a szekérre; arca,
                  szeme mind azt mondta: én vagyok az az öreg ember, nevezet szerint
                  Benedek-Benedikti Sámuel, aki fiának az a szép temetése volt.</p>
					<p>A búcsu pillanatában csak én voltam szomoru, igazán szomoru.</p>
					<p>Ádám után Antal - egyedül maradtam.</p>
				</div>
				<div type="chapter">
					<head>KILENCEDIK FEJEZET. Ebben az iró egy falut próbál megeleveniteni, melyben a
                  lelkek még nem szabadultak fel.</head>
					<p>...Most pedig az Aporok ősi fészkébe megyünk. Mennem kell valahová, nincs itthon
                  maradásom. A vidám nyári vasárnapoknak vége. Egyedül maradtam. A hat kisbaconi
                  diákból egy maradt, s ez az egy én vagyok. Erdő, mező fel nem vidit. Kedvetlenül
                  forgatom, gereblyézem a szénát. Anikó nótás ajka elnémult. Gergő még mindig jó
                  pajtásom, de már kissé bátortalan beszél velem. A beszédtémából már első nap
                  kifogyunk... Szeretnék beletemetkezni a könyvekbe, de a könyvtáram oly szegény!
                  Neki fekszem a németnek, a franciának, de ha itt-ott elakadok, nincs, akitől
                  utbaigazitást kérjek.</p>
					<p>Édesapám kedvetlenül nézi - kedvetlenségemet. Nézi, de nem kérdi az okát. Ugy
                  látszik, a kérdéssel még várakozik. De az anyai sziv nem vár sokáig.</p>
					<p>- Mi bánt, fiam?</p>
					<p>- Semmi, édesanyám.</p>
					<p>Látom édesanyám arcán, hogy még mindig nem tudta kiüzni fejéből: Ő az okozója az
                  én szomoruságomnak. A búsbeteg tej... Jókedvet erőszakolok magamra:</p>
					<p>- Semmi bajom, igazán semmi, édesanyám.</p>
					<p>De az anyai sziv nem nyugszik meg, tünődik, búcsálódik, keresi a szomoruságom
                  orvosságát. Aztán egyszer, váratlanul, felsóhajt:</p>
					<p>- Istenem, Istenem, de rég láttam Ignác bácsit!</p>
					<p>Ignác bácsi az édes anyám testvére. A nevében és külsejében szép Uzon templomában
                  volt ő Istennek a szolgája, de Istennek bölcsessége úgy rendelte, hogy leghivebb
                  szolgája - ne szolgálja többé. Szépen csengő hangja legyengült s java férfikorában
                  örökre leszállt a szószékről az uzoni pap. Felesége, a büszke nemes Kun Gábor
                  egyetlen leánya - tüzes vérü, erős akaratu, akadályt nem ismerő, nem türő leány:
                  merő ellentéte a szelid lelkü, kékszemü papnak. Gőgös apja gőgjét megtöri s lesz
                  belőle - tiszteletes asszony. Ignác bácsi eladja kisbaconi földjeit, föld helyett
                  földet vesz: nem Uzonban, hanem Torján, az Aporok ősi fészkében. Ide huzódik meg
                  bánatos szivvel, de az isteni végzésben megnyugvással: van két kis leánya, még
                  hátra lehető életét nekik szenteli. Hallom, még csak hallom róla, hogy két
                  esztendeig volt a marburgi, majd a berlini egyetem hallgatója, a német nyelv
                  tökéletes tudásával és sok-sok német könyvvel jött haza. Abban az esztendőben,
                  amikor Kossuth “csengettyü-hangja” végigcsendült az országon: A haza
                  veszélyben!</p>
					<p>Mindezt még csak hallom, ezután fogom megismerni a pap bácsit. Egy napi járó
                  Kisbacontól Torja, de ne féljetek az uttól, bár országutjának hire-nyoma sincs,
                  ahol mi járunk: rengeteg erdőn viszlek, amely kezdődik Kisbacon határán, s amikor
                  vége szakad: elénk mosolyog Torja. Minden nap hallok valamit Ignác bácsiról,
                  Torjáról (99 kisasszony van benne), s ártatlan hamiskodással édesanyám fölkelti
                  bennem a vágyat: de szeretnék oda menni! Visznek, visznek, hogyne vinnének.
                  Édesapám azért, hogy a papbácsitól sokat tanulok; édesanyám azért: hátha felvidul
                  ott a szivem. Vasárnap virradatkor indulunk: édesapám s anyám hátul ülnek a puha
                  szénaülésben, én elől, a kocsisládán: én vagyok a kocsis. Nem megyünk üres kézzel
                  atyafilátogatóba: egy kalongya selyempuhára héhelt kendert visz édesanyám Mári
                  néninek, merthogy igen szeret fonogatni téli estéken; egy kis zsák haricskalisztet
                  a papbácsinak, merthogy igen szereti a turós haricskapuliszkát. Itt-ott mehetnénk
                  országutján is, de közeledik az aratás, röviditjük az utat, hogy édesapám egy
                  mivesnapnál többet ne veszitsen. Kimászunk Csikorra tetejére, onnét bekanyarodunk
                  a Macskás-erdőbe, toronyirányba, ut nélkül lejtünk be a Sugó-patakba: a lelkünket
                  is majd kirázza a gidres-gödrös-út, mely többször patak, mint út. Egyszerre magas,
                  meredek hegy ágaskodik elénk: Uzonbérce ez. De nem kell leszállanunk a szekérről,
                  Pistának, Fecskének gyermekjáték a kapaszkodó, már kint is vagyunk egy széles,
                  bokros fensikon: alattunk, mogorva Murgó-hegy aljában bugyborékol az Uzonkai
                  borviz. Mondják, hajdan e borviz tájékán lakott Nagybacon népe, a tatárjárás után
                  huzódott le mai földjére. Hopp! Már ott vagyunk a borviz forrás mellett, iszunk
                  belőle. Mellette egy nagy medence: haragosan bugyborékol benne a szénsav. Ez a
                  nagybaconiak feredője. Vallató-hideg a vize: ritka fejérnép merészkedik bele. De
                  itt vannak a káposztáskádak, a hüléskergető vizet felforralják, kádba öntik s
                  vigan lubickol benne a fejérnép. Télire majd ezekbe a kádakban sózzák el a
                  káposztát - miért ne? Sátorszerü kalibák köröskörül, ház még nincs: az ősmagyar
                  élet ez, azzal a különbséggel, hogy nem kanca-, de tehéntejet isznak a nagybaconi
                  “fejér” és “fekete” magyarok. Itt a feredő körül
                  legelésznek a tehenek, azon frissen, zubogósan isszák a tejet. Ha hozzá teszem
                  ehhez, hogy ez a nép még megtartja a negyedik parancsolatot, sőt a hetediket is,
                  csuda-e, hogy itt hosszu életüek az emberek?</p>
					<p>Szorul a völgy, meredek lejtőkön ereszkedünk le s mindjárt elénk is mered ennek
                  hasonmása. Háromszor-négyszer ismétlődik lejtő és kapaszkodó, - csak székely ló
                  birja ezt. Igy jutunk ujabb fensikra, az erdő egy futamodásnyira megszakad, hogy
                  helyet adjon egy hosszan elnyuló, keskeny falunak. A házak oly egyformák, csupa
                  faház. Az udvarok szükek, egyforma szükek. Mindjárt látod, hogy jobbágy volt a
                  falu népe. Messze bent, széles udvar közepén, fák közt rejtődzik egy kastély, a
                  Mikes-család kastélya. József császárnak, miként Haller János uram, a korabeli
                  Mikes is odavághatta volna: enyém itt a föld, felette az ég, égen a nap, a hold s
                  a csillagok is! Idegen földről települtek ide e nép ősei, szinmagyarokká váltak az
                  idők folyamán. Keskeny szalagocskák tarkállanak a határban: kender-, mák-, bab-,
                  pityóka-szalagocskák. Bizony, szegény lehet ez a nép. Nem messze a kastélytól egy
                  nagy, éktelen nagy, otromba, kormosfedelü épület, ugy hivják: évegcsür. Magyarul:
                  üveggyár. Borospalackokat, poharakat, ablaktáblákat fujnak itt pokoli hőségben a
                  volt jobbágyok - ráérnek a földmiveléstől. Közvetetlen mellettük, felettük a
                  végtelen erdőség, s egy szál fára sem mondhatják: ez az enyém.</p>
					<p>Keresztbe szeljük Bükszádot (ez a falu neve), ismét benne vagyunk az erdőben.
                  Hegy, völgy, lejtő, kaptató. Oldalt, égnek meredő hegyek aljában, óriás tál
                  fenekén, elmarad a Szent Anna-tó. Ismerem a regéjét, sóhajtok feléje - no,
                  meglátom még valaha. Mintha a pokol tornácaiba jutottunk volna, fojtó kénszag üti
                  meg az orromat.</p>
					<p>- Közeledünk a Büdös-barlanghoz, - mondja édesapám.</p>
					<p>Jó messzire van még a barlang, de előreküldi a hirnökét, mérgesen sustérokoló,
                  kénsavas vizü medence képében. Négyszögre kivágott medence itt is, ott is, Isten
                  szabad ege alatt. Van itt kénsavas, szénsavas, sós, hammas feredő: válogathatsz
                  benne. Szénsavas, vasas borviz-forrás, faköpüben: ihatsz belőle. Ott vagyunk már
                  egy széles fensikon: ide épül majd valamikor az a fürdő, amelynek - Bálványosfüred
                  lesz a neve. Most még: Büdös. Egyetlenegy ház a fensikon: az erdő őre lakik benne.
                  A többi, mint az uzonkai borviz körül, sátorszerü kaliba. Ebben tanyáznak a
                  “fürdővendégek”. Nagy, megrakott szekerekkel jönnek ide: a sátrak körül
                  szekértábor. Akárcsak a mohi csata idején. Minden sátor előtt ég a tüz, fő az
                  ebéd, sistereg a hagymás tokány. Mankón járó emberek bicegnek elő innen-onnan, a
                  négyszögre vágott medencék felől. Óvatosan, tapogatózva eregélnek le a kanyargós,
                  meredek ösvényen a szemfájósak: ezek a gyilkos ként lehelő Büdös-barlangból
                  jönnek. A könnyfacsaró kéntől várják vissza szemük világát. De nagyobb számmal
                  vannak a makk-egészséges emberek, akik egy hétig, kettőig tanyáznak itt, esznek,
                  isznak, néha-néha meg is fürödnek. Többnyire hétszilvafás tekintetes urak, akik
                  el-elábrándoznak azon, hogy: hej! mit csinálna ebből a helyből az - angol! Még az
                  angol a világ legélelmesebb, legvállalkozóbb, legpénzesebb népe, nem a zsidó. Ez a
                  szegény, magára hagyott nép folyton az angol után sóhajtozik, tőle reméli
                  Tusnádnak, Borszéknek, Előpataknak, Málnásnak, a Szejkének és mind a többi
                  fürdőknek felvirágoztatását. Husz év előtt még Kossuthot várta, meg Türr Pistát:
                  - Majd hoz Kossuth tisztát, Türr Pista meg puskát! - most az angolt várja. Nos,
                  addig várta, hogy ötven esztendő multán el is jött s az országnak kétharmadát egy
                  bolond-nagy ollóval levágta...</p>
					<p>Fölmegyünk a barlanghoz, hadd lássam a Természet csudáját. Itt is, ott is
                  besüppedt sirkő s erős kénszag jelenti: mindjárt ott vagyunk. Szándékosan és
                  vigyázatlanságból sok ember halt meg itt. A kén forrva forr, lobog a barlang kénes
                  levegője, falát sárgára festette a kén, de nem egész magasságban. Csak fel kell
                  állani egy nagy darab kőre, szabadon vehetünk lélegzetet. Bizsereg, gyöngyödzik a
                  testünk: egyszerre forró verejték lepi el. Becsukott szájjal, erősen befogott
                  orral lehet csak végigszaladni a néhány lépésnyi barlangon: egy szippantás elég,
                  hogy földhöz verjen, megfojtson a kén. “Büdös, de jó”, rajzolta fel valaki nagy
                  otromba betükkel a barlang falára, s csakugyan áldják a meggyógyult emberek.
                  Annak is jó, aki könnyen akar az élettől megszabadulni...</p>
					<p>A barlang felett még messze magasra emelkedik a sziklahegy: valaha régen vár volt
                  a tetején. Ugyan, melyik magas hegy tetején nem volt vár az én hazámban? Ihol,
                  innét csak egy jó futamodás (kengyelfutónak) a Szent Anna-tó, ennek a helyén is
                  hegy meredt az égnek s hegynek tetején vár. De hegy is, vár is elsülyedt, tó
                  fakadt a helyén s uszott a tóban tizenkét hattyu, az a tizenkét leány, akiket
                  hintaja elé fogott a vár ura: igy akarta visszaadni versengő testvérének, a büdösi
                  vár urának, a látogatást. A tizenkét hattyu kiuszott a tó partjára, megrázkódott,
                  ismét leánnyá változott. A legszebb köztük, Anna, aki megátkozta a kegyetlen
                  várurat, itt maradt örökre. A nép szentté avatta, kápolnát épitett emlékezetére.
                  Átellenben a barlanggal, Torja felé, még áll a Bálványosvár egy fala. Ki ne hinné
                  el, hogy tündérek épitették ezt a várat, mégpedig tündéróriások? Egy tündér
                  fennállott a hegy tetején, egy meg lent a köves patakban: ugy adogatta fel a követ
                  a hegy tetején állónak: reggel kezdték s este állt a vár. Ide menekült a
                  pogányhitü Apor a fiaival - a keresztény vallás elől... Ide rabolta az egyik
                  Apor-fiu a torjai Mike Ilonát, a keresztény leányt. Itt tériti meg a keresztény
                  hitnek Mike Ilona az urát... Szép, igen szép erről a monda: majd megirom husz
                  esztendő mulva...</p>
					<p>Pistát, Fecskét megitatom, befogom, feltelepedünk a szekérre, lassan ereszkedünk
                  le a meredek uton, le a völgybe. Kétoldalt végtelennek tetsző hegylánc szegi a
                  szükre szorult völgyet, idestova kanyarog benne a patak, százszor is átgázolunk
                  rajta, táncolnak a kerekek a köveken: mintha mennyországban járnánk, amikor
                  futamodásnyi gyepes utat ajándékoz a szeszélyesen kanyargó patak. S mely
                  szeszélyes a hegyláncok kanyarodása is! Minduntalan elénk kanyarodik egy-egy, a
                  láncból szabadulni vágyakodó darabja a hegynek: no, ha elhagytuk ezt, bizonyosan
                  kitágul a völgy. De csalódás ér ujra meg ujra, vége-hossza nincs az elénk ágaskodó
                  hegyeknek. A Nap már a nyugati hegylánc mögé bukik, amikor kiterül a völgy,
                  szerteszét ágazik a patak, a lovak ösztönszerüen megiramodnak: látják a falut.
                  Alig felerésze látszik s ez a felerész is oly nagy, amilyen nagy falut még nem
                  láttam. Kisül, hogy ez a falu voltaképpen négy egymásba ragadt falu: Volál,
                  Karatna, Fel- és Altorja. De még egyéb furcsaság is kitünik róla: Háromszék
                  földjének egy darabkája s nem Háromszékhez, hanem Felsőfehérmegyéhez tartozik,
                  amelynek székhelye - Segesvár. Jó, igen jó lovakkal kétnapi ut ide. S van még a
                  szomszédságban néhány ilyen falu s szerteszórtan egyebütt is, kis szegletecskék a
                  mappán: s ezek együtt Felsőfehérmegyének neveztetnek. Bemegyünk a faluba, sürün
                  érik egymást a szükebb, meg tágasabb kuriák, a nemesi udvarházak, még sürübben a
                  zsellérházacskák, volt jobbágyok már nagyobbacska házai, s elvétve módosabb házak:
                  hatökrös gazdák laknak itt. Sem nem urak, sem nem jobbágyok - katonaembereknek
                  hivják őket. A székelység ama bizonyos harmadik rendje ez, mely a lófőszékely után
                  következik s amely 48 előtt gyalog szolgálta a császárt.</p>
					<p>Vasárnap, alkonyodik, csakugy hullámzik a torjai korzón, a füzfaszegélyezte patak
                  mentén a torjai aranyifjuság. Itthon ragadt gavallérok, vakációzó diákok, mind
                  urfiak, s még nagyobb sereg páváskodó, begyeskedve sétáló kisasszony - ugy
                  látszik, nem tréfált édesanyám, amikor azt mondta: 99 kisasszony van itt. De nekem
                  most csak arra van gondom, hogy büszkén kiszegett fejjel vágtasson végig Pista s
                  Fecske a torjai korzó mellett, csakugy félszemmel sanditok a társaság felé, -
                  vajjon itt van-e már az a kisasszony, akivel én is majd szemtől szembe fogok
                  állani, mint ahogy állott Benkő Ádám az ő Ilona nevü végzetével?</p>
					<p>Karatnán van Ignác bácsi háza, édesapám uccáról-uccára igazgat: jobbra hajts,
                  balra hajts. Addig jobbra, addig balra, megérkezünk, régi udvarház elé kanyarodik
                  a szekér, megállunk a tornác előtt. Fonott karosszékben ül egy fehéredő haju,
                  komoly arcu, nyulánk termetü ember, mellette egy javakorabeli, kissé hizásnak
                  indult, villogó szemü asszony. Alattuk, a lépcsőn egy fiatal s egy serdülő leány.
                  Első pillanatban látom, hogy örülnek nekünk. Fiatalosan szalad elénk Ignác bácsi,
                  lesegiti édesanyámat. Megcsókolják egymást, ám ezt megelőzően édesanyám illendően
                  kezet csókol a papbácsinak. (1817-ben született a papbácsi, 1822-ben az
                  édesanyám.) Mári néni, a két leány - mind csókkal fogadják édesanyámat, engem
                  megsimogatnak: hisz Elekecske már nagy fiu! Bizony nagy, már egy-két hónap s
                  tizenöt esztendős lesz Elekecske.</p>
					<p>A nagyobbik leány: Márika. Igazán Márika. Szőkébe hajló, átlátszó arcu, finom,
                  törékeny teremtés, szelid lelkü, kékszemü, mint az édesapja, félig torjai, félig
                  baconi tipus. A kisebbik, Zsuzsa, kevés beszédü, szomoru kedvü, ridegnek tetsző,
                  csak lassan világlik meg, hogy hideg külseje meleg szivet takar. Azt hiszem,
                  egészen kicsi korában sem becézték Zsuzsikának. Barna arc, nagy fekete haj:
                  egészen baconi tipus. Az anyja, ha haragszik rá valamiért, nem is szólitja
                  máskent: te baconi!</p>
					<p>De ez a ház most a békesség, a csendesség háza - ideális papi ház. A háznak uri
                  ház a formája, bár jóval kisebb, mint a Gábor bácsié. Apró-fazsindelyes ház,
                  mindössze három lakószoba benne, aztán konyha, kamara. Két oldalt folyosó veszi
                  körül, a faoszlopokra borszőlő indái kapaszkodnak, oszlopok közt hosszu
                  virágládák: most éppen fehér violák nyilnak bennök. Ez a ház Kun Gábor uram háza
                  volt, de a konyhát, a folyosót a papbácsi ragasztotta hozzá. Eszerint két szobában
                  huzódott meg tekintetes Kun Gábor uram büszkesége, akinek családfáját az a nagy
                  szégyen érte, hogy leánya beleszeretett egy müvelt, szelid lelkü ifjuba. Egy
                  papba, aki csak “katonaembernek” a fia.</p>
					<p>Virágillat a folyosón, virágillat a házban. (Nem mondom: levendula-illat, mert
                  ennek a hitelét, levendula-illatot soha nem szagolt irók igen-igen lejáraták.) S a
                  kert, a kert! Szép, szabályosan vágott, gondozott utak, az utak mentén
                  gyümölcsfák: batul, pónyik, aranypármén. Patak szeli át a nagy gyümölcsöst (minden
                  fáját a papbácsi ülteté), a patakon könnyü kis hid, a karfája zöldre festve: a
                  papbácsi sajátkezü müve. Tul a patakon nagy kerek tó, fehér és vörös liliomok
                  szegik, a közepén karcsu rudon kis nemzeti zászló. A patakból csurog a viz a tóba,
                  onnét vissza: mindig friss a vize. De ez csak az egyik kert. A ház végén
                  virágoskert, virágoskert szélén méhszin. Átellenben egy másik kert: ez is
                  gyümölcsös, a közepén gyümölcs-aszaló, a papbácsi kitalálása - és szaladgál a
                  kertben egy őzike. Most még rémülten szalad előlem, de majd megbarátkozunk. Ugy
                  megbarátkozunk, hogy majd, amikor az őzzé varázsolt árva fiuról irom a mesét, ez
                  az őzike szaladgál a szemem előtt, ezt a kertet látom, áttelepitve ide a másik
                  kert tavát. S mennyi málnabokor a keritések mentén! Önkéntelen András nagyapám
                  kertjére gondolok. Ő is ily szép sorjába ültette a fákat, mint a fia; ő is
                  málnabokrokat ültetett az - unokáknak, mint a fia, aki bizonnyal az unokákra
                  gondolt szintén, amikor e bokrokat ülteté. Apa és fia, mindketten a
                  halhatatlanságnak dolgoztak, s jusson bár idegen kézre az édes anyaföld,
                  unokáról-unokára öröklődik a szép sorjába ültetett fáknak, a keritések tövéből
                  mosolygó málnabokroknak édes-bus emléke: apának és fiának a halhatatlansága.
                  Igaz-e?</p>
					<p>*</p>
					<p>A papbácsiban nincs egyetlen vonás, a kálvinista papot ezer mértföldről
                  megismertető. Arcának, kezének szinte átlátszó fehérsége, hangjának lágysága,
                  modorának simasága, minden mozdulata a francia regények abbéjára emlékeztetne
                  engem, de még azt sem tudom, mi fán terem az abbé: tudatlan kálvinista diák
                  vagyok. Müveltség dolgában messze felette áll a falusi tekintetes uraknak; azoknak
                  is, akik just hallgattak a marosvásárhelyi akadémián, aztán félig vagy egészen
                  végezetlen az ősi kurián rekedtek, az ősiből apránként eladogatva egy-két darabot.
                  Nagy tisztelettel hallgatják szavait a tekintetes urak, ő meg szelid mosolygással
                  néz el a korlátolt, maradi okoskodásu fejek fölött. Megütődve hallom, hogy apró
                  urficskák öreg rend cselédeket is tegeznek. Hiszen ez egészen más világ, mint a mi
                  világunk, oda át, az erdőn tul, a szabad székely lakta szép Erdővidéken! Ha a
                  tekintetes ur felnéz az egekre s azt jövendöli a felhők járásából, hogy:
                  meglássátok, ma esső lesz, - a tekintetes ur cselédje (vagy napszámosa) alázatosan
                  jegyzi meg: jól parancsolja a tekintetes ur, ma csakugyan
                  esső lesz. Akármit mond a tekintetes ur, nem mondja, hanem parancsolja. Volt
                  jobbágy, volt zsellér még mindig bizonytalanul, félve, ijedezve jár az uj
                  világban, vajjon nem tér-e vissza a régi világ, a 48 előtt? Huszonöt esztendő
                  röpült el 48 után, de a lelkek még nem szabadultak fel. Sem a nemesi, sem a
                  paraszti lelkek. Most már kezdem érteni az én kicsi falumnak talán egyetlen
                  jobbágyemberét, aki a negyedik faluban lakó méltóságos Ákos urfinak, minden
                  tavasszal ajándékbárányt viszen. Méltóságos Ákos urfi családjának néhány darab
                  földje volt a mi határunkon 48 előtt, erre a néhány földre volt jobbágy Pattantyus
                  Vajna Áron. Méltóságos Ákos urfi sok pénzt veszitett kártyán, a mamája az egész
                  vidéket beszaladgálta pénzért: Pattantyus Vajna Árontól is kapott harminc ezüst
                  huszasokat. Méltóságos Ákos urfinál minden tavasszal megjelen a volt jobbágy az ő
                  bárányával s meginstálja alázatosan az urfit: ha megkaphatná a harminc ezüst
                  huszasokat...</p>
					<p>Ez ugynevezett történeti tény, ha ugy tetszik: kulturtörténeti adalék annak a
                  bizonyitására: mely lassan, nehezen szabadulnak fel a lelkek.</p>
					<p>Ebben a rengeteg nagy faluban két könyvtár van: egy holt s egy eleven. A holt
                  könyvtár az Aporok lakatlan kastélyában látható, egy nagy terem közepén, a földön,
                  óriási halomba összehányva. Ezt az egerek olvassák. A másik, az eleven: a
                  papbácsié. Itt találkozom először Schillerrel és Goethevel; itt válogathatok
                  először kedvem szerint a jó magyar könyvekben s olvashatom végig a Vasárnapi
                  Ujság, a Magyarország és a Nagyvilág bekötött évfolyamait. Itt kezdtem forditgatni
                  s könyv nélkül is megtanulni Schiller kisebb költeményeit, különösen, amikor
                  megtudtam, hogy Márika is próbálgatja gyenge szárnyait, ő is forditgat
                  Schillerből, édesapja nagy örömére.</p>
					<p>Ennek a rengeteg nagy falunak 99 kisasszonya közt csak két igazán müvelt
                  kisasszony van: Márika és Zsuzsa. Lengyelországi német leány, Jozefin kisasszony s
                  a papbácsi együtt oktatják, nevelik a leánykákat. A derék kisasszony ismereteinek
                  hiányosságait bőven pótolja a papbácsi: ő egyformán járatos a tudomány minden
                  ágában. Nem magoltat, hanem magyaráz, az apáknál szokatlan nagy kedvvel és
                  türelemmel. A gazdaság nem köti le idejét: felibe müvelik a földjeit, leánykáinak
                  s kertjeinek szenteli életét. Közbe-közbe fur, farag, mint András nagyapó,
                  Márikának is, Zsuzsának is kis szövőszéket farag, amelyen játszva tanulják meg a
                  szövést. Müvészi faragványu kalitkákban fütyülnek a kanári madarak: mind e
                  kalitkák a papbácsi remeklései.</p>
					<p>Mári néni szerepe a leánynevelésben annyi, mint a többi tekintetes asszonyé: nagy
                  gondja van arra, hogy az ő leányait öltözködésben tul ne szárnyalják a többi
                  kisasszonyok. Majomszeretettel veszi körül a két leánykát, különösen Márikát.
                  Csak ezt a két leánykát szereti meg az urát, ez a három lény az ő világa. Már
                  gyülöli azt a fiatalembert, aki szerelmes a törékeny Márikába, s aki egyszer
                  bizonyosan leszakitja az ő kebléről ezt a gyenge virágszálat s elhervasztja,
                  el...</p>
					<p>Jószivü asszony Mári néni, látva-látom, hogy sem tőlem, sem mástól az ételt nem
                  sajnálja, de nem mernék, időn kivül, kenyeret kérni tőle. Nehezen szokom meg az
                  itteni rendes, kimért életet. Pontban reggel 6 órakor tejeskávé, pontban déli 12
                  órakor ebéd, pontban este 6 órakor uzsonna-vacsora, mely elmaradhatatlanul
                  tejeskávéval kezdődik s turóspuliszkával vagy paprikáscsirkével végződik. Ez a
                  rendes, megszabott étkezés a magyarázata (talán Németországból hozta a
                  papbácsi?), hogy a halálnak rég eljegyezett ember, a torjai tekintetes urak nagy
                  álmélkodására, szép öregséget ér, mig a vasgyuró tekintetes urak sorban dülnek ki
                  férfikoruk delén. Alig hiszem, hogy valahol a földkerekén, ekkora területen, lenne
                  még annyi özvegyasszony, mint itt. Némelyik kurián kettő is: a nagymama meg a
                  leánya. Alig csoszogó vén asszony és életerős, javakorabeli asszony: mindakettő
                  özvegy. A férfiak közt ritka, amelyik késő öregséget ér. Nagynehéz munka nem
                  fogyasztja életüket, nyilván a tétlenség, a borozgatás, a rendetlen élet viszi a
                  temetőbe. Vannak itt méltóságos urak is (Isten tudja, mért cimezik igy őket), s
                  ezek is oly kis birtokon urak, hogy csupa-csuda. Néhány jobbmódu tekintetes ur
                  100-200 holdon úr, a többi 10-20 holdon tengődik, de úr. Kaszanyelét, kapanyelét,
                  ekeszarvát meg nem fogja. Van két sovány ökre vagy két rossz lova, e mellé egy
                  kisbéres, egy-két napszámos, ezek dolgoznak, a tekintetes ur meg nézi. A
                  tekintetes urnak vannak nagy kamaszfiai, - ki járt túl egy-két esztendőt a falusi
                  iskolán, ki nem, - ezek sem dolgoznak, lógnak ide, lógnak oda, mivesnapokon is
                  kugliznak, borvizes bort iszogatnak - miből? Mári néni tudja, miből. Az ő éles
                  szeme mindent meglát s szókimondó szája semmit el nem hallgat. Tőle hallogatom,
                  hogy ez a tekintetes úr is eladott egy darabka földet, az is eladott. Ennek árából
                  kapott uj ruhát az urfi meg a kisasszony. S én ezeket még messziről, bátortalanul
                  nézem, mert én még háziszőttes ruhában s patkós csizmában járok. Tudom, az én
                  édesapám könnyen járathatna úrfiasan, de magam sem vágyakodom erre. Még nem. Most
                  csak egy a vágyam: olvasni, olvasni és olvasni. Behuzódom az oldalszobába, ott van
                  a papbácsi könyvtára: ez a kis szoba az én mennyországom. A szomszédszoba
                  meg-megtelik vendégekkel, rám-rám nyilik az ajtó, látnak egy pillanatra a
                  vendégek, úrfiak, kisasszonyok, tekintetes urak és tekintetes asszonyok,
                  félszemmel kisanditok, aztán hirtelen visszabújok a könyvbe. Végre is ki kell
                  bújnom az uzsonna-vacsorához. A nagy kerek asztalra van teritve. Törékeny Márika
                  körül két gavallér legyeskedik: csudálatosképpen mindakettő kész ember, de csak az
                  egyik visel hivatalt, a másik itthon ragadt úrnak. Egyelőre próbálgatja, hogyan
                  lehet az ember kicsi földön úr, ráér még az a hivatal, ha ez a kicsi föld is
                  kicsúszott alóla. A hivatalt viselő gavallér szép szál ember, szélesvállu, eleven
                  tekintetü, jóképü ifju, látszik rajta, hogy Pesten jogászkodott: egészen
                  kipallérozódott. A falusi gavallér zömök, hizásra hajló, cigányképü, mennydörgő
                  hangu - itt a csata már eldőlt. Megfojtanák egymást egy kanál vizben Márikáért,
                  akinek, szegénynek, maholnap csak a nagy, csudálkozó kék szeme marad. Akinek
                  törékeny testét harmadnapos hideglelés sorvasztja - és alig hallhatóan köhécsel.
                  Mári néni két farkasnak nézi a két gavallért, akik marakodnak az ő báránykája
                  fölött; gyülölködő pillantást veteget rájuk, különösen az egyikre, hiszen látja,
                  hogyne látná, hogy az ő báránykáját melyik farkas falja fel...</p>
					<p>Márika érzi, hogy a halálba megy, de a napról-napra hevesedő ostromnak nem tud
                  ellentállani. A két farkas marakodását nem birja nézni sokáig. Márika választ.
                  Akármelyiket választja: halált választ. Arra a farkasra esik a választása, aki
                  városba viszi. Abba a városba, hol a szeszgyárak büzétől - dögleletes a levegő.
                  Oly dögleletes, hogy a helyi humorizálás szerint, ott a bacillus is megdöglik.</p>
					<p>Márikát meleg nyárban viszik el a szülei házból, s meleg nyárban hozzák haza,
                  holtraváltan, derekaljakkal, dagadó vánkosokkal kipárnázott kocsin. Márika után
                  még jön egy kocsi: azon egy jól megtermett, nekigömbölyödött dajka ül, karján
                  néhányhetes csecsemő. Márikát lefektetik leánykori ágyába, ahonnét többé fel nem
                  kel. De Márikának elébb még meg kell siratnia kedves kanáriját, a Micit. A dajka
                  kikotyogja: meghalt a Mici, s Márika tágra nyilt nagy szeméből szivárogni kezd az
                  oly sokszor visszafojtott könny. Márika rám néz:</p>
					<p>- Temesd el a virágoskertbe.</p>
					<p>Kis koporsót faragok Micikének, sirt ások a virágosba, elföldelem Micikét, fejfát
                  állitok neki.</p>
					<p>Márikának el kell még siratni a kicsi Ilonkát is. Ő rá a sor csak ezután kerül.
                  Márikának falevelek hullását meg kell várnia, s amilyen engedelmes gyermek vala
                  mindég, meg is várja, meg. Márikát kiviszik a temetőbe, Ilonka mellé fektetik.
                  Aludjál szépen, Márika.</p>
					<p>*</p>
					<p>A mennyország pokollá változik. Mári néni sir, tombol, átkozódik, ezerszer kiáltja
                  egy nap: Gyilkos! Gyilkos! Gyilkos! Ő tudta, előre tudta, ugy-e, megmondta, hogy
                  az a “farkas” megöli - ugy-e, megölte! Könyörög a papbácsi: csendesülj!
                  Nyugodjunk bele Isten akaratába.</p>
					<p>- Nincs Isten! Nincs Isten!</p>
					<p>Most még az esztelen harag tagadtatja meg Istent, de telnek, mulnak a napok, s
                  papbácsi rémülten látja, hogy ez az asszony, aki Istennek szolgájáért dacolt az
                  apjával, fittyet hányt az egész nemzetségnek, megtagadja Istent, nem hisz többé
                  benne: Nincs Isten! Nincs! Minden szava egy-egy tőrdöfés a vallásos, szelid lelkü
                  ember vérző szivének. Mennyivel mélyebb az ő bánata! Oly mély, hogy még könnye is
                  alig van. Az ő szeretete emberi szeretet, nincs ebben semmi állati. Csendes
                  megadással cipeli vállán a keresztet. Csendes megadással ül a poklok tüzében.
                  Csendes megadással türi az Istentagadó, nyers, indulatos, csufondároskodó
                  szavakat.</p>
					<p>Szeretnék hazaszaladni, de a szent embert itt hagyni képtelen vagyok. Valami
                  titkos varázs huz közelébe minden nyáron. Ő mindig az, akinek első pillanatban
                  láttam. Istent megtagadta Mári néni, a szent embert nem tagadja meg. Ő a
                  bálványképe. Ő érette meg-meglágyul a nyersesége, le-lecsitul a szilajsága.
                  Már-már mintha azon igyekeznék, hogy ugy szeresse Zsuzsát is, mint ahogy Márikát
                  szerette...</p>
					<p>Vajjon Istennel mikor békül ki?</p>
				</div>
				<div type="chapter">
					<head>TIZEDIK FEJEZET. Ebben megtudjuk, hogyan lesz a diákból ur, s többek közt azt
                  is, milyen hasznos dolog a legáció?</head>
					<p>A diákból ugy lesz úr, hogy a hatodik osztály egzámenje nem egzámen, hanem -
                  rigorozum. Magyarul: szigoritott egzámen. Aki ezt a szigoritott egzáment kiállja,
                  abban a pillanatban úrnak szólitják még a professzorok is. Ahogy kilépnek az
                  auditoriumból a folyosóra, az ujdonsült urak első dolga, hogy cigarettára
                  gyujtanak. Mostantól kezdve nem kell törni a fejüket, hol is szippantsanak el egy
                  cigarettát. De nemcsak cigarettára gyujtanak, amint a folyosóra kiözönlenek, de
                  gyermekes boldogan kiabálják egymás nevét, tagolva, hosszan elnyujtva, s ami fő,
                  az ur-at hozzá ragasztva, igy ni: Be-ne-dek E-lek-úr!</p>
					<p>Ó de szépen hangzik, ugy-e? Eddig, ha valaki keresett, belekiáltotta a vén
                  kollegiumba a nevemet, tagolva, elnyujtva, de egyszerüen, úr nélkül. Ezentul
                  hozzátoldják az urat. Eddig, ha feleletre szólitott a professzor ur, fel kellett
                  állanom illedelmesen. Ezentul ülve maradok s ugy felelek. Eddig nem volt jussom,
                  hogy eklézsiát válasszak s “hivatalosan” hirdessem Isten igéjét. Ezentul én is
                  sorra kerülök s kedvem szerint válogathatok az előlem még el nem szedett eklézsiák
                  közt.</p>
					<p>Úr lesz a diákszolgából is. Ha arra való, privát tanitványokat kap, mehet
                  legációba, innen is, onnan is, ha nem csurran, cseppen. Szegény Leopold, lám, most
                  ur volna ő is, de az ő érzékeny szive nem birta végig a szolgaságot: szinte
                  szégyellem leirni, hogy Leopold is - nem, nem a kollegium üres szobájában, szülei
                  sirján, lőtt a szivéhez...</p>
					<p>Hát, most majd hivatalosan járunk legációba. Akkreditált követei leszünk a vén
                  kollegiumnak. Nyomtatott ajánló levelet kapunk, amely rövid, vallásos elmélkedés s
                  egyben ajánlólevél is: benne a nevünk. Minden eklézsiáról tudjuk, hány olyan
                  család van ott, amelyik az ajánlólevelet elfogadja s azt legalább egy pengő
                  forinttal meg is váltja. Ki-ki annyit vásárol, darabja, gondolom, két krajcár, de
                  ezt a nagy summát majd csak akkor fizetjük, ha a legációból visszajöttünk. A
                  legnagyobb summa lehet ötven krajcár, - bizony, nagy ez egy diáknak legáció
                  előtt.</p>
					<p>Öreg iskolatársaimmal, ha össze-összetalálkozom s elevenitgetjük a diákélet
                  emlékeit, lelkünk legszivesebben a legáció emlékei körül mulatozik. A kigondolt és
                  valóban megtörtént élményeknek, anekdotáknak kincsesháza épül az emlékezés során.
                  S mind megegyezünk abban, hogy az emberekkel való érintkezésnek, a nyilvános
                  szereplésnek nagyszerü előkészitő iskolája a legáció. “Minden háznál más a
                  szokás”, s minden faluban más-más, addig ismeretlen szokásokat találunk. Még nem
                  jár vasut felénk, sem viseletben, sem gondolkodásban nem egyformásodott a nép.
                  Puskalövésnyi távolságra eső faluk népének más a viselete, más a háza, más a
                  beszéde, mások a szokásai, mások az erkölcsei.</p>
					<p>Vannak eklézsiák, amelyek nincsenek benn a vén kollégium legációs listájában,
                  mivelhogy hivatalosan legátust sohasem kértek. De ha magától ajánlkozik valamelyik
                  diák, akinek nem jutott eklézsia, vagy még nincs is soron: jószivvel látják. Apró
                  gyermek voltam, amikor az első prédikációt elhadartam a kisbaconi templomban, s
                  bizony, nem tudtam bevárni, amig a sor reám kerül: legényke voltam még,
                  tizennégy-esztendős legényke, s mit gondoltam, mit nem, Virágvasárnapján
                  felpattantam a Fecskére, elgaloppoltam (székelyesen mondva: elkaluppéroztam) a
                  szomszéd faluba, egyenest Pethő Mózes tiszteletes úrhoz. Akkor én már olvasgattam
                  táblabiró uraimékról: igazi táblabiró tipus volt Pethő tiszteletes. Rózsás,
                  gömbölyü arc, hatalmas, pocakos termet, hosszuszáru pipa, talán csak a nevetős,
                  gyermekszeme nem volt táblabirói. A felesége kedves öreg asszony: inkább
                  “nagyasszony”, mint tiszteletes, ami nem azt jelenti, hogy minden tiszteletet meg
                  nem érdemelt. Egy kicsit kicsillett legátusnak a táblabiró-tiszteletes, de
                  elfogadott, hogyne fogadott volna, hiszen öt prédikáció elmondása alól szabaditom
                  fel. Ünnep szombatján már Pista, Fecske röpitnek Magyarhermányba, nyitott kapu
                  vár, édesapám huszárpajtásának, Pethő Mózes bácsinak a kapuja. Igen, Pethő Mózes a
                  pap, Pethő Mózes a - megyebiró. Valamint az én falumban minden harmadik ember
                  Benedek, itt minden harmadik - Pethő. A tiszteletes is, a megyebiró is
                  gyermektelen ember. Kár, mert mindakettő szép szál ember, mindakettőnek rózsapiros
                  az arca, bár mindakettő öreg ember. A megyebiró Pethő Mózesnek már ezüstszinü is
                  a haja. Vidámkedvü öreg ember Pethő Mózes, estére összegyülnek a házánál a
                  jóemberei: báránytokány a vacsora, karcos bor a csusztatója. Egyszerre megered a
                  nóta, csupa régi magyar nóta, diákos emberek nótái. Nem itt hallom először ezt az
                  igen-igen szomoru nótát:</p>
					<p>Kalapom szememre vágom,</p>
					<p> Mellette hervad virágom -</p>
					<p>de meglep, mert csak diákoktól hallottam eddig. Ezek pedig mind fehérharisnyás,
                  egyszerü székely emberek. Az egész faluban csak két nadrágos ember van: a pap meg
                  a kántor. Itt úr nincs, mind szabad, fehérharisnyás, az ősi viselethez szivósan
                  ragaszkodó székelyek. A falu közvetetlen az erdő aljában huzódik el, hosszan, igen
                  szük völgyben, kicsiny és sovány a szántóföld határa, annál nagyobb az erdeje. Ez
                  az erdő - mindenkié. Szabad préda. Hiába emeli fel tiltó kezét a törvény, nem bir
                  e néppel sem biró, sem szolgabiró, sem csendőr. Az erdő, a rengeteg erdő a nép
                  hazája, mindene. Nyers, szilaj, dacos e nép, merő ellentéte az én kicsi falum
                  szelidebb, jámborabb lelkü népének, de - itt következik a csuda: sokkal
                  szorgalmasabb templomjáró, még a beszéde is oly kenetes, mintha folyton a Bibliát
                  olvasná. A szegényebb rend (s ez a nagy többség) kicsi gazdasága mellett
                  mindenféle mesterséget üz. Szere-száma nincs a kádároknak, a fazekasoknak, a
                  kőfaragóknak. Erdővidék minden falujának van jellemző mellékneve: Hermány -
                  kádározó, Kisbacon - kalácssütő. Amott a - szegénység, itt a - jómód.</p>
					<p>Igen, ez a nyers, szilaj, dacos, verekedő nép vallásos, kenetes, szorgalmas
                  templomjáró. A kicsi legátus hirére szorongásig megtelik a templom, de alig kezdek
                  a prédikációba, csintalan legényecskék a karzatról eleresztenek egy verebet,
                  nyilván nem azért, mert megszánták a rabságát, hanem meg akarják zavarni a
                  legátust. A veréb ijedten röpköd ide-oda, bele-beleütődik a falba, a legénykék
                  vihognak, lent a nép háborog, nagy a megbotránykozás. Egy pillanatra megállok,
                  aztán folytatom a prédikációt, a legénykéknek megnyulik az arcuk: nem sültem bele,
                  s ráadásul otthon, ha nem mindjárt a templom előtt, el is döngetik. Kimegyünk a
                  templomból, a nép megáll, várakozik, én is megállok, akkor előre lép egy öreg
                  ember, kalapját leveszi, forgatja, én is leveszem, s az öreg ember cicomátlan
                  szavakban megköszöni a gyülekezet nevében az “ünnepi szózatot” s végezetül
                  “engedelmet” kér a legénykék helytelenkedéséért. Engedelmet s nem bocsánatot: a
                  székelynek engedelem a bocsánat. És “megengedek”, szent a béke, mire a fejérnépek
                  körülfognak, össze-visszacsókolnak, aranyszáju meg aranylábu csirkémnek neveznek,
                  közben itt-ott a tömegben döngetik a legénykéket. Sokan lelkemre kötik, hogy ünnep
                  után búcsu nélkül nehogy hazamenjek, mert azt igen erősen szégyellenék, s én sorba
                  is járom a házakat az egyházfival, aki egy üres zsákot szorongat a hóna alatt.</p>
					<p>Amilyen szilaj ez a templomjáró nép, oly erőszakos a vendégszeretete is. Minden
                  háznál kell ennem egy-két falatot, megizelintenem a mézes pálinkát (haj, Istenem,
                  mi lesz ebből!) - no, még egy falást! Szeresse! Ó, ó, édes Jézusom, de madárétü! -
                  sopánkodnak, olyan szivükből sopánkodnak, hogy ellentállani lehetetlen. Hamarosan
                  megtudom, hogy mire való a zsák. A zsák arra való, hogy: “mindenünk van, csak
                  pénzünk nincs”, pénz helyett hát gabonával kedveskednek, a zsák meg telik,
                  telik, én meg nevetek magamban: mit szól majd az édesapám, ha gabonával állitok
                  haza. De hellyel-közzel pénzt is adnak, többnyire egy nagy otromba rézpénzt,
                  amelynek susták a neve, különben négy krajcárt ér az. Suszter tallérnak csufolják
                  a városi népek. Van ezzel a pénzzel kapcsolatban csufolódó versike is: Azt
                  mondja:</p>
					<p>Egy pár ember hat susták.</p>
					<p> Mégsem ér egy polturát.</p>
					<p>Igy is rengeteg pénz gyül össze, mert a táblabirópap egy pengő forinttal, a kántor
                  ötven krajcárral pótolja a sustákot és a krajcárkákat, a zsák is megtelik, Pethő
                  bácsi pénzre váltja, jóllehet tele a szuszékja: hazaviszek vagy tiz pengő forintot
                  s első regényemnek a - csiráját.</p>
					<p>Felbuzdulok az első sikeren, célba veszem Büdöst: hegyek közül mosolyog a mi
                  falunk felé, egy jó futamodás. Erdő boritotta hegylánc hajlik a falu fölé, itt már
                  viaskodik a bolti posztó, meg a házi szőttes nadrág a fehér harisnyával. Ez már
                  nem az az áradozó, kenetes beszédü nép. Mintha némi fanyarság ülne az arcán -
                  miért? Jaj annak a falunak, amelyet szájára vesz a csufolódásra hajlamos székely.
                  A bodosiak után kukukk-ot kiabálnak s ha kérded, miért, meg is magyarázzák.
                  Réges-régen perelt Bodos Baróttal egy erdőn s végezetül abban állapodtak meg, hogy
                  mind a két falu népe kimegy az erdőbe, ott megvárják, amig Barót felől is, Bodos
                  felől is megszólal egy kakuk s amelyik falu kakukja tovább birja, azé lesz az
                  erdő. A bodosi kakuk birta tovább, de hogyan? Ugy, hogy egy bodosi ember jóelőre
                  fára mászott s amikor észrevette, hogy az ő kakukjok elhallgatott, folytatta a
                  kakukkolást - igy lett Bodosé az erdő.</p>
					<p>A bodosiakat meglátogatja a püspök, látogatás után kikisérik a faluból.</p>
					<p>- Menjenek vissza, ne fáradjanak tovább, kedves atyámfiai, - mondja a püspök.</p>
					<p>- Megkérjük az engedelmet, - igy a megyebiró, - de mi minden kedves vendégünket
                  elkisérjük az akasztófáig.</p>
					<p>Hát, ez igen-igen rég történhetett. Akkor, amikor Bodos határán is állt az
                  akasztófa. Ha - állt.</p>
					<p>Most már kezdem sejteni, hogy mért rögződött a bodosi ember arcára a fanyarság.
                  Folyton, nemzedékről nemzedékre e csufolódást hallani: elkedvetleniti, fanyaritja
                  az arcot. Ez az arc bizalmatlanul fogadja a köszönésedet: vajjon nem következik
                  utána csufolódás?</p>
					<p>A Budai család Bodos első családja. Az öreg Budai Károlynak három diák fia, a
                  legnagyobb, József Pesten van, az orvosi egyetemen, s róla most csak annyit szabad
                  elárulnom, hogy az övénél tanulságosabb, érdekesebb pályát nem sok magyar ember
                  futott meg. De köti a kezemet, hogy én e pillanatban csak tizenhat éves kamasz
                  vagyok s nem szabad róla többet tudnom: József orvosnak készül... Majd kitünik: a
                  bodosi templomban sem azért a néhány pengő forintért mondtam el öt prédikációt.
                  Sokkal többet hoztam el onnét: egy nevet, egy ismeretlen nevet, amelyhez most még
                  csak ennyi füződik: orvosnak készül. Na, és hoztam egy kedves dalt:</p>
					<p>Gyi fel, sárga, a tetőre.</p>
					<p> Veled megyek mennyegzőre,</p>
					<p> Iha, cin, cinárom,</p>
					<p> Szeret a virágom!</p>
					<p>Ha megfázok, ha meghülök,</p>
					<p> Mellette felmelegülök,</p>
					<p> Iha, cin, cinárom.</p>
					<p> Szeret a virágom!</p>
					<p>*</p>
					<p>Hull a hó, hull a hó, ismét itt a karácsony. Nekem apróember koromban sem
                  állitottak karácsonyfát, pedig mi rengeteg karácsonyfa zöldelik a mi erdőnkben!
                  Nem panaszképpen mondom, hiszen az én gyermekkorom a karácsonyfát hiréből sem
                  ismeri. A XIX. század elején gyujtják az első karácsonyfát valamelyik Podmaniczky
                  kastélyában: német volt a ház asszonya, hazájából hozta e kedves szokást. A XIX.
                  század vége felé jár az Idő mutatója s nálunk a karácsonyfát még mindig nem
                  ismerik. Zörgő dió, mogyoró, piros alma: a falusi gyermek karácsonyi ajándéka, s
                  ha erre az egyszerü Szentháromságra emlékezem, szememből a könny kicsordul. A
                  sirig kisér ez az édes emlék: Karácsony hajnalán a szabad kemence tüze karikás
                  ágyacskámra világit, nyitogatom a szememet, s egyszerre csak arcomon elkezd
                  gurulni valami, gurul, gurul, legurul meleg kebelemre, oda kapok: alma, alma,
                  piros sólyom alma! És ott áll édesanyám, fölém hajolva, mosolyogva, aztán
                  megcsókol - melyik gyermeknek van ennél édesebb karácsonyi emléke?</p>
					<p>De már nagy diák vagyok, a dombházi pap vendégszobájában virradok karácsony
                  reggelére. Ellenállhatatlan vágy hozott e faluba. Megragadtam az első alkalmat,
                  amikor én is válogathatok az eklézsiák közt: Dombházát választottam. Látni akarom
                  azt a falut, ahonnét két kisbaconi diák hozott halálos mérget: szivében az egyik,
                  - gyomrában a másik. Vajjon, mit hozok én? Még szeretem, igen szeretem az életet,
                  meg-megrettent Ádám és Antal bús végzete, de a babonás félelmen győz a
                  kiváncsiság.</p>
					<p>Dombház nagy falu. Két temploma van: református az egyik, unitárius a másik.
                  Látszik a népén, hogy Dombháztól már nincs messze Brassó. A jómódu gazdákon (és
                  sok itt a jómódu) brassai posztó-nadrág, testre szabott kurta kacagány. A
                  fejérnépeken selyemszoknya, prémes bundácska, a fejükön selyemkendő. Jól
                  megtermettek a férfiak, egyenes a tartásuk, büszke a járásuk. Itt már nem egy
                  székely huszár-család van, mint az én falumban, de sok. Az öregek arra büszkék,
                  hogy ők “volt nemes székely huszárok”, az ifjabb nemzedék arra, hogy székely
                  huszár familiák ivadékai. Van azonban a falu közepe táján egy nagy nemesi udvar
                  is, mélyen bent, az uccától messzire magas kőház: az oszlopos tornácra vagy tiz
                  garádics vezet. A garádicsok már kissé korhadoznak, de - kinek mi köze hozzá? A
                  nagy kőháztól néhány lépésnyire egy hosszukás faház, van vagy tiz ajtaja, udvarra
                  nyiló; minden ajtó egy-egy szobát jelent: vendégszobák ezek. Az udvar másik
                  felében a gazdasági épületek, nagy csürök, nagy istállók, s érzem a büzéről:
                  szeszgyár is van itt. Székelyül: pálinkamasina, s csak meg kell forditani, megvan
                  a termelt folyadék neve: masinapálinka.</p>
					<p>Az öreg tiszteletes ur előre kioktat, hogy a nagy kőház gazdája agglegény. Négy
                  konceptust (ez az ajánlólevél neve) kell vinnem e házba: egyet a gazdának, egyet a
                  nagybácsijának, a méltóságos urnak, kettőt a házigazda nénjeinek. Mindakettő öreg
                  kisasszony. Mindakettő megvárja, hogy kezet csókoljak neki. Mind a négy
                  konceptusért a házigazda fizet, sőt ő fizet egy másik méltóságos urért is, aki
                  azonban más telken lakik, az agglegény telkén és házában. A nagy kőházban lakó
                  méltóságos ur is “már végzett”, - oktat ki a tiszteletes - a más telken lakó
                  méltóságos ur is. Szerencsére, a nagy kőházban lakó méltóságos egyedülálló ember,
                  de a másiknak van felesége, négy leánya - s ezeket mind a tekintetes ur élelmezi,
                  ruházza. Igen, a tekintetes urnak nagy birtoka van s mégis csak tekintetes ur.
                  Akinek nincs földje: méltóságos, akinek van: tekintetes. S mert a tekintetes ur
                  tartja a méltóságosokat, nyilvánvaló, ugy-e, hogy a tekintetes ur előbb-utóbb
                  ténsurrá hanyatlik?</p>
					<p>Már tudom, mi a lámpaláz: elfog, valahányszor indulnom kell a szószékre; elfog
                  most is,- amint a nagy kőház garádicsán följebb, följebb lépek. Jön velem az
                  egyházfi, szeretném, ha ő is bejönne velem, de kint marad a tornácon. Ő csak a
                  konyhán keresztül léphet a - palotába. Félénken kopogtatok, döngős szabad-ra
                  nyitok be.</p>
					<p>A nagy ebédlő közepén áll a házigazda, tagbaszakadt, barnapiros arcu, negyven felé
                  járható ember. A tornácra nyiló ablak mélyedésében, karosszékben ül egy sovány,
                  aszott arcu vén ember. Hálóköntös, hálósipka, nagy kerek okuláré, hosszuszáru
                  tajtékpipa, kezében egy kolozsvári ujság: a Kelet. Illő
                  idétlenül meghajlok és bemutatkozom: van szerencsém bemutatni magamat, én vagyok
                  az ünnepi légátus, a nevem... S átnyujtok egy konceptust az öreg urnak. Láthatóan
                  jól esik neki, hogy őt nézem a ház urának, kegyesen átveszi a konceptust, mindjárt
                  bele is fog az olvasásba. Közbe átnyujtom a házigazdának is, aki barátságosan
                  dörmög valamit, azt hiszem, azt, hogy üljek le. De alig ülök le, nyilik az ajtó,
                  gyors léptekben szalad át az ebédlőn egyik öreg kisasszony, nosza, felugrom,
                  elkapom a kezét, de haragosan kirántja, tovább rohan s becsapja maga után az
                  ajtót. No, ez jól sikerült. Ujra nyilik az ajtó, belép a másik öreg kisasszony, az
                  öregebbik, ez már nem szalad, lassan, méltóságosan lépked, közben felpillant a
                  faliórára, de azért megkérdi: Wie viel Uhr ist es?</p>
					<p>- Három, - dörgi az agglegény bosszusan.</p>
					<p>Igaza volt, mit kérdi, hiszen, ebben a percben nézte meg a faliórán. Kezdem
                  sejteni, előttem akarta fitogtatni a német tudományát. Akár igy, akár ugy, ennek
                  az öreg kisasszonynak is elkapom a kezét s mielőtt elránthatná, becsületesen
                  megnyomott csókot cuppantok reá. A kezehátát konyhakötényéhez dörzsöli, a
                  konceptust átveszi - rendben van, ugy-e? S már kezdem ajánlgatni magamat, amikor
                  ismét nyilik az ajtó, bepöndörül egy négyesztendős csudaszép leányka, repülve
                  repül felém, aztán megáll előttem, felnéz rám nagy, okos szemével s kérdi: - Maga
                  a kicsi légátus?</p>
					<p>No, lám, alig érkeztem a faluba, már nevet is adtak nekem: a kicsi légátus. Kicsi
                  légátus! A tizenhetedik esztendőt taposom s még mindig kicsi vagyok? Mit feleljek?
                  Azt felelem: Igen, én vagyok a kicsi légátus.</p>
					<p>- Ugy-e, azért jött, hogy játsszon velem?</p>
					<p>Mit feleljek rá? Azt felelem:</p>
					<p>- Azért, szivem, azért.</p>
					<p>Hopp, mindjárt elészedi a játékait, egy nagy divánra dobálja, megfogja a kezemet,
                  lekényszerit és - kezdődik a játék. Egészséges kacagásától cseng az ebédlő.
                  Közben kicsal belőlem egy mesét. Alig tudok elszabadulni tőle. Meg kell esküdnöm,
                  hogy holnap ismét eljövök.</p>
					<p>- Várjuk ebédre, - dörgi az agglegény. - A legátus egész ünnepen nálam ebédel.</p>
					<p>Még sok háznál kell elhebegnem: van szerencsém... én vagyok az ünnepi légátus, a
                  nevem... A nagy kőházból egyenest a “másik méltóságos” úr házához vezet az
                  egyházfi. Ez már jóval kisebb ház. A méltóságos asszony fogad. Sovány, öregedő
                  asszony, feszesen ül a diványon, kezét mereven nyujtja előre, a kézcsókot s az
                  ajánlólevelet kegyesen fogadja. A szomszéd szoba ajtaja kinyilik, de csak annyira,
                  hogy egy leányfej kikukucskál, aztán vihogva huzódik vissza. Következik utána a
                  második, a harmadik, a negyedik leányfej, mind vihogva huzódik vissza; az ajtó
                  becsukódik, hangos kacagássá csendül a vihogás - ez nekem szól. A kicsi
                  légátusnak, a magyarruhás kicsi légátusnak. Én sem gondolok arra, hogy is mernék
                  arra gondolni? - ők sem gondolnak arra - hogy is gondolnának? - hátha találkozunk
                  még az életben valaha, amikor ők igen szomoruak lesznek s én - akkor sem fogok
                  kacagni. A búcsuzás pillanatában nyit be a méltóságos úr, vállán kétcsövü fegyver,
                  szó nélkül akasztja szegre, a feleségét köszönésre sem méltatja, alig fogadja az
                  enyémet: mintha én volnék az oka, hogy ma nem lőtt nyulat.</p>
					<p>Tovább megyünk, mendegélünk, az egyházfi tiszteletlenül nyilatkozik
                  méltóságáékról: minek is fárasztják magukhoz őt is meg a légátust is, amikor
                  úgysem ők fizetnek a konceptusért, s amikor még csak egy pohár pálinkával sem
                  kinálják meg őt.</p>
					<p>- Tudom, a légátus urat sem kinálták meg.</p>
					<p>- Nem.</p>
					<p>- No, ugy-e?</p>
					<p>Utközben csinos, uj kőház tünik szemembe, bizonyosra veszem, hogy ide is
                  bemegyünk. Kérdem: Kié ez a ház?</p>
					<p>- A tekintetes úrfié.</p>
					<p>- Hát ebben ki lakik?</p>
					<p>- A kisasszony.</p>
					<p>- Miféle kisasszony?</p>
					<p>- A tekintetes úrfi kisasszonya...</p>
					<p>- Úgy...</p>
					<p>- Neki épitette ezt a házat. Egyesegyedül neki.</p>
					<p>- Úgy...</p>
					<p>- E miatt lőtte meg magát nemrégiben egy légátus.</p>
					<p>- E miatt!</p>
					<p>Oh, istenem, hát e miatt lőtt Benkő Ádám a szivéhez! Szeretnék berohanni, a szeme
                  közé vágni valamit. Mit, ugyan, mit? De ide nem megyünk be. A kisasszonyt nem
                  illeti meg a konceptus.</p>
					<p>Háborgó lélekkel kerülök a szállásomra, egész éjjel nem tudom lehunyni a szememet.
                  Hajnalban nyom el az álom.</p>
					<p>Másnap délben a tiszteletes ur, a tiszteletes asszony meg én együtt megyünk fel a
                  palotába, udvari ebédre. Az öreg tiszteletes ur is, a felesége is oly leverten
                  mendegélnek, mintha vesztőhelyre vinnék. De úgy van megirva a Sors könyvében, hogy
                  minden sátorosünnep első napján a délebédet a “palotán”, nagyúri társaságban kell
                  végigszenvedniök. Amikor belépünk az ebédlőbe, egy szétrugott hangyaboly képe
                  tárul elénk. Káprázik a szemem: ekkora úri társaságot nem láttam még egy csomóban.
                  Messze vidékről jöttek atyafiak, jóbarátok, férfiak, nők, öregek, fiatalok, mind
                  gálában: nem a karácsonyt, Jánosnapját jöttek ünnepelni. János a házigazda neve.
                  Velem, szerencsére, senkisem törődik, csupán az én játszótársam, Bellácska. Ahogy
                  megpillant, lelkendezve szalad elém: Kicsi legátus! Kicsi légátus! - hurcol a
                  divánhoz, leültet, aztán, hopp! az ölembe ül, gömbölyü kacsójával cirókálja,
                  morókálja arcomat s kihizelgi belőlem a tegnapi mesét. Az öreg tiszteletes
                  idetipeg, odatopog, egyik-másik úr vet egy-két szót neki. Sokkal keservesebb a
                  tiszteletes asszony dolga: mint egy vérvörösre festett bálvány ül egy kis
                  diványon, egymagában. Nyilvánvalóan kegyetlenül szoritja a füző nekiterült
                  testét, vérvörös arca a rendesnél is dagadtabb. A kisasszonykák rá-rápillantnak,
                  összevihognak - ki mártir, ha ez az asszony nem az? A legöregebbik kisasszony, a
                  ház úrnője, öt percen belül háromszor is megkérdi: Wie viel Uhr ist es? - végre
                  kisül, hogy “schon zwei Uhr” - az asztalfőre vezetteti magát, jobbfelől helyet
                  mutat a tiszteletes asszonynak, balfelől a tiszteletes urnak, amin én igen
                  elcsudálkozom. De hát én tudatlan diák vagyok: honnan tudnám, hogy az egyháznak
                  szól ez a kitüntetés?</p>
					<p>Két igen hosszu, igen széles asztalra van teritve: az egyiknél az öregek
                  helyezkednek el, a másiknál a fiatalok. Természetesen, én a fiatalok asztalánál
                  kapok helyet, az asztal végén. De sebaj, egy az, hogy “az utolsókból lesznek az
                  elsők”, más az, hogy nekem van a legbájosabb szomszédom: a kis Bellácska. Hiába
                  teritettek neki külön, egy kicsi kerek asztalnál, kierőszakolja, hogy a kicsi
                  légátus mellé ültessék. Két divánpárnát tesznek alája s Bellácska oly büszkén ül,
                  mintha ő volna a ház úrnője. Háta mögött egy szomoruképü “kisasszony”, de
                  Bellácska azt sem engedi, hogy a kisasszony szeletelje fel a hust: a kicsi
                  légátussal szeletelteti fel.</p>
					<p>Az aranyifjuság idő sorrendben helyezkedik el az asztalnál. Van itt “kész”
                  gavallér és “kész” kisasszony, kamasz urfi, serdülő kisasszony. Isten tudja,
                  hányan vannak, kik, mik, csak sejtem, hogy vannak köztük diákok is, de mind más
                  kollégiumba járnak, s igy egyik sem vesz tudomást rólam. Balkézre tőlem, az asztal
                  hosszában az utolsó, nálam magasabb legény, ügyet sem vet rám: a szomszédjának,
                  egy serdülő leánykának csapja a levet. De három nap - sok nap, megtudtam, hogy a
                  kurizáló diák egy osztállyal alattam jár s ott is - ismétlő. A kisasszony a
                  “másik” méltóságos ur negyedik leánya, a karácsonyi vakációra jött haza
                  Brassóból, ahol van valami különös nevü magánleányintézet: itt tanulnak meg a
                  környékbeli kisasszonyok zongorán klimpirozni s innét hozták azt a tudományt is:
                  Wie viel Uhr ist es? Bennem egy egész sereg Schiller-költemény van elraktározva,
                  rettenetes kiejtéssel, de lelkes arccal szavalom a
                Glocke-t; forditani próbálom Moliére vigjátékait, sikerül is a Les
                  précieuses ridicules-t Nevetséges kedvesek-re magyaritanom, de hát ez akkor éppen jól volt igy, ugy-e? Az a fontos, ugyebár, hogy
                  én ezek közt most az utolsó vagyok s majd valamikor első
                  leszek?...</p>
					<p>Harangoznak vecsernyére, engem hi a kötelesség. Rajtam kivül egy lélek sem mozdul
                  el az asztaltól, egyedül megyek a templomba. Az uri társaság az asztal mellett
                  marad. Az ebéd belenyulik a vacsorába. A templom mégis tele, csak az urak székei
                  tátonganak üresen. Elmondom a mondókámat, künn, a templom előtt, itt is várakozik
                  a nép: az a szokás Dombházán, hogy a legátus rövid beszédben üdvözölje a hiveket,
                  megáldja az ünnepet, s a megyebiró válaszol reá. Ez a szép szokás, - jó szokás, a
                  diáknak ez is jó előkészitő iskola: nem bemagolt beszédet hadar el, hanem
                  rögtönöz. Jól eső érzéssel indulok a szállásom felé: sikerült a rögtönzés, sokkal
                  jobban, mint a Précieuses ridicules magyaritása. De elém áll egy tisztes öreg
                  székely, fehér harisnyához, régi egyszerü viselethez ragaszkodó, mondja a nevit,
                  hogy Tőkés János. Hogy huszárpajtása volt az édesapámnak, de sőt távoli
                  atyafiságban is van vele.</p>
					<p>- Tisztelje meg a házamat, kedves ecsémuram.</p>
					<p>Megtisztelem, hogyne tisztelném, megváltás nekem a meghivása. Mendegélünk
                  kettesben, meg-megállunk itt is, ott is, egy-két szóra, aztán megérkezünk a
                  házához: régi módi, magas fedelü székely ház, galambbúgos kapu. Nagy gazdaság
                  képét mutatja az udvar. Ennek a háznak egyetlen garádicsa sincs, de érzem, hogy
                  szilárdabb a fundamentuma, mint ama nagy kőházé, melynek tornácára tiz garádics
                  vezet, ahol ma éjjel kártya mellett, bor mellett vágtat egy sereg ember arra felé,
                  ahová a két méltóságos ur már rég eljutott... Nagy, tágas szobában régi módi
                  fejkötős öreg asszony fogad. Éppen most gyujtott lámpát; jó nagy függő lámpa ez,
                  bevilágitja a szobát, de ég a tüz a szabad kemencében is: enyhe meleg árad szét a
                  szobában. Az asztalt éppen most teriti egy fiatal asszony, az öreg asszony menye.
                  Ugy látszik, itt is sok vendég lesz ma, mert hirtelen pillantással a teritékek
                  számát tiznél többre becsülöm.</p>
					<p>- János-napot tisztelni jőnek a “cselédeim”, - magyarázza öreg Tőkés János.</p>
					<p>- Isten éltesse, János bácsi.</p>
					<p>- De már, ha megtisztelte házunkat idejövetelével, itt is marasszuk, - mondja az
                  öreg asszony - Ugy-e, itt marad, lelkem? És el kezd kérdezősködni édesanyámról s
                  édesapámról. Ha Brassóba mennek, mindig “benéznek” ide. Ó, ó, olyan régen nem
                  néztek be!</p>
					<p>- Ez a legkisebb fiunk felesége, - mutat az öreg ember az asztal körül sürgő-forgó
                  éfiasszonyra, aki pirulva vet egy pillantást felém.</p>
					<p>Látszik, hogy még hat hete sincs a házasságnak.</p>
					<p>Bejön a legkisebbik fiu is, a kicsi gazda. Szép szál ember, már halad a világgal:
                  brassai posztónadrág feszül rajta.</p>
					<p>- Elláttátok a marhákat? - kérdi az öreg gazda, miközben a fiatallal kezelek.</p>
					<p>- El, édes apámuram, el.</p>
					<p>Négy fia, négy menye, két asszony leánya, két veje van öreg Tőkés Jánosnak: mind
                  nagygazdák - székely értelemben. Mind tisztességtudók, barátságosak; mind ott
                  voltak ma délután a templomban, s mind igen jól esett a szivüknek, hogy a legátus
                  vérükből való vér s olyan szépen - szavalt. És ők is, ha Isten megsegéjti,
                  tanittatják a fiaikat, hogy a világtól el ne maradjanak.</p>
					<p>Im, ezek öreg Tőkés János “cselédei”. A kisebb cselédeknek, az unokáknak még
                  ágyban a helyük (ugy nő a gyermek), de jönnek vendégek is: öreg komák, öreg
                  sógorok, köztük egy feltünő szép, daliás, barnapirosarcu, sasorru - csak
                  diszmagyar kellene rá s bátran rápingálhatnák arra a képre, amelyen bolond nagy
                  urak “életüket és vérüket” kinálják fel Mária Teréziának. Sikó István a neve.
                  Tegnap este ülték az ő nevenapját, szivből sajnálja, hogy a legátus ur nem volt
                  ott, mert az édesapjának ő is huszárpajtása volt. De hát az a székely szokás, hogy
                  nem hivunk vendéget névnapi vacsorára, ám aki megtisztel, “jószivvel lássuk”.</p>
					<p>Igen, igen, ez a szokás, jól tudom én azt, s igen sajnálom, hogy nem voltam
                  ott.</p>
					<p>Kitoldják az asztalt, a nagy tulipános ládából hófehér, házi szőtt abrosz kerül
                  elő, a tálasból tángyérok, kések, villák, nincs zavar, ide-oda kapkodás. Asztal
                  mellé telepedünk, a ház gazdája s asszonya ülnek az asztalfőn, engem első helyre
                  erőszakolnak - lám, délben még utolsó voltam, este már első vagyok. Az asszonyok
                  közt a három fiatalabb - fennjáró, ők nem ülnek asztalhoz, nekik - mondják
                  tréfásan - az étel “párájával” kell jóllakniok. Kolbásszal kezdődik a vacsora,
                  kolbász káposztacikával s vége-hossza-nincs sorban kerül az asztalra a sok minden
                  jó, minden, ami csak egy “megtojult élet”-ből
                  eléállitható. Töltött káposzta, malac-, liba- és réce-pecsenye, kürtös kalács,
                  felvirágzott “tortáta”, - mi kéne még, ha volna?</p>
					<p>Felemelkedik a székről Sikó István, hogy felköszöntse öreg Tőkés Jánost. Nem
                  cifrázza, egyszerüen a lemenő naphoz hasonlitja Tőkés János bátyámuramat, aki
                  azonban ne busuljon emiatt, mert igaz-e, atyafiak, hogy a nap lementében is
                  melegiti a fődet? Adja az Uristen, hogy Tőkés János bátyámuram még sok számos
                  esztendeig melegitse házát s házanépét. Felemelkedik erre Darkó Áron, “küzsdég”
                  (magyarul: kistermetü), eleven mozgásu s pergő beszédü ember, akiről kitudódik,
                  hogy verseket csináló, poétás természetü. De nem versben köszönti fel Tőkés János
                  bátyámuramat, egyszerü prózában. Ám ez a próza gyönyörü költemény a szántó-vető
                  emberről, “akinek egyik kezében ekeszerva, másik kezében kard”; akinek minden
                  sóhajtását, mit a mezőn elsóhajt, pacsirtamadár viszi fel az égbe. Félszáz
                  esztendeje szánt-vet Tőkés János bátyámuram, közben hol az ekeszarvát, hol a
                  kardot fogta, de meg is áldá Isten minden javaival, mint kerti violát ékes
                  virágokkal. Ugyan jól mondá Sikó István, hogy a nap lementében is melegiti a
                  földet, örüljön, örvendezzen hát Tőkés János bátyámuram szüve: hosszu élettel
                  áldja meg Isten, akit szeret!</p>
					<p>- Vajjon mondanak-e ilyen szép köszöntőket odafenn “a palotán”? - kérdezem
                  magamban. - Nem nem, ilyen egyszerü s ilyen szép gondolatok csak szántó-vető
                  emberek pallérozatlan elméjében fakadnak.</p>
					<p>- Szól a bánda a palotán, - szólal meg egyik Tőkés fiu.</p>
					<p>- A brassai bánda huzza, - folytatja a másik.</p>
					<p>- Minden János-napra kihozatják s három éjjel, három nap tart a dinom-dánom.</p>
					<p>- Egy-két napi dinom-dánom: hótig tartó szánom-bánom, - jegyzi meg Darkó Áron.</p>
					<p>- Már adogatja a fődeket a tekintetes ur, - folytatja Sikó.</p>
					<p>- Csak adja, megvellegetjük, - mondja valamelyik Tőkés
                  fiu.</p>
					<p>- A miénk a jövendő! - kiált lelkesen a poétás Darkó. - Nincs az a sok, ami el ne
                  fogyjon, nincs az a kicsi, ami ne nagyobbodjon.</p>
					<p>- Ügyekezettel, - egésziti ki öreg Tőkés János.</p>
					<p>- Ügyekezettel, - hagyja helybe Darkó Áron.</p>
					<p>Fenn a palotán csakugyan szól a bánda, táncol a fiatalság, kártyáznak, isznak az
                  öregek, igy virrad rájuk a reggel. Az egész uri társaságból csak a legöregebbbik
                  kisasszony jön el a templomba. De ott van az egész Tőkés-familia, ott vannak a
                  vendégei s áhitattal hallgatják szózatomat arról a gyermekről, akiről imigy
                  énekeltek az angyalok:</p>
					<p>Csillagok, csillagok, szépen ragyogjatok.</p>
					<p> Jámbor pásztoroknak utat mutassatok!</p>
					<p> Ihol, Betlehemben kinyilt egy szép virág,</p>
					<p> Akinek nyilását várta egész világ.</p>
					<p>Márványpalotában őt ne keressétek,</p>
					<p> Istennek szent fiát ottan nem lelnétek.</p>
					<p> Jászol a bölcsője, rongy a takarója,</p>
					<p> Barmok rálehelnek, hidegtől ez ójja.</p>
					<p>És ott állanak a jámbor pásztorok a jászol előtt s a szegényes bölcső láttán
                  szivük elszomorodik:</p>
					<p>Oh, szép rózsavirág, virágok virága,</p>
					<p> Ki egész világért jöttél a világra!</p>
					<p> Bölcsőd hogyha volna, anyád elringatna,</p>
					<p> Párnád hogyha volna, szépen elaltatna,</p>
					<p> Szépen elaltatna!</p>
					<p>De ujra felcsendül az angyalok éneke, megszomorodott sziveket vigasztaló ének:</p>
					<p>Pásztorok, pásztorok, ne szomorkodjatok,</p>
					<p> E nagy szegénységen inkább vigadjatok.</p>
					<p> Jászol a bölcsője, rongy a takarója,</p>
					<p> Bizony ő lészen a világ megváltója,</p>
					<p> Világ megváltója!</p>
					<p>Poétás Darkó Áronnak különösképpen tetszett a versekkel ékesitett szentbeszéd, hát
                  a “Wie viel Uhr ist es” öreg kisasszonynak vajjon tetszett-e?</p>
					<p>Az ebéd a palotán igen kedvetlenül folyt le. Lankadt volt az egész társaság.
                  Kesernyés arcok, kivéresedett, álmos szemek. Egyik-másik ur komoran meredt maga
                  elé. Nyilván sokat veszitettek éjjel. Csak két ember volt jókedvü, azok is csak
                  ezután lesznek “emberek”: Bellácska meg a kicsi legátus. Az öreg méltóságos
                  próbálta felrázni a szomoru társaságot, de nem sikerült. Pedig olyan lelkéből
                  szidta Kossuthot, mert felszabaditotta a - jobbágyokat, s szidta Deákot, mert
                  kiegyezett a - királlyal.</p>
					<p>Ez a társaság igen szomoru, fájdalmasan szomoru társaság volt. Ez a társaság a
                  mult dicsőségén kérődzik, a jelent nem látja, nem akarja látni, a jövendőbe nem
                  néz, csak komoran maga elé mered...</p>
					<p>Igen, igen, a jövendő a Darkó Áronoké, a Sikó Istvánoké, a Tőkés Jánosoké.</p>
					<p>*</p>
					<p>Repül, repül az Idő, de most nem hónak hullása - virágok fakadása hirdeti az Idő
                  gyors szárnyalását. Virágfakadás... Ugy szeretnék már - szeretni! Már szeretek is
                  egy leányt, akit még nem láttam. Akiről csak annyit tudok, hogy ő volt a diákbál -
                  királynője. Lám, diák vagyok, nagy diák, kifelé áll már a szekerem rudja, maholnap
                  bucsut mondok a vén kollegiumnak, de még mindig falusi vagyok, rettenetesen
                  falusi, bátortalan, szemérmetes. Hivnak pajtásaim, járjak tánciskolába, - nem
                  megyek. Egy kis emberke a tánctanár. A neve nem jut eszembe, de nem fontos, ugy-e?
                  Pontosabb, hogy bádogosmester s egyben tánc- és illemtanár. Három fő illemszabályt
                  köt tanitványai lelkére: sugdosódni, rugdosódni, köpdösődni - nem illik. Mind a
                  három illemszabályt meg tudnám tartani, e részről mehetnék bálba, de végre is nem
                  tehetem azt, amit az egyszeri papkisasszony, akit azért visz az anyja bálba, hogy
                  ott megtanuljon - táncolni. De nem tagadom: irigylem pajtásaimat, akik kipirult
                  arccal készülődnek a bálba. Kin magyar nadrág, kin pantalló, - már többségben az
                  utóbbi. A kabát: magyarka a magyar nadrágosokon, “kvekker” a pantallósokon. A
                  kvekker kurta kabát, a szmoking elöhirnöke. Frakk még nincs. Itt legalább nincs.
                  De van már köztünk egy olyan gavallér is, aki reggel papirszalagokba csavarintja
                  fürtjeit, bekötött fejjel jár egész nap s este, amikor leleplezi a fejét,
                  általános bámulatot kelt: olyan göndör a haja, hogy az csupa - csuda. Ennek az
                  ifjunak már lakkcipője van, s ha már tudnám, mi a szenzáció, mondanám: nagy
                  szenzációt keltett azzal az ujitással, hogy mind a két cipőjére három-három
                  selyemcsokrot illesztett s ugyancsak ilyen csokrokat keményre vasalt ingjének a
                  mellére is: minden gomb fölé egyet. Csak egyet, többet nem. Ez a fiu Apor báró
                  prefektusának a fia volt, tehát bizonnyal tudta, mit csinál.</p>
					<p>Csak én nem tudtam, mit csináljak, hová legyek, amikor reggel hazajöttek a diákok
                  s mind Ilonáról áradoztak. A neve megdöbbentett, mert az a leány is Ilona volt,
                  aki miatt Benkő Ádám a szivéhez lőtt. Hallom, hogy szeme, haja fekete, mint az
                  éjszaka, s olyan kicsi a lába, hogy beleférne dióhéjba is. Én ugyan szőkehajunak,
                  kékszemünek képzeltem el első és utolsó szerelmemet, de a diákok a bál óta mind a
                  Fekete szem éjszakájá-t dalolják, Petőfi e bübájos dalát: képzeletem megtántorodik
                  s a fekete szem éjszakájáról ábrándozom. Mélyen elrejtem titkomat és tervemet:
                  piros pünkösd ünnepén a bálkirálynő falujában leszek légátus.</p>
					<p>Már látom is a falut a hegy tetejéről, amelynek aljában elterül. Messziről látszik
                  a falu képén, hogy jobbágy falu volt. A szomszéd falu már szinoláh. Ahová én most
                  megyek, végződik a székely, s kezdődik az oláh meg a szász nép lakta föld. A házak
                  közül kiválik egy dombon ülő nagy kőház: ez a papilak. Fiatal, legényember a pap,
                  egymaga lakik ebben a nagy házban, könnyen adhat szállást. Feltünő szép ember,
                  magas, karcsu alak, finom arc, egész megjelenése városi gavallért mutat, nem
                  papot. Lágyan csengő, behizelgő a hangja, emlékeztet a papbácsiéra. Igen örvend
                  nekem, mert azt hitte, nem kap légátust. Nehéz az ide jutás. Magam is az apostolok
                  szekerén jöttem ide. Még nem láttam a leányt, akiért idejöttem, s már
                  füllentettem miatta. “Nem mehetek haza a pünkösdi vakációra, egy az, mert igen
                  rövid, más az, hogy sokat kell tanulnom, mert nehéz, szörnyü nehéz az - érettségi
                  egzámen”. Az első eset, hogy nem édesanyámhoz repülök, de egy leányhoz, akiről még
                  csak annyit tudok, hogy szeme, haja fekete, mint az éjszaka, lábacskája beleférne
                  dióhéjba is. Egy nagy skatulyában helyezem el a változóruhámat, igy vágok neki az
                  apostolok szekerén a félnapi járó utnak. Már pantallós diák vagyok én is, lakkcipő
                  a lábamon, ami tudvalevően a hosszu gyaloglásra igen alkalmatos. Szóval
                  “megcsinált” gavallér vagyok, mint Háry János. Szerencsére, nem kell házalnom a
                  konceptusokkal, mert csupa egyszerü ember a falu népe, csak a papnak, a kántornak
                  jár konceptus, na meg egy: a bálkirálynő édesapjának, aki azonban a szomszéd
                  faluban lakik. Abban a faluban, ahol kezdődik az oláh meg a szász nép lakta föld.
                  De van még ebben a faluban egy jó nagy darab földje az Aporoknak: ennek a földnek
                  gazdatisztje még nem látott ideálom édesapja.</p>
					<p>Nagy hegy választja el a két falut, annak a hegynek tulsó aljában huzódik meg
                  Pálos. Ebben a faluban is van egy dombon ülő nagy kőház: ha nem akarná is, a
                  szorosan egymáshoz bujt házikókat le kell néznie.</p>
					<p>Megilletődötten bátortalankodom föl a széles tornácra, kopogtatok be az ajtón:
                  tágas ebédlőbe nyitok be. Fiatalos, barátságos arcu nő fogad: a ház asszonya, s
                  még alig hebegem el a nevemet, betoppan Ő is.</p>
					<p>A diákok nem tuloztak. Szeme, haja, fekete, mint az éjszaka. De hol láttam ezt az
                  arcot? Valahol láttam! Hisz, sok fekete haj, fekete szem van a világon, de ezer
                  meg ezer arc között ritkán akad hasonmása egynek.</p>
					<p>- Benedek? - kérdi az anya.</p>
					<p>- Az.</p>
					<p>- Nem kisbaconi?</p>
					<p>- Az vagyok.</p>
					<p>- No, lám, én is Benedek-leány vagyok! Kisbaconban született az édesapám.
                  Bizonyosan hallotta hirét a nagyborosnyói papnak?</p>
					<p>- Ó, hogyne.</p>
					<p>- Kislány koromban jártam is egyszer Kisbaconban. Az apám testvérének volt egy
                  szép leánya. Azóta, sem láttam olyan szép leányt. Vajjon kihez ment férjhez?</p>
					<p>Mondtam én:</p>
					<p>- Az édesapámhoz.</p>
					<p>- Ó, ó, milyen csuda! örvendezett a - néni. Hallod, Ilona? Hiszen akkor ti
                  másodunokatestvérek vagytok!</p>
					<p>Ilona megfogta kezemet.</p>
					<p>- Szóval: én magának a kuzinja vagyok, ugy-e?</p>
					<p>- Az, az. S most már azt is tudom, mért tetszett az arca oly ismerősnek mindjárt
                  az első pillanatban. Szeme, haja az én édesanyámra emlékeztet.</p>
					<p>- De a maga édesanyja szebb volt, erősitette a néni, nyilván azért, hogy a kuzin
                  el ne bizza magát.</p>
					<p>Nem, nem, ennél a leánynál az édesanyám sem lehetett szebb! S ha most itt volna
                  édesanyám, s kérdeném: Szebb volt-e maga, édesanyám? - tudom, ezt felelné: Ó, ó,
                  mit gondolsz, édes fiam. Mint ahogy tette egykor, kis fiu koromban azzal az
                  olaszteleki nénivel: Nem, nem, ő volt a szebb, nem én!</p>
					<p>Szebb, nem szebb, kinyilt a virág, az első szerelem virága. Nem gondolok arra,
                  hogy hiszen egykoruak vagyunk, messze, messze még a part, ahol majd kiköt az én
                  hajócskám; hogy mi nem leszünk, nem lehetünk egymásé, - kinyilt a virág, az első
                  szerelem virága!</p>
					<p>Ilona nem lesz enyém: első nap láttam ezt.</p>
					<p>Ilona annak a szép fiatal papnak lett a felesége. Ilona városi papné lett.</p>
					<p>Ilonának ott igen szomoru volt az élete.</p>
					<p>Ott, a városban is ő volt a legszebb, s mégis szomoru, igen szomoru volt az ő
                  élete.</p>
					<p>Ilona sokat sirt titokban: ó, miért is oly szép ember az uram!</p>
					<p>Ilonát a titokban elsirt könnyek sirba sorvasztották. Ilona megérdemel tőlem egy
                  könnyet.</p>
					<p>Az ő éjfekete szemének sugara nyitotta ki szivemben a szerelem első virágát.</p>
					<p>A virág elhervadt régen, de fehér hajjal is érzem az illatát.</p>
					<p>Aludjál csöndesen, Ilona.</p>
				</div>
				<div type="chapter">
					<head>TIZENEGYEDIK FEJEZET. Ebben sok mindenről lesz szó, többek közt egy pár
                  csizmáról is, sőt egy kis kapunak a kilincséről is.</head>
					<p>Képzeld, nyájas városi olvasó, hogy falusi gyermek vagy. Patkós csizmában járó
                  falusi gyermek. Telik, mulik az idő, kamaszodol, már verseket is irogatsz; az
                  Önképző-körnek tagja vagy; Moliére-ből, Schillerből próbálsz forditgatni, - s még
                  mindig patkós csizmában dicséred az Urat. Napról-napra hangosabban,
                  kellemetlenebbül kopog a patkó, alig várod a pillanatot, amikor lerughatod
                  lábadról a patkós csizmát s finom zergebőrbe bujtatod.</p>
					<p>Ez a pillanat akkor következik be, amikor még a professzor urak is - meguraznak.
                  Járhat-e ur patkós csizmában? Ezt édesapám is belátja s külön tiz pengő forintot
                  ád arra, hogy megcsináltassam a - diáki csizmát. Ez a neve ennek a csizmának.
                  Nosza, meg is rendelem, mértéket vesz lábamról a suszter, az első, igazi mértéket.
                  Idáig az országos vásárokon vettük a csizmát. Bementem a sátor alá, ott egy nagy
                  ládára leültem s addig próbálgattam, csizmát csizma után, amig egy ugy bevált,
                  mintha rám szabták volna. Most azonban nem is közönséges csizmadia, de igazi
                  suszter, uraknak dolgozó suszter méri meg a lábamat, papirszalaggal. Megméri a
                  lábam hosszát, szélességét két helyen, a bokámat, a lábam szárát s minden mérést
                  papirosra jegyez. És biztat, hogy két hét mulva jöhetek a csizmáért. Pontosan ott
                  vagyok. A csizma még ki sincs szabva. Megyek egy hét mulva. Már belekezdett. Aztán
                  megyek mindennap, s szinte el is készül a csizma a vakáció reggelén, amikor már
                  indulnom kell haza. A szekér órákig vár rám a suszter mühelye előtt, végre
                  megtörténnek az utolsó simitások, kikapom a csizmát a suszter kezéből, fel sem
                  próbálom, szaladok vele.</p>
					<p>Szombat estére ér haza a diák s vele a diáki csizma. Édesanyám elgyönyörködik
                  benne. Kész a diáki ruha is: fekete magyar nadrág, zsinóros magyarka, puhakalap
                  hozzá. Édesapám is nehezen tudja eltitkolni az örömét. Különösen a zsebórámnak
                  örvend, mert azt azon az aranyon vásároltam, amelyet kis székely
                  népdalgyüjteményemmel nyertem - pályázaton. Láthatóan büszke arra, hogy
                  pályázaton nyertem. Hogy mások is pályáztak s enyém lett az arany.</p>
					<p>Ezt az estét, ezt a boldog estét soha el nem felejtem. És a következő reggelt sem
                  fogom elfelejteni soha. Édesapám még ágyban: a vasárnap reggel az ő heverésző,
                  lustálkodó reggele. De én korán kelek, már rajtam a fekete nadrág, kezemben a
                  diáki csizma, jobblábam már indul is függőlegesen a csizmaszárba; megy, mendegél
                  lefelé, aztán egyszerre csak megáll - megállj-t kiált a csizma szükre szabott
                  torka. Ujabb meg ujabb rohamot inditok a “szoros” ellen, de egy hajszálnyival sem
                  jutok előbbre. Édesapám nézi, nézi erőlködésemet, de még csak annyit mond: No,
                  no... Beleizzadok a sikertelen erőlködésbe, csurog arcomon a verejték, csurog már
                  a tehetetlen düh könnye is, - sirva vágom földhöz a diáki csizmát.</p>
					<p>- Az irgalmát, hát nem megy fel!? - ugrott ki az ágyból édesapám. - Ezért fizettem
                  tiz pengő forintot!?</p>
					<p>Ritkán láttam édesapámat ilyen nagy erős haragban.</p>
					<p>- Hozd be a fejszét! - kiáltott ki a legénynek.</p>
					<p>Szerencsére, a legény nincs az udvaron, nem hozta be a fejszét.</p>
					<p>- Miszlikbe vágom!</p>
					<p>- Ó, csendesüljön, - kérleli édesanyám.</p>
					<p>Hát - nehezen ugyan, lecsendesült, én meg lerugom a fekete nadrágot, felhuzom a
                  szőttest, az édesanyám fonta-szőtte nadrágot, rá a patkós csizmát és kimegyek a
                  kertbe, bolyongok a fák közt sokáig, aztán lefekszem a bartamisz körtefa alá és
                  sirok, sirok, keservesen sirok.</p>
					<p>Ez igen szomoru vasárnap volt. Könnyezve nevetek ma is, ha rágondolok.</p>
					<p>Hiszen ez csak tragikomédia, de ki gondolná, hogy a diáki csizmából szinte
                  tragédia lett?</p>
					<p>Telik, mulik az idő, a diáki csizma lakkcipővé kényesedik, s im
                   Diák ur, bármerre lép. Vaskalapba ütközik. Diák
                  urnak nyilik, nyiladozik a szeme, nőttön-nő az önérzete, napról-napra nagyobbnak
                  látja magát, kicsinyeskedőnek Vaskalapot. Ez alatt a
                   Vaskalap alatt a vén kollégium hagyományos szellemét kell értened; azt a
                  szellemet, mely a legszelidebb lélekből is kiváltja az eb ura fakó-t, a “csak
                  azért is dongó”-t. Hol egyik, hol másik, hol valamennyi professzor viseli ezt a
                  vaskalapot, s Vaskalap hol érthetetlenül hosszura ereszti a gyeplőt, hol
                  váratlanul s még érthetetlenebbül rántja vissza. Diák ur néha oly szabadnak érzi
                  magát, mint a madár: kedve szerint szállhat ágról-ágra, egyedül a jó Isten szeme
                  vigyáz reá. Máskor meg mit gondol, mit nem Vaskalap, a madárnak mind a két
                  szárnyát levágja.</p>
					<p>Diák ur, mint első eminens, bajtársi kötelességet vél teljesiteni, amikor a köréje
                  gyülekező gyengébbeknek leforditja a latin, a görög, a német leckét. Vaskalap
                  szigoruan megtiltja ezt: Készüljön kiki a maga erején. Vaskalapnak igaza volna, ha
                  kezdet kezdetétől fogva erre nevelik Diák urékat, de az utolsó állomás felé jut az
                  eszébe. “Csak azért is dongó.” Diák ur dacol Vaskalappal, Diák ur engedetlen: egy
                  fokkal lejebb szállitják a magaviseletét. Diák ur szörnyü igazságtalanságot lát
                  ebben, s bár lakkcipőben kényeskedik, merő ellentéte lesz annak a diáknak, aki még
                  nem oly régen patkós csizmában kopogott végig a folyosón: kissé elvadul s már
                  keresi az alkalmat, ahol Vaskalapnak kellemetlenkedhetik.</p>
					<p>Vaskalap igen bölcs ujitást hoz: halálra itéli a cserépfazekat, melyben kétszáz
                  esztendeje hordják a diákszolgák a levest. Azért itéli halálra, mert a sikos uton
                  gyakran elvágódik szegény diákszolga s az uccán folyik szét az ebéd. Meg azért is,
                  mert sürü a panasz a főzőasszonyok részéről, hogy hol ennek, hol annak a fazekát
                  furják ki a diákok: ezzel szégyenitve meg azt, aki ehetetlen levest főzött.
                  Vaskalap meg sem kérdezi a diákköztársaságot, tetszik-e, nem-e, minden szoba
                  részére szép zöldmázas kosztoscsészét rendel, duplát, egyiket a levesnek, másikat
                  a husnak: ezzel elvágódhatik a szolga, nem folyik el az ebéd. És ennek nem is
                  furják ki a fenekét, mert az övék. Vaskalap reformja bölcs és praktikus, de a
                  diákság lázong, tiltakozik az ujitás ellen, mert rá akarják kényszeriteni.</p>
					<p>A dolog igen kómikus: az ujitásokért hevülő diákság fellázad az ujitás ellen. Az
                  első ujitás ellen, amely Vaskalaptól ered. A lázadás élén a nemrég patkóscsizmás
                  Diák úr áll, de Vaskalap szétveri a lázadást, egyedül Diák úr szobájával nem bir:
                  ez kifizeti a kosztoscsészét, de tüntetően felakasztja a függőlámpa mellé. Byzánc
                  ez a szoba, a vén kollégium legsötétebb szobája, ahová már eleve azért huzódott
                  meg Diák úr néhány elszánt társával, hogy innen rohanjon ki időnkint Vaskalap
                  ellen, s ha kell, életre-halálra itt védje magát. Vaskalap egy reggel arra ébred,
                  hogy nagy tömeg áll a piac közepén, a csizmadiaszin előtt. Annak a falán otromba
                  nagy kép éktelenkedik: a kosztoscsésze képe, s csipős gúnyirat alatta. A tömeg
                  kacag. Vaskalap dühöng. Nyilvánvaló, hogy a legsötétebb Byzánc müve a
                  kipellengérezés. Sorra vallatják a diákokat, kutatnak, nyomoznak, de nem akad
                  áruló. Nem is akadhat, mert három byzánci csinálta meg titokban: egyik kigondolta,
                  a másik megpingálta, a harmadik, kapunyitás után, hajnali sötétben, kisurrant és
                  felragasztotta.</p>
					<p>Diák úrban szertelenül és rendszertelenül dolgozik az ambició. Kezébe akad egy
                  oláh grammatika, hopp! neki esik, felfalja a grammatikát. Grammatika végén
                  versek vannak, azok közül egyet lefordit: Balada ventului (A szél balladája) a
                  vers cime, Zamphirescu a költője. Nosza, kész a diákcsiny: lefordit egy
                  Lamartine-költeményt is, mind a kettőt boritékba teszi, az eredetit, meg a
                  forditást is. Franciának adja be a Szél balladáját is: az önképző titkárának ugy
                  küldi el. Diák úron kivül még csak egy Diák úr foglalkozik a franciával, ez is
                  lefordit egy francia költeményt. Megegyeznek, hogy kölcsönösen kiveszik birálatra
                  a francia verset, az ál-franciára azonban egyik sem vállalkozik. Majd vállalkozik
                  Vaskalap. Persze, hogy vállalkozik. Mi lesz ebből? Diák úrék előre nevetnek, mert
                  tudják, hogy Vaskalap nem is konyit a franciához. Van-e ezen szégyelleni való?
                  Hiszen Vaskalapnak nem szakmája a francia. Egyik Vaskalapnak sem az. Nem elég, ha
                  ki-ki érti a maga dolgát?</p>
					<p>A következő héten Diák úr felolvassa a másik Diák úr forditásáról a birálatot.
                  Persze a forditást “az eredetivel mindenben megegyezőnek” találja, agyba-főbe
                  dicséri, s Emlékkönyvbe igtatásra ajánlja. Ugyanezt cselekszi Első Diák úr
                  forditásával Másik Diák úr is. Akkor megszólal Vaskalap s mondja: - Nálam is van
                  egy francia forditás, elolvastam s azt az eredetivel mindenben megegyezőnek
                  találtam...</p>
					<p>Erre feláll Diák úr s mondja: - Kérem, az a vers oláhból van forditva.</p>
					<p>Vaskalap mindenféle szineket vált, féktelen dühében földig gyalázza Diák urat, aki
                  az oláh nyelv tanulására vetemedett. Mennyivel hasznosabb dolgot müvelne Diák úr,
                  ha például az angol nyelvre forditaná üres idejét!</p>
					<p>Hiszen csak ez kell Diák urnak, hopp! angol grammatikát szerez, felfalja, annak is
                  a végén versek vannak, egyet nagyhirtelen lefordit s nyolc hét mulva azt is
                  beadja...</p>
					<p>Ne, ne tovább! Diák úr arca ma is szégyenpirba borul, ha ezekre a kinos
                  jelenetekre gondol. Diák úr kegyetlen volt, amilyen kegyetlen csak egy diák lehet.
                  De Diák úr csak félig bünös, a bün másik fele Vaskalap urat terheli. Diák urat
                  Vaskalap egészen szabadjára hagyta az ő privátstudiumaiban. Vaskalap neki soha
                  irányt nem mutatott, tanácsot nem adott. Vaskalap nem arra figyelmeztette Diák
                  urat, hogy okosabban cselekednék, ha több idegen nyelv helyett egész erejével
                  egyre adná magát. Sohasem emlékeztette a bölcs latin mondásra: Ex omni aliquid,
                  nihil bene. Neki csak egy tanácsa volt, az is a harag tanácsa: mért foglalkozik az
                  oláh nyelvvel s mért nem az - angollal. Vaskalapnak meg kellett volna dicsérnie
                  Diák urat, hogy a szomszédságában lakó nép nyelve iránt érdeklődik. Diák úr azóta
                  tán megismertette volna az ő népét az oláh nép irodalmával s viszont - hajh! talán
                  ma békességben, barátságban élne székely és oláh, s fehérhaju Diák úr lelkét nem
                  emésztené a hontalanság.</p>
					<p>Egy téli estén nagy robajjal nyilik ki Byzánc ajtaja. Mint az őrült, “ki letépte
                  láncát”, képéből kikelten rohan be Gálffy Náci s erős, öblös hangja belemennydörög
                  a sötét Byzáncba: Meghalt Deák Ferenc!</p>
					<p>Mind Kossuthért rajongunk, de kuruckodó lelkünk alázatosan hajlik meg a haza bölcsének nagysága előtt s megindultan száll a ravatal
                  felé, amelyre Erzsébet királyné sajátkezüleg tette le a koszorut. Nincs türelmünk
                  bevárni a hivatalos emlékünnepet s a következő szombat estén, amikor
                  próba-istentiszteletre gyül össze a diákság, Diák úr, aki épp soron van, az első
                  imádságot a haza bölcsének szenteli. Vaskalap rosszalóan
                  csóválja fejét, istentisztelet után meg is dorgálja Diák urat, mert elébök
                  vágott.</p>
					<p>Egy Manasszes nevü kalandor telehazudja az országot, hogy ő Szibériából került
                  haza, mégpedig ónbányából s ott együtt sinylődött Petőfivel. Röviden: Petőfi él!
                  A vén kollégium falait majd szétveti a diákok megmérhetetlen öröme. Sirva-nevetve
                  borulnak egymás nyakába, régi ellenségek kibékülnek - világos, hogy a megáradt
                  öröm kicsap medréből. Többen kirohannak az uccára, belekiabálják az aludni
                  készülődő városba: Petőfi él! - aztán az uccáról betévednek a kocsmába, bortól és
                  boldogságtól tántorogva csöngetnek be a kapun. Vaskalap nyugodt lelkiismerettel
                  behunyhatná a szemét ez egyszer, de nem hunyja be: szédes elé idézi Diák urat és
                  társait s kemény dorgatórium kiséretében pénzbirságot szab ki rájuk.</p>
					<p>Ó de jószivvel fizetnének ezer annyit, ha - volna, s ha Petőfi csakugyan élne!</p>
					<p>Diák urnak már sok van a róváson, s édesapjának erről sejtelme sincs. Ő tovább
                  szántja az édes anyaföldet, csendesen danolgatja, amint az eke után lépdegél, a
                  világosi nótát, ahol a magyarnak “egy nagy mély sir ásatott” - s közben azon
                  tünődik, vajjon ki tudja-e majd izzadni az édes anyaföld azt a tengerpénzt, amire
                  már tátogatja száját a nagyétü Pest, ez a Mahomet-nagyváros. A föld, az édes
                  anyaföld öreg szerelmese csupa jó hireket hall a fiáról. Német pályázaton, francia
                  pályázaton neki itélik a professzor urak a 25 pengőforintos dijakat. Kitünő
                  tanulásáért minden esztendőben 25 pengőforintokat hoz haza - van-e boldogabb
                  ember, mint az én édesapám? Az ő ősz feje fölött oly tiszta-derült az ég. A
                  kisbaconi határról nem látja, nem láthatja az Udvarhely fölé boruló eget: ezen az
                  égen a fellegeket. De látja Diák úr, szorongva látja, mint gyülnek, gyülekeznek,
                  tornyosodnak az ő feje fölé.</p>
					<p>Diák urat nagy kitüntetés éri. Beüzen egy öreg urinő a kollegiumba: látogassa meg.
                  Diák ur nem tudja elgondolni, hogy mit akarhat tőle az az urinő: izgatottan siet
                  hozzá. Az öreg urinő a nőegyesület elnöke. A nőegyesület minden hétfőn
                  kötőke-estét rendez. Igen, kötőke-estét. A nők összegyülnek a városháza
                  nagytermében, s mig “kötőkéznek”, ének, zene, szavallat, felolvasás gyönyörködteti
                  őket.</p>
					<p>- Szeretném, - mondja az öreg urinő, - ha egyszer egy diák is felolvasna...
                  Vállalkoznék-e rá?</p>
					<p>Diák ur vállalkozik, hogyne vállalkoznék. Vaskalap ugyan épp a mult heti diákbál
                  után adott ki szigoru rendeletet, hogy ebben az esztendőben nyilvános mulatságon
                  senkinek sem szabad megjelennie (a diákbál ugyanis “nagy botrányba fult”), de Diák
                  ur okoskodik: a kötőke nem mulatság, hanem - munka. Nosza, nekiül, megénekli a
                  diáki csizma komiko-tragédiáját, ama bizonyos diáki csizmáét, melynek ő a szomoru
                  hőse. Diák ur humorosan próbálja megrajzolni, mely nagy fordulat az a diák
                  életében, amikor lerugja a patkóst s felhuzza, azaz szeretné felhuzni a finom
                  zergebőr-csizmát. Diák ur igen meg van elégedve müvével, szalad Vaskalaphoz:
                  engedelmet kér, hogy tiz óráig távolmaradhasson. Vaskalap figyelmezteti Diák urat
                  a szigoru rendeletre s az engedelmet megtagadja. Diák ur “kifejti”, hogy a kötőke
                  nem mulatság, hanem - munka, még pedig kettős munka: testi és szellemi. Vaskalap
                  kikergeti Diák urat, s Diák ur csak azért is elmegy a kötőkére. Pajtásai
                  összegyülnek a Byzáncba, öltöztetik, csinositják, akár egy menyasszonyt. Diák
                  urnak nincs kvekkerje, hármat-négyet rápróbálnak, egy aztán ugy talál, hogy ha őrá
                  szabta volna, most ezt mondaná a szabó; egészséggel viselje. Fekete pantallója
                  sincs még - akad az is. Igy indul hóditó utjára Diák ur: viszi a hiuság, meg az
                  “eb ura fakó”. Nagy csapat diák kiséri a városháza kapujáig, ott három diák “csak
                  azért is” megváltja a bilétát, a többi lázadozva tér vissza.</p>
					<p>Diák urnak káprádzik a szeme, amikor belép a fényesen világitott terembe. Most
                  először lát együtt, egy bokrétában, temérdek sok szép asszonyt, szépleányt -
                  csuda-e, hogy káprádzik a szeme. Már ismer néhányat - messziről. Ihol, a nevetős
                  szemü Kénosyné, a város legszebb asszonya. Most van teljes virágzásban a halk,
                  finom beszédü Szabadyné. Amott tündöklik Jánossyné, oldalán a kis Nelly: egy sereg
                  diák titkos ideálja. Itt vannak a ragyogó fehérarcu Kovács-leányok és itt vannak
                  nagytiszteletü Kis uram barnapiros arcu szép leányai. Bejöttek a hodgyai
                  tiszteletes leányai is, a Zágoni-leányok: Biri, az ördöngös Biri s Juliska, a
                  vidék csalogánya. És itt van a nagygalambfalvi tiszteletes leánya is: Kelemen
                  Róza. Oly szép, hogy festő nem festhet szebbet.</p>
					<p>Sor kerül Diák urra és sikerül megnevettetnie a diszes uri társaságot, bár nem
                  marad titokban Diák ur előtt, hogy egy finnyásabb izlésü urihölgy, aki a Fővárosi Lapok-nak és Emilia Családi
                     Kör-ének hü olvasója, el-elfintoritotta az orrát. Nem csuda: ő ott csupa
                  finom történeteket olvasott, a patkós csizma pedig valóban durva matéria. Diák
                  ur meg van elégedve a sikerrel: két nagy virágbokrétát dobnak feléje, az egyik
                  fejbe találja - kivánható-e ennél fényesebb siker?</p>
					<p>Egy hét sem telik belé, Diák urat “sedes” elé citálják. A “sedes” a vén kollegium
                  törvényszéke. Diák ur igen rosszat sejtve lép a sedes elé. A professzor urak
                  komoran ülnek az asztal körül.</p>
					<p>Nagytiszteletü Kis uram elnököl.</p>
					<p>- Maga - maga, fiam - dacolt - dacolt.</p>
					<p>Igy beszélt mindig nehéz lélekzetü, nekem különben kedves emlékezetü Kis uram.
                  Minden szóra pontot tett. Néha kettőre. Ha nagy volt a haragja, három szóig
                  emelkedett, aztán - pont.</p>
					<p>- Maga - maga - maga, fiam, felolvasott. Maga - maga - botrányt okozott.</p>
					<p>- Én?</p>
					<p>- Maga - maga - maga.</p>
					<p>- Mivel?</p>
					<p>- Maga, maga, patkós, igen, patkós csizmáról olvasott...</p>
					<p>- ?</p>
					<p>A szédesben ül két fiatal tanár. Látom, hogy ezek összemosolyognak. Nyilván azon
                  mosolyognak: hiszen patkóscsizmás diák volt valaha Kis uram is.</p>
					<p>- Maga, maga - szégyent hozott - a kollegiumra. Ha legalább - - nem fejezte be.
                  Azt akarta mondani: ha legalább finom témát választott volna... - Ezt, ezt, -
                  folytatta hosszabb pihenő után - megirjuk. Megirjuk az apjának. Ajánlva küldjük.
                  Ugy. Magát, magát, ha még egyszer - igen, igen, egyszer, kimarad, magát - magát -
                  fiam - kicsapjuk. Ezt - ezt - megirjuk. Maga - maga - elmehet.</p>
					<p>Forgott velem a világ. Kiszédültem a szobából.</p>
					<p>Mint ahogy a halálraitéltnek egy röpke pillanatban végigvágtat a lelke mindazon,
                  ami volt, sőt bekandit a jövendőbe is: ugy vágtatott össze-vissza az én lelkem is.
                  E még rövid életpályának rengeteg apró-cseprő, már-már feledésbe merült epizódja
                  elevenül meg s egyszerre csak megállapodik egynél. Még csak most ébred a tudatára
                  igazán, hogy mely nagy méltatlanság esett meg rajta.</p>
					<p>Igen, igen, állapitom meg, négy éve történt. A 14-ik esztendőt tapostam. Folynak a
                  félévi vizsgák. Minden osztály vizsgája egy egész nap. Negyedik gimnazista vagyok.
                  Az én vizsgám után még négy osztály vizsgája következik. Eszerint lesz négynapos
                  vakációm. Két napi járó föld hazáig meg vissza. Mindössze hát két napig lehetek
                  otthon. És ha csak egy napig! Még mindig gyermek vagyok, anyás gyermek. Nosza,
                  jerünk haza! Már alkonyodik, amikor a vizsgáról kijövünk. Három erdővidéki fiu
                  hozzám szegődik. Az osztályfőnökkel egy szobában lakunk. Látja a készülődésünket.
                  Egy karéj kenyér s egy darabka szalonna az utravalónk. Künn csikorog a hideg.
                  Február elején vagyunk. Egy szóval sem mondja az osztályfőnökünk: maradjatok itt.
                  Azt sem kérdi: jött-e valaki értünk. Kocsin megyünk-e vagy gyalog? Sem Isten, sem
                  ember nem törődik velünk. Felső kabát nélkül, kurta zekében, kezünkben somfabot:
                  igy vág neki négy kamaszodó gyermek a havas éjszakának. Csikorog a hó a talpunk
                  alatt, fagyos szél kerekedik. Hónunk alá kapjuk a somfabotot, félkezünk a zsebben,
                  félkezünk a kebelünkön, a zeke alatt didereg. Még csak a kápolna mellett járunk, a
                  boldogfalvi hegy aljában, a szél már fel-felkap egy-egy maréknyi havat, szemünk
                  közé vágja, de mi nem fordulunk vissza. Mi már Jókai-regényeket olvastunk, sokat,
                  sokat; mi már nem ismerünk lehetetlent: kevélyen dacolunk széllel, hideggel,
                  megyünk, megyünk, hegyre föl, völgybe le. Kint vagyunk a patakfalvi hegytetőn,
                  övig gázolunk a hófuvásban, aztán bevergődünk az utszéli kocsmába. Fejérharisnyás,
                  öreg székely ember a korcsmáros. Egymagában ül a szabad tüzelő előtt, piszkálja a
                  tüzet s nagyot bámul, amikor belép négy gyermek. Ha nagyobbak volnánk, garabonciás
                  diáknak nézne, de gyermekek vagyunk, igy hát csudálkozik, pedig a székelynek a
                  csudálkozás nem természete. Szó nélkül tölt négy pohár szilvóriumot, megisszuk.
                  Mégegyszer tölt s biztat, hogy hajtsuk le bátran, majd megfizeti az Isten. Váltig
                  maraszt éjszakára, de mi köszönjük a jóságát s megyünk tovább. Falut falu után
                  hagyunk el s egy lélekkel sem találkozunk. S nagy a szerencsénk: éhes farkascsorda
                  utunkat nem állja. Még Réka királyné erdejében sem. A Rika-erdőn tul, a
                  Bikás-tetőn virrad ránk a reggel. Délre otthon vagyunk.</p>
					<p>Kérte-e valaki számon tőlem ezt az utat? háborog a lelkem. Senki! Senki! S ime,
                  most nemcsak számon kérik két órai távollétemet, keményen meg is büntetnek. Egy
                  patkós csizma miatt. Ha legalább - lakkcipő lett volna!</p>
					<p>A folyosón nagy sereg diák várakozik reám. Közlöm velük az itéletet. Szörnyü
                  botránykozással fogadják. Aztán egyszerre csak hozzám simul egy bársony nadrágos,
                  szőke haju, kékszemü fiu, karját karomra ölti, félrevon a diákseregtől s
                  mondja:</p>
					<p>- Én magát rég szeretem. Fogadjon el barátjának. Jőjjön, sétáljunk ki a rétre. Ott
                  majd kieszelünk valamit. Elfogad?</p>
					<p>- Itt a kezem. Barátod vagyok.</p>
					<p>Tizenötéves, nyurga fiu, a város legszebb öreg asszonyának a fia, a város legszebb
                  ifju asszonyának az öccse. A neve: Sebesi Jób.</p>
					<p>Csudálatos, a diákpálya vége felé csendül hozzám az első igazi meleg hang. A
                  városi és falusi gyermek szive összeölelkezik.</p>
					<p>Már olvadozik a hó, a Küküllő partján rügyedzik a füzfa: kart karba öltve megyünk
                  át a városon, ki a rétre. Idelátszik az az ut, amely Bethlenfalva felé vezet.
                  Arrafelé futamodtam meg tiz év előtt: hazáig akart szaladni az apró emberke, aki
                  néhány nappal elébb szakadt le az édes anyai kebelről. Az az ut egészen más
                  irányba visz, vajjon nem volna-e jobb, ha most csakugyan arrafelé vágok neki a
                  világnak?</p>
					<p>- Ha édesapám megkapja azt a levelet, - gondolkozom hangosan - bizonyos, hogy
                  azonnal szekérre ül s hazavisz - parasztnak. Az a levél megrenditi a bennem való
                  hitet. Ne feledd, hogy az én édesapám csak hat hétig volt diák!</p>
					<p>- Hát nem kapja meg azt a levelet! - tüzel Jób. - El fogom lopni!</p>
					<p>- Jób!</p>
					<p>Kalandosnál kalandosabb terveket eszel ki az eleven fantáziáju gyerek. Oly
                  félelmetesen kész mindenre, hogy végre is halomra kell
                  döntenem a terveit - a magam tervével.</p>
					<p>- Azt a levelet nem fogja megkapni az édesapám. Irok a postamesternek. Irok Gábor
                  bácsinak. Mindakettő meg fog érteni engem.</p>
					<p>Megértett mindakettő. Az a kegyetlen levél sohasem jutott édesapám kezébe. Isten,
                  ugy-e, megbocsátja Gergely Ferenc postamester bácsinak, hogy egyszer,
                  egyetlenegyszer más kezébe juttatott egy levelet? Bocsássa meg a professzoraimnak
                  is, hogy ezt a kegyetlen levelet megirták... Én hamar megbocsátottam, mert ez a
                  levél szerezte nekem ifjukorom leghivebb barátját, a népköltés kincseinek
                  gyüjtésében lelkes társamat.</p>
					<p>De gyerünk, gyerünk, repülve repülnek a napok, virág borit erdőt, mezőt, be kell
                  szaladnom, hegyet, völgyet, minden zugot, hová tiz esztendő édes emléke köt. Velem
                  tart a búcsujárásban Jób, együtt búcsuzódunk, s közben együtt szőjjük a
                  szivárványos terveket, rajzolgatjuk a dicsőséges, a diadalmas jövendőt. Megmásszuk
                  Budvár sziklás oldalát, tetejéről hosszan elmerengünk a méltóságosan hömpölygő
                  Küküllőn, melynek “minden habja ha tintalé volna”, úgy sem irhatnám le, ami a
                  búcsuzás óráiban emlékezésem táblájára rajzolódik. Leszállunk a völgybe,
                  leheveredünk a virágba borult vén vadkörtefa alá, amely fanyar vackorával
                  annyiszor csillapitá le a kis diák szomjuságát, néha éhségét is... Rimek
                  csendülnek a lelkemben, formálódik a vers, melyben elbúcsuzom tőled, vén körtefa.
                  Ez a vers öregkoromban vetődik papirosra, de gyanakodva mondja ez is, az is, hogy
                  ezt csak ifjukoromban irhattam... Valóban, akkor született, akkor csendült meg a
                  hangja - mért ne irnám ide?</p>
					<p>Elszállott az idő fölöttem,</p>
					<p> Vén körtefa, búcsuzni jöttem.</p>
					<p> Virágodat tán sose látom,</p>
					<p> Isten veled, öreg barátom.</p>
					<p> Legjobb barátom!</p>
					<p>Mi titka volt ifju szivemnek,</p>
					<p> Te reád biztam, rejtve benned.</p>
					<p> Fészkelni rád hiába járnak,</p>
					<p> Nem mondtad el szarkamadárnak -</p>
					<p> Csacska madárnak.</p>
					<p>Könyem ha omlott, letörülted,</p>
					<p> Fájdalmaim elszenderültek;</p>
					<p> S csak rám hajolt virágos ágad,</p>
					<p> Eltüntek mind a bünös vágyak - -</p>
					<p> A bünös vágyak.</p>
					<p>Istent dicsérni hozzád jártam.</p>
					<p> Legszebb müvét benned csudáltam.</p>
					<p> Hol az ember, aki tenálad,</p>
					<p> Vén körtefa, szebbet formálhat?!</p>
					<p> Nincs szebb tenálad!</p>
					<p>Isten veled, ütött az óra,</p>
					<p> Hajolj reám még búcsuzóra!</p>
					<p> S amivel Isten úgy megáldott:</p>
					<p> Még egyszer hullasd rám virágod.</p>
					<p> Fehér virágod.</p>
					<p>*</p>
					<p>És sorra kerülnek mind: Csicser, az erdőboritotta hegy, melynek tetején a
                  szerelmes Csicser vára állt; a kápolna, ahová plántálta ifju képzeletünk e bús
                  dalt:</p>
					<p>Csendes völgy ölében kit fed</p>
					<p> E sötét kápolna itt?</p>
					<p> Mért szemed kisirva, lányka,</p>
					<p> Mért oly búsak arcaid?</p>
					<p>Igen-igen érzelgős dal, de igy irásközben ugy melegiti öreg szivemet.</p>
					<p>Búcsuzom a vén kollégium nagy kertjétől, mely mellett szük mederbe szoritva rohan
                  el a Küküllő. Hogy megszépül nagytiszteletü Mogyorósi Szőke József verse, amely
                  munkára buzdit, mondván: Nem kell dolgot nem akarni, ha német, magyar embör!
                  Széppé teszi a verset a kert: minden virágában egy erős magyar lelkü ember szive
                  illatozik.</p>
					<p>Elég, elég, már fájni kezd az emlékezés.</p>
					<p>Bizonyos, hogy a vén körtefa virágját sohasem látom. Budvárát sem, a Csicsert sem.
                  A kápolnát sem. A Küküllőt sem. Azt a szép kertet sem. Azt a várost sem, melyet
                  tündérvárosnak rajzolt meg a gyermeki képzelet, s most, hogy soha többet nem
                  láthatom - ismét tündérvárossá varázsolódik.</p>
					<p>*</p>
					<p>Kilenc diák ül a teritett asztal körül s egy fiatal tanár. Hetven gyermek indult
                  el tiz év előtt, s ebből a kilenc diákból is az indulásnál csak öt volt jelen.
                  Hová széledt, hová tünt el a többi? Ki tudna számot adni róla? Kilencen vagyunk.
                  Mienk az egész világ. Fenékig élvezzük a teljes, a tökéletes szabadságot. Aztán
                  éjfél felé nagy virágos kedvvel felkerekedünk, csatangolunk az uccán - és
                  egyszerre megállunk egy kis kapu előtt. A mélyen fekvő házból felém vigyorog a
                  piros lámpa, kezem már a kis kapu kilincsén, de hirtelen lehanyatlik róla. A
                  diákok kacagva löknek félre, betódulnak a kis kapun, én meg félresompolygok
                  észrevétlen.</p>
					<p>Oh, Istenem, mi történt ezzel a házzal! Tiz év előtt ebben aludtam-álmodtam át az
                  első éjszakát. Itt mesélt édesapámnak egy öreg csizmadiamester az ő Angliában
                  tanuló fiáról. Hová lett ez az öreg ember? Meghalt? Hová, merre oszlott-foszlott
                  szét népe ennek a háznak, melynek födele alatt született a
                   Nemzeti nevelés irója?</p>
					<p>Nem, nem, nekem e háznak küszöbét átlépnem nem szabad!</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>...Ennekelőtte tiz esztendővel egy szüz-tiszta gyermek szakadt le az édesanyai
                  kebelről. Azon szüz-tisztán lépi át holnap a szülei ház küszöbét.</p>
					<p>- Csókoljon meg, édesanyám!</p>
				</div>
				<div type="chapter">
					<head>TIZENKETTEDIK FEJEZET. Ebben egy székely fiu igen megütődik azon, hogy az
                  “ország szive” nem magyar.</head>
					<p>...Most pedig, türelmes iróasztalom, minekelőtte világhóditó utjára indul a
                  székely fiu, engedd, hogy kövesse meg az édes anyaföldet. Te, ki mindennapos
                  tanuja vagy a hontalanná lett öreg ember sorvasztó kinjainak; az édes anyaföld
                  után való halálos vágyakodásnak; te, aki aggódva nézed, mint akad el az öreg ember
                  tolla minduntalan: mint száll sóhajtás után sóhajtás Kelet felé, mindig Kelet
                  felé: hinnéd-e, hogy ez az öreg ember valaha könnyü, oly könnyü szivvel vált meg e
                  földtől? Sorvasztó kin, halálos vágyakodás, megtört sziv, megalázott lélek: mi
                  megkövetést kivánsz még, édes anyaföldem?</p>
					<p>Hiszen ha hátára vehetné ez a világhóditó utjára induló fiu a szülei házat; a
                  virágos, a gyümölcsös kertet; az erdőt, a mezőt. Ha szépen letehetné annak a nagy
                  városnak a szélén a házat, a kertet. Ha ott, a nagy város szélén is hallhatná erdő
                  zugását, vadgalamb szólását - ki volna boldogabb?</p>
					<p>Édesapám megcsinálja az “osztályt”. Négy gyermeke van, három kiszállott, -
                  kiszállani készül a negyedik is.</p>
					<p>- Egyik ujjam olyan, mint a másik; egyik gyermekem olyan, mint a másik, mondja ő -
                  s négy egyenlő részre osztja földjeit. Az osztály ellen egyikünk sem emel szót.
                  Mind a négy részből megtart magának egy-egy részecskét. Szabad eladogatnom a
                  földjeimet, ha nem elegendő a pénz, mit édesapám ad. Szabad, de csak Gábor
                  bácsinak.</p>
					<p>- Meghalnék bánatomban, mondja édesapám, ha idegent látnék szántani a
                  földemen.</p>
					<p>Meghalna bánatában! Meghalna, meg. Az ő szerelme a föld iránt nem felszines
                  szerelem, mélyes-mélyen a gyökere. Ezer esztendeje gyökeredzik a szerelemnek ez a
                  fája, - kinek volna lelke kiszaggatni e fa gyökerét?</p>
					<p>Az én szerelmem még felszines szerelem. Szinte kéjelgek a gondolatban, hogy a
                  földet - tudományra váltom. Megilletődve búcsuzkodom erdőtől, mezőtől;
                  meg-megsajditja szivemet édesanyám szüntelen kesergése; de a nagy ismeretlen város
                  csábitóan mosolyog felém a messzeségből, lelkem szüntelen ott kalandozik: az övé
                  vagyok már. Milyen kicsiny ez az én világom! Gyermek vagyok még, nem látom: ebben
                  a kicsiny világban benne van az egész nagy világ. Mely könnyen mondok le az első
                  darab földről! A másodikról, a harmadikról. Minek nekem a föld?</p>
					<p>Édesanyám ugy elsirat, mintha temetőbe vinnének. Vigasztalom: - Ne sirjon,
                  édesanyám. Lássa, István nagyapám kétszer járta meg Pestet, amikor a franciára
                  ment - s visszajött. A papbácsi is járt Pesten, sőt azon is tul.
                  Nagynémetországban, - ő is visszajött. Visszajövök én is.</p>
					<p>- Lám, lám, mondja édesapám, - mekkorát változott a világ. A nagyapád ennekelőtte
                  hetven esztendővel lóháton járta meg Franciaországot; a pap bácsid ennekelőtte
                  harminc esztendővel szekéren ment Kolozsvárig, delizsáncon Pestig; te meg
                  véges-végig vasuton mégy...</p>
					<p>Véges-végig. Valóban, már vágtat a gőzparipa Brassótól Budapestig. Székely falut
                  alig érint egyet-kettőt, de a székely megszokhatta ezer s annyi esztendő során,
                  hogy ő csak védje a keleti határt, majd valamikor aztán ő is kap egy szép
                  csendesen mendegélő körvasutat, amelyen kerenghet körbe-karikába enmaga körül.
                  Valóban, már vágtat a vasut. “A madár repült csak eddig, most az ember is repül”.
                  Repülhet a csiki székely fiu is, ha a pesti egyetemre igyekezik, ám elébb két álló
                  nap döcöghet szekéren, rettenetes erdei utakon, akkor aztán neki is fütyöl a
                  gőzös.</p>
					<p>Az én kicsi falum kiváltságos falu. Tiszta időben ide hallik a ló nélkül szaladó
                  vaskocsik dübörgése. A nagybaconi cserépvetők már hordják is a cserepet a vasutra
                  s regélik, hogy nagy dicsőség érte a székely cserepet: viszik Pestig, még azon is
                  egy sánta arasszal tul. Felelevenül az 1835-iki zsinat emléke, amikor Bodola
                  püspök a nagybaconi templom szószékéről hirdette V. Ferdinánd dicsőségét, akinek
                  uralkodása alatt “béjött” a ló nélkül szaladó kocsi. Keresztes Sámuel székely
                  huszár hitetlenül csóválta fejét, sőt Istent is káromolta mondván: Olyan Isten
                  nincs, hogy azt megcsinálja. Ime, megcsinálta - Isten segedelmével - az ember.</p>
					<p>Két erdővidéki ifju ül a gőzparipára, csudálatosan a két legkisebb faluból. A
                  “kerékfuró” Bodosból az egyik, a “kenyérsütő” Kisbaconból a másik. A bodosi ifju:
                  Budai József, aki - orvosnak készül. Mit mondok? Készült. Mindjárt a kezdet
                  kezdetén megiszonyodik a hullától, bucsut mond az orvosi pályának, bemegy a
                  vámházba: ez a pályatévesztett székely fiuk menedéke. Székely ember az igazgató, s
                  megtelik a vámház székely fiukkal. De meghal az öreg Budai, a hajótörött fiu
                  hazamerészkedik, igen szép birtokát eladja az öccsének 900 pengő forintért.
                  Kiszámitotta, hogy három esztendőre ennyi éppen elegendő neki. Minden hónapra esik
                  25 pengő forint. Három esztendő alatt kitanulja a tanárságot - igen, tanár lesz
                  belőle. A Körösi Csoma Sándorok fajtájából való ez az ifju. Jóformán üres zsebbel
                  s egy pálcával indul ősmagyar hazát kereső utjára Körösi Csoma Sándor, - igy indul
                  második utjára Budai József is. Háziszőttes ruhájához hü maradt. Oly igénytelen,
                  mint egy remete. A magyar költőkről nem beszélve, Sekszpirt csakhogy végig nem
                  szavalja. Nyári vakációkon vadcsemetéket szemez nemesre, s nemcsak az ősi kert
                  fáit nemesiti meg (ami már nem is az övé), de sorra járja a falu kertjeit, s
                  tetszik, nem tetszik a gazdának, ahol vadcsemetét talál, megnemesiti. Apostoli
                  lelkességgel tüzeli a “fapipás” székelyt a méhészkedésre; szilaj haragra lobban,
                  ha megértésre nem talál: ő, aki máskülönben oly szemérmetes, könnyen elpiruló,
                  mint egy leány. Hogy ismeri az állat- és a növényvilágot! Hát a köveket! Szabó
                  Józsefnek, a hires geológusnak, ő a legkiválóbb tanitványa, majd asszisztense, s
                  hiszed, nem hiszed, a háziszőttes ruhához, a nyakkendőtlenséghez mindvégig hü
                  marad.</p>
					<p>Amikor ketten a gőzparipára ülünk, elfogyott már két esztendő s azzal 600 pengő
                  forint. Sem több, sem kevesebb. Még egy esztendő s József - kész tanár. Igen,
                  együtt ülünk a gőzparipára. Vászon kézitáskája mellett hoz egy kis zsákocskát:
                  mindenféle kövek, kavicsok benne. Én is viszek egy vászon kézitáskát s ebben egy
                  csomó nép-balladát, dalt, mesét. Délben ülünk fel s másnap késő este dohog be
                  vonatunk a nyugati pályaudvar üvegfödele alá. Tündéri fényben ragyogónak képzeltem
                  el az ország szivét - im, az első csalódás. Gyengén világitott, rosszul kövezett,
                  zegzug utcákon botorkálunk, - József tudja, hová, merre. Becsönget egy ódon,
                  lesüppedt, földszintes ház kapuján; itt lakott tavaly. De a szobácska már másé:
                  tovább botorkálunk, s éjfélután sárgára meszelt öreg házba csöngetünk be. A
                  Széna-téren vagyunk, mely később veszi föl a hittéritő Kálvin nevét. A sárgára
                  meszelt ház egyemeletes: két mérges oroszlán vicsoritja ránk a fogát. Ez a Két oroszlán szálló. Két jámbor székely fiu itt alussza át
                  az első éjszakát.</p>
					<p>Reggel nyakunkba vesszük a várost. Lakást keresünk. Egy kis szobácskát, mely
                  messze sincs az egyetemtől s olcsó is. Uccából ki, uccába be, végre a Sip uccában
                  kikötünk. Ott, a 10-ik szám alatt egy kis szoba kiadó. Javakorabeli, barátságos
                  képü zsidóasszony fogad. Előszoba nincs, egyenest a konyhába lépünk. A konyhától
                  balra egy kis udvari szoba: ebben lakik a fia. Orvosnövendék a fiu: Schächter
                  Miksa a neve. A konyhától jobbra egy tágas, kétablakos szoba, uccára néző. Nemcsak
                  az uccára néz, de a zsinagógára is. Ebben a szobában laknak Schächter Miksa
                  szülei. Mellette egy kis oldalszoba, egyablakos. Két ágy, talpalatnyi
                  közelségben. Egy kis asztal, egy kis divány, egy ruhaszekrény - ez a butorzat.
                  Kicsiny kis szoba, de uccára néz ez is s egy hónapra tiz pengő forint. Ennyit
                  kértek, alku nélkül megadjuk. Közben hazajön a Miksa gyerek. Eleven, okos szemü
                  fiu, beszédében, modorában semmi zsidós. De ezt én csak később állapitottam meg
                  róla, mert most még a faji vonás is ismeretlen előttem. Hatéves koromban láttam az
                  első zsidót. Fiatal legény volt s az én kis falumban nyitott boltot a boldogtalan.
                  Ez volt falunkban az első bolt. Alig-alig vásárolt e boltban a nép. Nem amiatt,
                  mert a boltos zsidó. Az én kis falumhoz közel Barót, ennek a hetivásárjaira viszik
                  be az eladni való egy-két véka gabonát; itt veszik meg a gyertyát, a borsot, a
                  pántlikát, a fejkendőt s miegyebet. Itt találkoznak a vidékbeli atyafiakkal,
                  jóismerősökkel. Itt tudják meg egymástól: hány hét a világ. Minek nekünk bolt?</p>
					<p>Egyszer csak hirül hozzák édesanyámnak, hogy a bótos éhezik. Száraz kenyéren
                  tengődik, s hol van, hol nincs az is. Attól kezdve minden délben küld az éhező
                  zsidónak egy fazék levest. Én is viszek neki több izben. A bolt hamarosan bezárul,
                  a zsidó fiu eltünik. Isten tudja, hová.</p>
					<p>Tizenkét év multán ismerem meg a második zsidó fiut: Schächter Miksát.
                  Orvosnövendék, de nagy szeretettel foglalkozik a magyar históriával, s első éves
                  korában lefőzi a filozoptereket: a mohácsi vészről irt dolgozatával. Az egyetemi
                  pályadijat ő nyeri meg.</p>
					<p>Jókai, diák korában, a Zsidó fiu cimü müvével versenyez az
                  Akadémia koszorujáért. Országszerte játszák a Zsidó honvéd
                  cimü népszinmüvet. Már a vén kollégiumban legendás hire van egy zsidó ifjunak, aki
                  süket, gyámoltalan, élhetetlen, s akinek mennydörgős vezércikkeit csakúgy falja a
                  diákság. Mezei Ernő a neve.</p>
					<p>Kikeresztelkedett zsidó ritka, mint a fehér holló. Schächter Miksa szülei
                  orthodoxok, már virradat előtt fent vannak, hangosan imádkoznak s velük Miksa is.
                  Miksa vallásos zsidó s kuruc magyar.</p>
					<p>Az egyetemen csak lassanként különböztetem meg az idegen nevü fiukat. Sok zsidó
                  fiuról sokáig azt hiszem: szepességi szász. A névmagyarositás még nem divat. A
                  filozófián kevés a zsidó fiu, az orvosi meg a jogi egyetemen évről-évre növekedik
                  a számuk, de még kisebbségben vannak. Német a nevük, de magyarságukhoz nem férhet
                  kétség. Ez a nemzedék - magyar lelkü. Sem az országban, sem az egyetemen zsidó
                  kérdés. Ennek a nemzedéknek az apja, a nagyapja, a magyar szabadságért harcolt
                  48-ban, s 49-ben “Világostól hozza a nagy bánatot”, akár az én édesapám.</p>
					<p>Greguss Ágostonnak, az esztétika tanárának legkedvesebb tanitványa, Hahn Adolf:
                  vörösképü, vöröshaju fiu. Minden hét keddjén, délután, két ingyenes órát szentel
                  nekünk Greguss. Magasabb fajtáju önképzőkör ez: novellát, verset, irodalmi és
                  esztétikai dolgozatokat olvasunk fel s azon melegében agyonbiráljuk egymást. Itt
                  tünik fel egy halovány arcu, szőkehaju, cingár fiucska okos és kemény kritikáival:
                  a tizenhét éves, koraérett, székely eredetü Ambrus Zoltán ez. Itt tünik fel
                  tömörnyelvü Macaulay-forditásával a tatárképü Engel Dávid. Ma Engel, később
                  Angyal: a legjelesebb s legmagyarabb historikusaink egyike.</p>
					<p>A budai hegyek közt van egy villa: ebben lakik Greguss Ágost, ez a finom lelkü
                  ember, hozzá mindenben méltó életepárjával. Vele sétál át öt-hat tanitványa minden
                  héten - vacsorára. Ezt az öt-hat kitüntettet Hahn Adolf válogatja össze. Csendes,
                  halk beszédü fiu, tekintély köztünk. Sürün jelennek meg tőle könyvkritikák,
                  irodalmi tanulmányok a nagy lapokban. Kevés az iró, kevés a könyv, jelentéktelen
                  könyveknek is tárcát szentel a sajtó. Ennek a Hahn (később Havas) Adolfnak a
                  munkája (nagy lelkismeretességgel végzett munkája) Petőfi összes müveinek
                  jegyzetes kiadása.</p>
					<p>Greguss Ágost háza több a háznál: enyhe, meleg fészek. Gyermeke nincs. Egy
                  növendékleány, nevelt leánya, eleveniti az enyhe fészket, s hetenkint a
                  tanitványok teszik elevenebbé. Irodalmi kérdéseket vitatunk meg, s a székely
                  Mihály József, meg a szász Hoffmann Frigyes a legügyesebb vitatkozók. Már első
                  este meghat figyelmével a házigazda. Savanyuvizes üveget tesz elém, mosolyogva
                  mondja: - ihol, székely poéta, - borviz!</p>
					<p>Az volt, az, borviz. Borszéki borviz. A borvizek királya.</p>
					<p>Poéta?</p>
					<p>Igen, igen, verseket firkálok. Humoros verseket az Üstökös-nek. A vén kollégiumban
                  ér a “hihetetlen” nagy dicsőség, hogy egyszerre két versemet adja ki az Üstökös.
                  A Jókai Üstökös-e. Ime, Jókai olvasta a versemet s ki is adta! De csak Pestre kell
                  jönnöm, s gyorsan ér a második csalódás: Jókat neve ott ragyog az ujság élén, de
                  sejtelme sincs róla, mi van abban. De hát csak irom, irom tovább a humoros
                  verseket Üstökösnek, Bolond Istóknak: édesanyám nem ismerne rám. Lám, de jókedvü
                  az ő búsbeteg tejen nevelt fia!</p>
					<p>*</p>
					<p>Szerencse, hogy nincs hájjal kenve a vén egyetem: megenném egy falásig, étvágyam
                  oly mohó. Ha össze nem ütköznének az órák, mind beirnám indexembe a nyelv és
                  irodalom körébe tartozó tárgyakat. Három oldalt igy is tele irok.</p>
					<p>Gyulai Pál elé tartom először az indexemet. Bessenyeitől a két Kisfaludyig
                  bezáróan “méltatja” e kor költőit s külön ingyenes órát szentel Petőfinek. Éles,
                  szurós szeme megakad egyhangu nevemen.</p>
					<p>- No, barátom, a maga neve sem való versbe.</p>
					<p>Igy kezdődik az ismeretség.</p>
					<p>- Versbe nem, de vers alá talán jó lesz, - hebegem bátortalanul.</p>
					<p>- No, majd meglátjuk.</p>
					<p>Szaladok Heinrich Gusztávhoz. Kérdi: Hogy hivnak? Szörnyen
                  megsértődik az “egyetemi hallgató” úr, hogyne sértődnék, amikor őt már két
                  esztendeje illeti meg az urazás. De zsebrevágom a sértést. S mert a magyar ember
                  esze tudvalevően igen gyorsan vált, hetek multán rájövök,
                  hogy nem volt az sértés, csak a kitünő német tanár - magyartalansága.</p>
					<p>Lótok-futok, sorba irják be nevüket a francia és angol nyelvmesterek, az oláh
                  nyelv rendkivüli tanára, sőt hely jut a magyar nyelvnek meg az összehasonlitó
                  nyelvészetnek is...</p>
					<p>Folytatom a vén kollégiumban megkezdett utat: ex omni aliquid, nihil bene. Na,
                  ennek előreláthatóan rossz vége lesz.</p>
					<p>*</p>
					<p>Az 1877-ik esztendő őszén pillantom meg Pestet és Budát. Nagy város falusi fiunak,
                  de én nagyobbnak, jóval nagyobbnak; szebbnek, jóval szebbnek képzelem. Az
                  Andrássy-utnak még Sugár-ut a neve s még ócskaruhás bódék éktelenkednek az elején.
                  Nem tudom, tervelik-e a nagy körutat: a helyén zeg-zug uccák, kevés emeletes, sok
                  földszintes ház. Az uccák neve felemás: magyar és német. Több, sokkal több a
                  német, mint a magyar cégtábla. Kétkerekü taligák nyikorognak, rajtuk hordó, a
                  hordóban Dunaviz. A taliga mellett sváb paraszt mendegél s be-bekiált a kapukon:
                  Donauvassz! Seholsem hallod: Dunaviz!</p>
					<p>A magyar szó az uccán, vendéglőben, kávéházban, ha nem is oly ritka, mint
                  Kisfaludy Károly idejében (Hej, maholnap a magyar szó - ritka, mint a fehér
                  holló!), bizony, gyéren csendül feléd. Ezen igen megütődik a székely fiu.</p>
					<p>A hosszu Sugár-uton talán még csak egy kávéház. Székely diákpajtásaimmal
                  bemegyünk, asztal mellé telepedünk. Feketét rendelünk és ujságot. A pincér csupa
                  német ujságot rak elénk.</p>
					<p>- Hozzon magyar ujságot!</p>
					<p>- Nincs!</p>
					<p>Négy “nagy-lepedős” magyar napilap van (Pesti Napló, Hon, Ellenőr, Egyetértés),
                  szépirodalmi napilap (Fővárosi Lapok), az egyetlen szépirodalmi napilap a föld
                  kerekén; élclapunk is kettő: az Üstökös, a Borsszem Jankó; vannak képes lapjaink
                  (Vasárnapi Ujság, Magyarország és a Nagyvilág) s ezekből egyetlen egy sincs.
                  Dühösen hagyjuk ott a kávéházat, háborog a lelkünk: hát ez a város az ország
                  szive?!</p>
					<p>A kocsma is, talán az egy Kis pipa kivételével, csupa
                  német. Valamennyinek a falán ott lóg egy izléstelen, durva hangu, magyargyalázó
                  bécsi élclap: a Kikeriki. Néhány belvárosi kávéházban huzódik meg a maroknyi
                  magyarság. Irók és vidéki tekintetes urak. Az iróknak külön szobácskájuk van a Kis
                  pipában, külön asztaluk a Kammonban, a Koronában, a Pilvaxban. Sóvárogva nézek a
                  külön szoba, a külön asztalok felé: vajjon lesz-e valaha helyem itt?</p>
					<p>Mi ad magyar szint az ország szivének? Még a kultura templomai sem mind magyarok.
                  A Nemzeti Szinház üres, a gyapju-utcai német szinház csordulásig teli. De van már
                  egy második szinháza: megnyilt a Népszinház. Blaháné csudát müvel, a sváb és zsidó
                  fülekbe és szivekbe belecsilingeli a magyar szót. Ő az ország szivének
                  legsikeresebb s legolcsóbb magyar nyelvmestere. Az ő magyarositó munkája az
                  államnak egy krajcárjába sem kerül.</p>
					<p>Rácsos kert közepén Budapest legszebb épülete: a Nemzeti muzeum. Kik látogatják? A
                  diákok. S vasárnaponként a - magyar és sváb parasztok. A tudós Akadémiának
                  hatalmas palotája szőke Duna partján. Minden héten felolvasnak a tudós urak.
                  Néhány akadémikus a közönség. Ide csalogatja a magyar uriosztályt s a diákságot a
                  Kisfaludy-társaság, de kényelmesen elfér a kisteremben az ájtatos hallgatóság. -
                  Még kis diák Pekár Gyula, akiért az asszonyok majdan megostromolják az előszoba
                  üvegajtaját. Sőt be is törik.</p>
					<p>Nem, nem, a magyar szóért, a magyar novelláért, a magyar költeményért, a magyar
                  tudományért egyetlen egy üveges ajtót sem tör be a magyar.</p>
					<p>A magyar irodalomból csak egyetlen ember él: Jókai. Ha ugyan egyedül abból. Két
                  ujságnak is szerkesztője - névszerint, honatya is. Bizony kisül, hogy ő is
                  jófelerészben egyébből él. Mikszáth Kálmán még valahol Szegeden
                  szegénylegénykedik. Költők, irók szinejava vagy ujságiró, vagy tisztviselő. Aki
                  sem ez, sem az, tengődik, mint a Toldi lova, vagy ha jobban tetszik: a Thököly
                  kuruca. Időnként a Kis pipa gazdája, az öreg Karikás, dupla auflágot tétet a költő
                  csuspájzára s - egy adagot sem fizettél. Igy él a költő, aki csak - költő. S mert
                  minden költő félig-meddig bolond, a nemzet bolondja, - nem szünnek meg énekelni
                  annak a nemzetnek; amely rájuk sem hederit.</p>
					<p>Mindezt látja a székely fiu, de azért sóvárogva néz a Kis pipa külön szobája, a
                  kávéházak külön asztalai felé, - vajjon lesz-e valaha helye itt?</p>
					<p>*</p>
					<p>Hetek mulnak, hónapok mulnak, de csak messziről vagyok bátor:
                  szárnypróbálgatásaimat az ujságoknak postán küldözgetem. A szerkesztőségek
                  küszöbét átlépni nem merem. Emlékszel, nyájas olvasó, arra az esztendőre, “amikor
                  az öregek megfiatalodtak?” 1867 volt az az esztendő. Még csak tiz esztendő mult el
                  azóta, 1877-et irunk, várnod kell még legalább husz esztendőt, amikor a fiatalok
                  öregnek születnek. Amikor a csóré száju gyerek bátran lejt be a szerkesztőség
                  ajtaján s ugy nyujtja át a kéziratát, mintha egyenesen az Olympus tetejéről,
                  szárnyas lovon röppent volna be. Az az ifjuság, az én ifjuságom, gyámoltalan,
                  szemérmetes, félve kopogtat az ajtón, ha ugyan odáig merészkedik. Hideg téli estén
                  százszor sétál el egy ódon ház előtt, melynek födele alatt három ujságot
                  szerkesztenek öreg és öregedő urak; százszor tekint fel az ablakokra, melyek
                  mögött a “beérkezettek” szántják a papirost; százszor áll meg a kapu előtt,
                  tapogatja meg a keblén melengetett gyermeket, s végül is kifagyva, dideregve
                  somfordál haza; lábujjhegyen tapogat át egy szobán, melyben csöndesen alszik,
                  álmodik egy öreg pár ember arról az időről, amikor doktor ur lesz a Miksa gyerek s
                  megaranyozza életük alkonyát...</p>
					<p>Vajjon mit álmodnak az én szüleim, messze, messze, a kis faluban? Álmodnak-e a
                  gyámoltalan fiu vergődéseiről?</p>
					<p>Elé-elészedem drága kincsemet: a népballadákat, a dalokat, a meséket, ujra meg
                  ujra olvasom s ujra meg ujra megfogadom: holnap - lesz ami lesz, viszem a
                  kincsemet Gyulai Pálhoz. Már két kötet népköltési gyüjteményt adott ki a
                  Kisfaludy-társaság: Gyulai az egyik szerkesztője. Arany László a másik. “Legyen a
                  mienk a harmadik! Vidd el már az öreghez!” - bátorit Jób messziről. Végre is - egy
                  életem, egy halálom - hónom alá csapom a kincset, felbátorkodom a félelmetes
                  emberhez. A Sándor-uccában a ház, amelyben az irók rettegett kritikusa lakik.
                  Emeletes ház, tágas udvara s kis kertje van. Két szárnya van a kert felé, első
                  emeleti balszárnyán komor, vén ember remetéskedik: Szendrey Ignác, Petőfi és
                  Gyulai apósa. Ezé a vén emberé a ház. Az emelet jobbszárnyán, kertre néző kis
                  szobában szerkeszti Gyulai a Budapesti Szemlét, meg az Olcsó Könyvtár-t. Innen szórja a villámokat Jókai felé. Itt
                  furja-faragja, csiszolja a Romhányi-t, melyen annyit rágódnak az élclapok s
                  egyben, ugy látszik, igazuk van: töredék marad a nagyszabásunak indult költemény.
                  Töredék, szép töredék, szebb, sokkal szebb, “bár soha be nem fejeződött volna”
                  sok-sok költeménynél.</p>
					<p>Gyulai irószobája kicsiny, egyszerü és - rendetlen. A szükre szabott asztalkán
                  Szemlék és Olcsó könyvtárfüzetek, kefelevonatok, kéziratok, ismertetésre beküldött
                  könyvek össze-vissza dobálva, egymás hegyén-hátán. Alig egy-két tenyérnyi üres
                  hely az asztalkán, ezen az üres helyen e pillanatban Olcsó könyvtár ivet korrigál.
                  Van tanitványa temérdek, aki ezt az unalmas, fárasztó munkát készséggel elvégezné,
                  de ő csak magában bizik, a maga szemében, a maga lelkiismeretességében. Igaza van.
                  Ő még ama régi, ódon szerkesztők közül való, akik olvasatlan, fésületlen kéziratot
                  a nyomdába le nem adnak. Komolyan veszi a felelősséget.
                  Amin az ő neve van, annak minden soráért, szaváért, betüjéért ő felel, nem más. Az
                  ő Szemléjében, az ő Olcsó könyvtár-ában a rövid i - rövid, a hosszu í -
                  hosszu.</p>
					<p>Bár az Olcsó könyvtár korrigálásában zavarom meg s ráadásul vastag kéziratcsomót
                  szorongatok, szivesen, nyájasan fogad a félelmetes kis ember. Ilyen kis növésü
                  ember még csak egy van az egyetemen (s talán ebben a Mahomet-nagyvárosban is):
                  Szabó József, a geológia tudós professzora, de aligha tévedek: a filozófiai
                  fakultáson e két kis ember a - legnagyobb.</p>
					<p>- Nos, mi jót hozott, barátom?</p>
					<p>- Székely népdalokat, balladákat, meséket.</p>
					<p>- Aztán ismeri-e a Vadrózsák-at?</p>
					<p>- Gyermekkorom óta.</p>
					<p>- Hát a Kisfaludy-társaság kiadványait?</p>
					<p>- Azokat is.</p>
					<p>- Az Erdélyi János gyüjteményét is?</p>
					<p>- Azt is. Ezek még sehol sem jelentek meg.</p>
					<p>- No, no. Meglátjuk.</p>
					<p>- Összenéztem a gyüjteményemet az összes népköltési gyüjteményekkel. Csak itt-ott
                  találtam egyiknek-másiknak a változatára.</p>
					<p>- No, no, meglátjuk.</p>
					<p>Átveszi a kéziratcsomót, forgatja, lapozgatja, meg-megáll, olvasgatja, aztán
                  egyszerre csak ráüt egyre s kissé süketes, méla hangon olvasni kezdi A fogoly katoná-t.</p>
					<p>Leszállott a páva</p>
					<p> Tengernek partjára,</p>
					<p> Tengernek partjáról</p>
					<p> Nagy török császárnak</p>
					<p> Dali udvarába.</p>
					<p> Onnét szálla páva,</p>
					<p> Kényes páva madár</p>
					<p> Tömlöc ablakára:</p>
					<p> Ottan fudogálá</p>
					<p> Szomoru énekit</p>
					<p> Szomoru rabságban</p>
					<p> Egy székely katona.</p>
					<p> “Hej, páva, hej, páva! </p>
					<p> Császárné pávája!</p>
					<p> Ha én páva volnék,</p>
					<p> Jó regvel felkelnék,</p>
					<p> Folyóvizre mennék,</p>
					<p> Folyóvizet innám,</p>
					<p> Szárnyim csattogtatnám,</p>
					<p> Tollamat hullatnám.</p>
					<p> Fényes tollaimat</p>
					<p> Szép leány felszedné,</p>
					<p> Bokrétába kötné,</p>
					<p> Az ő édesinek</p>
					<p> Kalapjába tenné.”</p>
					<p>Igy indul a népballada. Ablakában ül a császár szép leánya, hallja a székely
                  katona szomoru énekét, szalad az istrázsához, kinyittatja a tömlec ajtaját, fogoly
                  katonáról levéteti a nehéz vasat, két gyenge karjával átöleli, palotába
                  felvezeti.</p>
					<p>“Enyém vagy te mostan,</p>
					<p> Szép fogoly katona!”</p>
					<p> “Van nekem szeretőm,</p>
					<p> Császár szép leánya!”</p>
					<p>Ajtón hallgatózik a nagy török császár, berugja az ajtót, székely katonának fejét
                  véteti, tengerbe dobatja, leányát meg toronyba záratja. Onnét siratozza császár
                  szép leánya szép fogoly katonát; onnét fúdogálja szomorú énekit: Hej, páva, hej,
                  páva! Éjjel sem alhatik, nappal sem nyughatik a nagy török császár, folyton e dalt
                  hallja: hej, páva, hej, páva! Kihozatja a toronyból, tüzbe vetteti, de tüz meg nem
                  égeti császár szép leányát, gyönge violáját.</p>
					<p>“Egyszerre vigyétek,</p>
					<p> Tengerbe vessétek</p>
					<p> Beste-lélek lányát.</p>
					<p> Székely katonához!”</p>
					<p> Egyszeribe vitték,</p>
					<p> Tengerbe vetették.</p>
					<p> Tenger béfogadta,</p>
					<p> Szépen eltakarta,</p>
					<p> Székely katonával</p>
					<p> Egy helyre habarta</p>
					<p> Császár szép leányát,</p>
					<p> Gyönge violáját.</p>
					<p>- Szép, szép, igen szép. Ez is szép, - lapozgat tovább - ez is. Ez sem rossz ez az
                  - Ugron János. Maga persze Ugron Gábort tartja a legnagyobb magyarnak? - szegezi
                  mellemnek a váratlan kérdést. - Véresszáju, népbolonditó az, barátom. Van benne
                  őserő, de tudatlan. A székelyeket persze megbolonditotta. Hogyne! Szépen - szaval.
                  Hol mennydörög, hol rikoltoz. Ez kell a magyarnak. Lássa, Orbán Balázs - az különb
                  ember. Az is bolonditja magukat, de legalább irt egy könyvet. Olvasta-e a
                  Székelyföld leirását?</p>
					<p>- Ó, hogyne.</p>
					<p>- Micsoda beszéd ez: ó, hogyne? Ez már Pesten ragadt magára. A magyar ember igy
                  felel: Olvastam. No, lássa, az az Orbán Balázs a Székelyföld minden faluját
                  bejárta; minden hegyét megmászta; minden váromladékát felkutatta. Amit látott,
                  hallott, feljegyezte: ahogy tőle telt, megirta; szegény ember létire kinyomatta -
                  ez becsülendő benne. Sokszor elveti a sulykot; irni nem tud; sok a könyvében a
                  fellengző, üres frázis, de munkája - becsületes munka. Ő is gyüjtött meséket, el
                  is hozta nekem, mindjárt elékeresem. Maga ujra irhatná - -</p>
					<p>Nyomban lekuporodott a könyvszekrény aljába, kettős ajtaját kétfelé tárta. Szent
                  Isten! Mi tenger kézirat van itt eltemetve! Turkált, morgott a “félelmetes” ember,
                  s ha lehet, még rettenetesebben össze-visszadobálta a fakulni kezdő
                  kéziratcsomókat. Hümmögött, nyöszörgött, s hümmögésnek, nyöszörgésnek vége: nem
                  találja Orbán Balázs meséit.</p>
					<p>- No, majd máskor! - s becsapja az ajtót.</p>
					<p>Megrémit a gondolat, hogy az én “kincsem” is ide kerül. Látja arcomon az
                  ijedelmet, mosolyogva nyugtat meg:</p>
					<p>- Ezt az asztalra teszem. Nézze meg jól: ide teszem.</p>
					<p>Megnéztem.</p>
					<p>- Vasárnap jőjjön el 10 órakor. Végigolvassuk a gyüjteményt. Aztán itt marad
                  ebédre. Isten áldja. Korrekturát kell csinálnom.</p>
					<p>Már ott is ül az asztalkánál, duruzsolva olvassa az Olcsó Könyvtár legujabb
                  füzetét.</p>
					<p>Boldogan sietek a sip-uccába s éjjel-nappal az elkövetkezendő vasárnapról álmodom.
                  Be jó volna, ha most hirtelen itt teremnének azok az udvarhelyi diákok, akik a
                  kötőke-estére felöltöztettek. A puritán Budai József kinevet, amint hosszan
                  elálldogálok a tükör előtt, ujra meg ujra csokorba kötöm a nyakkendőt. Ő már
                  ebédelt Szabó professzornál, s bár e nagy alkalomra sem kötött nyakkendőt, - igen
                  jó étvággyal evett, - mondja ő.</p>
					<p>Már ott vagyok a kis dolgozószobában. Hol Gyulai, hol én olvasom a balladákat,
                  egy-két gyengét kidob, aztán ujra végiglapozgatja, hármat-négyet kiválaszt.</p>
					<p>- Ezeket bemutatom a Kisfaludy-Társaságban.</p>
					<p>Szivem hangosan dobog. Nem akarok hinni a fülemnek.</p>
					<p>Következnek a szerelmi dalok. Van ebből vagy kétszáz. Sokat kirostál, de marad
                  elég. Egyik-másik annyira tetszik, hogy kétszer olvassuk: először én, azután ő.
                  Süketes, mélázó hangján busábbá lesz a busongó dal:</p>
					<p>Én csak hirül hallom keseredett szűvel,</p>
					<p> Hogy az én édesem mással jáccadozik.</p>
					<p> Ékesen, kegyesen ölelgeti nyakát,</p>
					<p> Kláris ajakával csókolja ajakát.</p>
					<p> Oda sem mehetek, nem is üzenhetek,</p>
					<p> Arról azt gondolja, hogy én mást szeretek.</p>
					<p> De ha azt gondolja, hamisan gondolja,</p>
					<p> Hamis gondolatja el is kárhoztatja.</p>
					<p> Csendesen folyó viz télben megaluszik,</p>
					<p> De az én bús szüvem soha meg nem nyugszik.</p>
					<p> Én csak olyan vagyok, mint szélvészben madár,</p>
					<p> Kit a záporeső elvadászott immár.</p>
					<p>Nyilik az ajtó, belép egy serdülő fiu. Gyulai egyetlen fia. Kreolarcu, mosolygós
                  szemü, formás testü gyerek. Kálmán a neve.</p>
					<p>- Apa, kérem, tálalva van.</p>
					<p>Özvegy ember Gyulai Pál: egyetlen fiának s két serdült leányának él (“a három
                  árva”), becézi, kényezteti őket, mindenképpen pótolni akarja az anyát. Kálmánt
                  tulon-tul is kényezteti, rontja. Rajta-rajta kapják, hogy ölébe ülteti a nagy
                  kamaszt. S hallják, gyakran hallják: Van-e pénzed, Kálmán? Természetesen, egy a
                  felelet mindig: - Nincs. S a puritán apa, a szőrszálhasogató, a más szemében a
                  szálkát is meglelő kritikus - tömi pénzzel a Kálmán gyereket, nem látja, hogy
                  enfia vesztén munkál...</p>
					<p>A lányokat már ismertem - látásból. Margit az egyik, Aranka a másik. Margit hires
                  szépség. Kreolarc, fekete szem, ébenfekete haj. Az aranyifjuság körülzsongja a
                  bálokon. Három bálványozott Margitja van ezidőszerint Pestnek, mind a három
                  ragyogó szépség: legszebb, legragyogóbb Gyulai Margit. Aranka betegeskedő,
                  borongó, otthon ülő leány. Nem szép, de meg-megszépiti fájdalmas arca, bús
                  szeme.</p>
					<p>Az ebéd egyszerü, polgári ebéd. Leves, pecsenye, almásrétes, sajt, gyümölcs.</p>
					<p>Margit, a világszép Margit, ebéd alatt gyakran köhécsel, az apja aggodalmasan
                  tekintget reá. Margit, a világszép Margit, el van jegyezve a Halálnak. De a Halál
                  másodiknak marad az ő fagyos csókjával: Margit, a világszép asszony, alig izleli
                  meg a gyönyörüséget, sirba hervad, mint a papbácsi Márikája. Szép, igen szép
                  versekben siratta el világszép Margitot az édesapja!</p>
					<p>...A feketét a dolgozószobában isszuk meg. Ujra munkába fogunk, egész délután
                  olvassuk a gyüjteményt s mire végére jutunk a nótának, mesének, ránk esteledik.
                  Nyilik az ajtó, szobalány jelenti most, nem a Kálmán gyerek, hogy kész a vacsora.
                  Hiába szabadkozom, vacsorára is ott kell maradnom. De már csak négyen ülünk az
                  asztalnál. Kálmánról kisül, hogy ebéd után elment sétálni s azóta - sétál.
                  Feltünik nekem, hogy Petőfi és Gyulai apósa ebédről is, vacsoráról is elmarad.
                  Közvetetlen mellette a meleg családi fészek, s nem kivánkozik belé? Magában
                  ebédel, magában vacsorázik, nyilván még mindig dohog arra a parasztfiura, “perel”
                  vele, aki elrabolta tőle az ő leányát. Aki a világirodalom legszebb dalait irta,
                  mind Juliához és Juliáról, de végre is - paraszt volt és parasztul
                  viselkedett...</p>
					<p>- Értékes gyüjtemény, - mondja vacsora után Gyulai, - de amig sajtó alá kerül, még
                  sokkal pótolhatja. Kriza hagyatékában is vannak balladák, nóták, mesék, ezeket is
                  belevesszük. Az Orbán Balázs meséit is. Most pedig hazamegy, lefekszik, lefekszem
                  én is. Tyhü! - nézi meg az óráját, - már elmult 10 óra. Várjon, barátom,
                  várjon.</p>
					<p>Kikotorász a mellényzsebéből egy piculát s hiába tiltakozom, markomba
                  erőszakolja.</p>
					<p>- Van pénzem, tanár ur.</p>
					<p>- Jó, jó. De miattam csukták a kaput magára!</p>
					<p>Jaj, Istenem, ha ezt látja világszép Margit, föld alá sülyedek szégyelletemben. De
                  világszép Margit nem látja, ő már alszik puha ágyában, ő már álmodik a
                  királyfiról, aki eljön érte s elviszi messze, messze, ahonnan - nincs
                  visszatérés.</p>
					<p>*</p>
					<p>Közeledik a nyár, a székely fiu készülődik haza felé. A professzor urak sorra
                  irják alá az indexet: nyüzsög benne a “jelesül”, a “kitünően kollokvált”, az “igen
                  szorgalmas”, de az összehasonlitó nyelvészet után - csak név: Budenz József.
                  Valahol a budai hegyek közt kajtatom fel a világhires nyelvtudóst, rám néz, fejét
                  csóválja, hümmög s végre kedvetlenül veti oda a nevét. Már első óráján alig tudja
                  elfojtani nevetését a neveletlen székely fiu. Minden harmadik-negyedik szava:.
                  “hád én”. A második órán már összeszámolom a “hád én”-jeit: 227 gyült egybe. Maga
                  irta és litografálta jegyzeteket oszt ki tanitványai közt a derék ember, összegyül
                  egy nagy csomó nálam is, csupa szó és szó - a lelket nem találom. Az első padban
                  ülnek hü tanitványai, ezek áhitattal lesik ajkáról a vogul, osztják, mordvin,
                  cseremisz szavakat. Többnyire zsidó fiuk. Már kezd kiformálódni bennem a fajt
                  fajtól megkülönböztető vonás. Szegény fiuk, jóval szegényebbek, mint én, de jobban
                  is türik az éhséget, mint én. Ők szivósak, kitartók, én s az én fajtám - nem az.
                  Mind gyérebben járok el a tudós professzor előadásaira, aztán egyszerre ugy
                  elmaradok, hogy idegenül néz rám, amikor az indexet elébe teszem.</p>
					<p>Némi szorongás fog el - mi lesz a vége ennek? De ilyenkor legyint a magyar:
                  sohasem volt ugy, hogy valahogy ne lett volna. Igen, igen, valahogy lesz - toldja
                  meg a székely ember, - de jól nem... Hiszen ha csak az
                  irodalomtörténetből kellene diplomát szereznem! De össze van bogozva vele a
                  nyelvtudomány. Egy kissé meg kellene ismerkedni a finn, a vogul, az osztják, a
                  cseremisz atyafiakkal is. Tisztelem az atyafiságot, de csak messziről. Oh, az
                  irodalomtörténet - az más.</p>
					<p>Gyulai rám bizza előadásának jegyzetes kiadását. Fel kell olvasnom minden ivet
                  kiadás előtt.</p>
					<p>- A maga stilusa egyszerü, világos. Annak a másiknak cikornyás, zavaros.</p>
					<p>“Az a másik” szépen pénzelt a jegyzetekből - én ráfizetek. Tiz krajcár egy
                  litografált ivnek az ára, ez is, az is adós marad.</p>
					<p>- Osztán mikor fizeti vissza? - kérdezte az egyszeri székely a másik egyszeri
                  székelytől, amikor a kölcsönpénzt leolvasta. - Hát amikor pénz lesz, akkor karácsony lesz, - mondta a másik egyszeri székely. Értsd:
                  amikor pénze lesz, akkor neki karácsonya lesz. Ez a
                  karácsony, természetesen, sohasem következik el. Az én adósaim karácsonya sem.</p>
					<p>Kezdem sejteni, hogy sohasem lesz professzor belőlem, de ha az nem, hát mi?
                  Szerelmes verseimnek csak a cimei jelennek meg képes ujságok szerkesztői
                  üzeneteiben, ott is a “nem közölhetők” sorában. Még elég korán belátom, hogy nem
                  lesz belőlem sem Petőfi, sem Arany, már pedig: vagy - vagy. Átcsapok a prózára:
                  egy egész esztendő eredménye egy kisded tanulmány a népballadáról - Emilia Családi
                  köré-ben.</p>
					<p>Mikszáth neve kezd feltünedezni, “rajzolja” a palócait s az ő utánzói tollán
                  egyszerre egy uj, “se hus, se hal” müfaj lopódzik be az irodalomba: a rajz.
                  Boldog, boldogtalan a népet rajzolja, ki-ki a maga népét. Voltaképpen fotografiák
                  ezek. Lélek nélkül való fotografiák. E fotografiáknak egy hódmezővásárhelyi zsidó
                  fiu, Iritz Dávid a legszorgalmasabb mesterembere. Irányi Dezső név alatt
                  fotografálja a vásárhelyi parasztokat s egyik lefotografált paraszt ostorral
                  kergeti végig Vásárhely piacán. Nyilván ő az első “üldözött” zsidó. Magam is
                  fotografálni kezdek, le is fotografálom egy volt tanáromat, de mire megjelenik a
                  fotográfia egy képes ujságban, már tisztában vagyok azzal, hogy ez nem irodalom.
                  Ma is szégyenkezve gondolok rá: mily csunya polémia sarjadt ki e
                  fotografiából.</p>
					<p>Két esztendő - sok idő, talán három esztendeig is elhuzhatom, amig szint kell
                  vallanom: nem leszek tanár. De vajjon lesz-e erőm a szinvallásra? Elhessegetem a
                  kellemetlen bogarat - mi minden történhetik addig! Már viszek haza annyi
                  dicsőséget, hogy egy nyáron elélhetek ebből. Egy csomó humoros vers -
                  nyomtatásban. Egy cikkecske a - Családi kör-ben. Néhány nagy lepedős ujság,
                  amelyekben megvan örökitve, hogy Gyulai Pál a Kisfaludy-társaságban bemutatott
                  négy székely népballadát. Hátha még azt is megirták volna az ujságok, hogy az öreg
                  Szász Károly mindegyre “felsikoltott”, mint Kazinczy Ferenc, ha uj talentumot
                  fedezett fel: szép! szép! Ó de szép! A fogoly katona hallása közben szinte
                  elolvadt a jó öreg. Én meg állok, állok kipirult, diadalmas arccal, hátul, a
                  padsorok mögött s mosolygok befelé: Hátha tudnád, amit én...</p>
					<p>Gyerünk tovább!</p>
					<p>*</p>
					<p>Budai Józsefnek elfogyott a három esztendeje, harmadik esztendővel a harmadik
                  háromszáz pengő forintja. Sem háza, sem földje, de van diplomája. Nekem van házam
                  is, földem is, de nincs s félős, nem is lesz diplomám. De József is füstre teheti
                  a diplomáját: nem tudja, mit kezdjen vele. “Tiszta kitünő” József diplomája.
                  Mondják, az első kitünő diploma a természetrajzi szakon. Szabó professzor
                  asszisztense a bosnyák ellen harcol, József helyettesiti: ha valaki, ő kaphatna
                  tanári széket. Szabó professzor fel is ajánlja készséggel a támogatását, de
                  József, a leányosan szemérmes József, megesküszik az “istenekre”, hogy amig Tisza
                  Kálmán lesz Magyarország miniszterelnöke, állami iskolában nem lesz tanár. Neki az
                  Állam és Tisza Kálmán egy személy. József, a leányosan szemérmetes József,
                  feneketlen gyülölettel szavalja Bartók Lajos versét, melynek ez a refrénje: Akinek
                  kutyája van, szólitsa Tiszának. Az Államot, vagyis Tisza Kálmánt nem hajlandó
                  szolgálni; a református kollégiumokban nincs neki való üresedés. Nincs, mert alig
                  kezdünk a tanártermelésbe, már el is jutunk a tultermeléshez, öregedő, diplomás
                  filozófusok kurtanadrágos fiucskákat sétáltatnak a Duna partján; sokan a postához,
                  a vasuthoz, a vámhivatalhoz menekülnek - hát József hová menekül? József Pest
                  közelében, egy uraság gyümölcsösébe menekül, diáikcsemeték helyett facsemetéket
                  nemesit. Fizetése egész esztendőre nyolcvan pengő forint, teljes ellátás (talán
                  egy pár csizma is): József nagyobb ur a királynál. Ám az uraságot meglátogatja egy
                  barátja, a kertészt, a házi szőttes ruhást, a nyakkendőtlent - nem mutatja be:
                  József, a leányosan szemérmetes József bucsut mond az uraságnak, a kertnek. Indul
                  hazafelé.</p>
					<p>Közben József a gyümölcstenyésztésről, a méhészetről igen sok okos cikket ir. A
                  méhészetnek már egyesülete is van, az egyesületnek szakközlönye is. Kriesch
                  müegyetemi tanár a szerkesztője, a méhészet fanatikusa, aki a szerkesztői
                  üzenetekben igy lelkesiti a magyart:</p>
					<p>Méhészetnek rendületlenül</p>
					<p> Légy hive, ó magyar!</p>
					<p>A lelkes ember nagyrabecsüli Józsefet, felszólitja: vállalja el az egyesület
                  titkárságát, 600 pengő forint a fizetés, s emellett a hivatal mellett
                  kertészkedhetik is valahol Pest közelében. József vállalja, de megtudja, hogy az
                  egyesület néhány száz pengő forint segélyt kap az Államtól - nem, nem, soha, amig
                  Tisza Kálmán lesz Magyarország miniszterelnöke!</p>
					<p>Most, ha regényes korrajzot irnék, költött históriákkal, anekdotákkal tarkitottat,
                  félbeszakitanám József pályafutásának rajzát: a következő kötetre hagynám e pálya
                  folytatását és alkonyát. Ravaszul megvárakoztatnám az olvasót, mint ahogy ezt
                  minden magához való eszü iró cselekszi. De ez a könyv sem nem regény, sem nem
                  regényes korrajz. Mindössze annyi a hamisság a cimében, hogy nemcsak egy népnek,
                  nemcsak egy embernek a története, de többé is, köztük a Budai Józsefé is. Nem
                  várakoztatom a nyájas olvasót, - hátha kezemből kihull a toll? Fittyet hányva hát
                  minden irodalmi szabálynak, egy lélekzetre teregetem elé József életét és
                  pályáját, röviden, igen röviden.</p>
					<p>József nyakába veszi a nagyvilágot, megy, mendegél s egyszerre csak egy kis faluba
                  ér. Magyar és oláh lakta erdélyi falucska ez. Iskola is van benne, mégpedig
                  községi, de tanitója nincs. József megpályázza s bár nincs tanitói, csak tanári
                  diplomája, megválasztják. Meg. Éppen jókor, neki való időben történik ez:
                  követválasztás esztendejében. József boldog, van az ellenzéknek is jelöltje.
                  Nosza, fanatizálja a népet, szidja Tisza Kálmánt, de nem sokáig, mert a vármegye
                  főispánja Bánffy Dezső. Ez az ember nem ismer tréfát: csendőrszuronyok közt
                  zsuppoltatja Józsefet haza, a falujába, ahol neki már sem háza, sem földje, de van
                  édesanyja, aki keblére ölelje a “tékozló” fiut. Azt a tékozló fiut, aki már
                  sok-sok ezer fát ültetett, oltott, szemzett, uj gyümölcsfajtákat teremtett; s aki,
                  lám, mégis tékozló, mert házát, földjét eltanulta s a vég? Csendőrök hozzák haza
                  az özvegy anyához: itt a fiad!</p>
					<p>Mi a haza? kérdi a költő. - A legjobb anya, feleli ugyanő. Mért legjobb anya? Mert
                  mindent ád. Szeressük hát! Azért szeressük, mert mindent ád? És ha, szegény, nem
                  tudna mindent, sőt semmit sem adni, ne szeressük? A haza más néven: állam. S mi az
                  állam? Fejős tehén. Az a fejőstehén, amelyet senki sem szeret etetni, de mindenki
                  siet megfejni. Igen, a haza csakugyan a legjobb anya. És én ezzel a legjobb
                  anyával egy szintre állitom a “tékozló” fiu anyját. Az igazi a valóságos tékozló
                  fiuét is.</p>
					<p>Meggyalázva kerül haza Budai József, s az édesanyának nincs hozzá egy zokszava. A
                  kopaszodó fejü fiut kisgyermekként dédelgeti, vigasztalja; könnyeit visszafojtja,
                  csak titokban siratozza szerencsétlen fiát. Öreg asszony, öreg fiu együtt ültet,
                  palántál, kapálgat az ősi kertben; együtt hallgatják a szorgalmas méhek
                  zümmögését; együtt fogják be a kirajzó méhcsaládot; együtt nemesitik a
                  vadcsemetéket, ültetik más földbe a “gyöknemeseket”.</p>
					<p>De szép, de bájos idilli élet ez!</p>
					<p>Hiába került haza József csendőrszuronyok közt, a nép megérzi benne a nagy embert.
                  Azt az embert, aki szüntelen a halhatatlanságnak dolgozik. Már nem csufolják
                  Bodost; már nem kukukkolnak a bodosi ember után. Már nem csufolják a hosszura nőtt
                  pityókával, amely a szomszéd földjébe nyulik át: no, most, kié a pityóka?
                  Csudálkozva hallják, látják, hogy a legfinomabb almák, körték, szilvák a bodosi
                  kertekben teremnek. Ezeknek a fáját mind Budai József oltá! Ez a csuda-ember
                  folyton ujabb meg ujabb fajták teremtésén töri a fejét s nem hiába töri.
                  Összepárositja a batulalmát az aranypárménnal s lesz a párositásból uj alma: batul
                  a formája, aranypármén a szine s gyümölcsszedéstől uj gyümölcsszedésig eláll.
                  Mikor aztán beültet minden talpalatnyi földet, ami csak beültethető; amikor már
                  csak a vén emberek kopasz feje beültetlen s csak a száraz fuszujkakaró beoltatlan,
                  József ismét nyakába veszi a világot. Tizesztendő multán kincses Kolozsváron
                  bukkan fel puritán alakja - háziszőttes ruhában, nyakkendő nélkül: professzor a
                  községi leányiskolában. Községiben, amely az államtól nem kap segélyt. És esküszik
                  az “istenekre”, hogy kivándorol Amerikába, ha tiz esztendőn belül nem Apponyi lesz
                  a - miniszterelnök. Az 1890-ik esztendőt irjuk akkor: Tisza Kálmán uralmának
                  utolsó esztendejét.</p>
					<p>Apponyiból nem lesz miniszterelnök sem tiz, sem husz, sem harminc esztendőn belül,
                  József pedig nem mehet Amerikába, mert képtelen itthagyni a hazát, az édes
                  anyaföldet, az édes anyaföldön a legjobb anyát, aki minden nyáron szivrepesve
                  várja a “tékozló” fiut. József ma vén ember, a miskolci református kollegiumban
                  nemesiti a gyermek- s a miskolci szöllőskertekben a vadcsemetéket. Innen küldi
                  haza, az édes anyaföldre boldognak, boldogtalannak a gyöknemes szilva-, meggy-,
                  cseresznyecsemetéket; innen készülődik haza - teleültetni zölderdő-zugásos,
                  vadgalamb-szólásos szép Erdővidéket s aztán - pihenni a bodosi temetőben. És
                  József nem mehet haza fát ültetni, nem mehet haza meghalni: József, a faültető, a
                  halhatatlanságnak dolgozó József szertenéz és nem leli honját a hazában... Epedve
                  néz ő is Kelet felé, mindég csak Kelet felé, a bodosi hegyek, a bodosi kertek felé
                  - szegény öreg barátom, hová jutottunk, mire jutottunk!</p>
				</div>
				<div type="chapter">
					<head>TIZENHARMADIK FEJEZET. Ebben egy igazi tékozló fiuról lesz szó, aki meghalni
                  készül, mivelhogy töredelmes vallomásra képtelen.</head>
					<p>Vágtat a gyorsvonat. Kelet felé vágtat a csillagos téli éjszakában. Igen bús képü
                  ifju didereg egyedül, szorosan magára huzza a honi zekét. Vastag, szürke kigyó
                  hever lomhán a lába alatt: pléhcső az, amelyet a pesti pályaudvaron forró meleg
                  vizzel töltöttek meg s Szolnokon már hideg, szinte oly hideg, mint az emberek,
                  akiktől ez a búsképü ifju menekül. Haza, haza, az édes anyaföld kebelére -
                  meghalni, meghalni!</p>
					<p>Másodosztályu szakaszban ül a búsképü ifju, életében először s véli: utolszor. Ha
                  a kocsiszakaszoknak falai nem volnának, akár sétálhatna is fel s alá, emberi
                  lénybe nem ütődnék. Hét esztendőt kell még várnunk, amikor majd zsufoltan lihegnek
                  a vonatok. Még talán nem is mer álmodni arról a nagyratörő felsőmagyarországi
                  ifju, hogy ő belőle miniszter lesz, a vasutak minisztere; hogy ő fogja
                  megakadályozni halni készülő ifjaknak egyedül való utazását. Pesttől Brassóig a
                  harmadosztályu jegy 22 pengő forint, a másodosztályu jegy 32, az első osztályu 40.
                  De jön, már közeledik a vasember, aki a 22 pengő forintot négyre szállitja, a
                  harminckettőt nyolcra, a 40-et tizenötre - ez az ember nem fogja türni, hogy
                  üresen száguldjon a vonat; nem fogja türni, hogy halni készülő ifjak kényelmesen
                  gondolhassák végig haszontalan életüket s zavartalan csinálják meg a végszámadást:
                  ebből a “dilemmából” pedig csak egy a menekvés - a halál.</p>
					<p>Mely megdöbbentő komolyan mondja a búsképü ifjú: ebből a dilemmából nincs
                  menekvés! Először is megállapitja, hogy ő kedvet voltaképpen egyetlen pályára sem
                  érzett. Hogy ő a tanári pályát csak azért választá, mert a révbe jutásnak
                  legrövidebb utja ez. S ha már ezt választá, miért nem hagyta mindjárt faképnél a
                  vogul, osztják, a mordvin, a cseremisz atyafiságot. Ha például a históriát
                  választja... most zsebében volna a diploma, nem foglalkoznék a halál gondolatával,
                  nem csalt volna meg két öreg embert, mint ahogy azt Benkő Ádám cselekedte! Az
                  irodalom... Igen, igen, már nyomják a könyvet, de siker ez? Ezt a könyvet csak gyüjtötte, nem irta. Hát, hadd nyomják! A humoros
                  versikék? Egy-két “rajz”? Hat hónapja hever egy nagy napilap fiókjában egy
                  kézirat, amelytől sokat várt. Ahhoz való bátorsága sem volt, hogy személyesen adja
                  át. Az élhetetlen, a gyáva fiu megkéri egy barátját: Nézd, neked jó embered a
                  “Sándor bácsi”. Vidd el hozzá s kérd meg: sétáljon át az egyetemi könyvtárból az
                  Athenaeumhoz: ott valamelyik nagylepedős ujságnak adja oda. Sándor bácsi viszi,
                  hogyne vinné s hozza is a jó hirt: jön, jön, jönni fog! És hat hónapon át minden
                  nap megvesz az élhetetlen ifju egy nagylepedős ujságot, s minden nap csalódottan
                  ejti el. És nincs mersze felmenni a szerkesztőségbe: Kérem, szerkesztő ur,
                  Szilágyi Sándor volt szives átadni egy tárcámat. Azt mondta: közölni fogják...</p>
					<p>- Nem vagy életrevaló, gyáva vagy, fiatal barátom, - halj meg! - mondja ki magára
                  a halálos itéletet a búsképü ifjú. Sem tanár, sem iró, semmi sem vagy, halj
                  meg!</p>
					<p>- De voltaképpen mit is kezdenék a tanári diplomával? - kérdezi az ifjú.</p>
					<p>A multkoriban tanuja volt a Sugár-uton, amint egy öregedő diplomást megrugdosott a
                  - tanitványa. Budai József néptanitó; Kont Ignác Párisba ment katedráért s kapott
                  is. Elment, mert itt nem kapott. Egy az, hogy “kevés a fóka”, más az, hogy Kont
                  Ignác zsidó, a hitétől nem tud megválni, az agg Trefort pedig zsidót nem nevez ki.
                  Vajjon álmodhatja-e a halni készülő ifjú, hogy tizenöt esztendő mulva ez a Kont
                  Ignác még az ő könyvéről is fog irni - francia folyóiratokban! Éppen arról a
                  könyvéről, amelyet a halni készülő ifjú a magyar népről irt, a föld népéről, annak
                  sok s nagy szenvedéseiről, küzdelmeiről, s arról a nagy esztendőről, amikor
                  emberré, szabad emberré lett a jobbágy!</p>
					<p>- Voltaképpen, - elmélkedik az ifju, - ha már szertefoszlottak a szép álmok,
                  vissza kellene térnem az édes anyaföldhöz. Meg kellene fognom az ekeszarvát. Igen,
                  kissé elkényesedtem s tavaly nyáron már megcselekedtem, hogy cérnakeztyüt huztam a
                  kezemre, ugy gereblyéztem a szénát. Édesapám rám-rámnézett, fejét csóválta,
                  hümmögött, de nem szólt. Se baj, majd munkához durvul a kezem! Igen, igen, de
                  előbb töredelmes vallomást kell tennem... Hogyan is kezdeném? Igy: édesapám, én...
                  Az ifjú itt elakad. Elég szépen végiggondolja a drámai jelenetet, talán meg is
                  tudná irni, de elmondani?! Soha, soha! Egyébként nem kell mindjárt vallomást
                  tennem. Van még néhány hónapom, nyárra igértem a diplomát, addig még sok minden
                  történhetik...</p>
					<p>A vonat pedig vágtat, vágtat, viszi az ifjut: még mindig egyedül didereg. Kihült
                  már az a szürke kigyó is, amelyet a kolozsvári állomáson fektettek a lába elé. Már
                  az utolsó alaguton is átszáguldott. Már látja azt a dombon ülő tornácos kőházat,
                  ahol kinyilt az első szerelem virága. Kirepült a madár a fészekből. Vajjon
                  boldog-e? Isten áldjon, Ilona! Megyek meghalni! Hallod? Megyek haza, meghalni!</p>
					<p>Délben áll meg a robogó vonat az utolsó állomáson. Ágostonfalva a neve. Oláh falu.
                  Már piroslik benne egy-két cserépfödeles ház. Vasutas emberek háza. A többi ház
                  még mindig zsupfödeles. Egy födél alatt telel ember és állat. Csudálatos, csak át
                  kell mennünk az Olt hidján, cserépfödeles házak mosolyognak felénk minden faluból.
                  Jobbra Köpec, balra Barót: mind a kettő már több a falunál, kezd formálódni
                  városias képe. Olt két partja mentén a szántóföld, a rét - ugyanaz. S im, az egyik
                  part mentén még mindig egy födél alatt, zsupfödél alatt ember és állat. A másik
                  part mentén cserépfödeles kőházak, csürök, istállók. Ki érti ezt?</p>
					<p>Gábor bácsi vár az állomáson. Három falu jegyzője - lám, ő szerzett diplomát,
                  pedig édesapám azért nem tanittatta tovább, mert kicsit nehezen tanult. Ő most a
                  falu legnagyobb gazdája, szánt-vet s a mellett három falu dolgát végezi. Ő méltó
                  unokája András nagyapónak, nem hiába épült a háza is András nagyapó házának a
                  helyén. Ő sem tart hivatalos órát, amint András nagyapó sem tartott: éjjel-nappal
                  nyitva háza az ügyes-bajos embereknek. Szereti a nép, nemcsak azért, mert véréből
                  való vér, hanem főképpen azért, mert a maga vérét nem tagadja meg, irásaiért egy
                  piculát sem fogad el. Ő három esztendő alatt végezte a szentgyörgyi “normát”, én
                  nekem meg tizenöt esztendő kellett arra, hogy nagy Senki váljon belőlem.</p>
					<p>Sikos a hó, szalad a szán, de a Pista nélkül, más társsal röpül a Fecske.</p>
					<p>- Eladták a Pistát?</p>
					<p>- El.</p>
					<p>- Miért?</p>
					<p>- Egyszer elragadta a legényt, s emiatt édesapám eladta.</p>
					<p>- Oh, Istenem! Szegény Pista! Be sajnálom! Tiz esztendeig vitt Udvarhelyre meg
                  vissza!</p>
					<p>Nevetve beszéli Gábor bácsi, hogy a legény felbőgte a falut, amikor a Pistát uj
                  gazdája elvezette. Ott akarta hagyni az “öreget”. Hogy ha elragadta, őt ragadta
                  el, nem mást. Aki fél a Pistától, ne üljön utána.</p>
					<p>És igy tovább.</p>
					<p>Kicsordul a könny a tékozló fiu szeméből. Nem a hideg, a fájdalom csorditja ki. Ha
                  nem szégyellené, sirva fakadna. Alig-alig tudja visszafojtani.</p>
					<p>- Száz forintot adtak érte, - mondja Gábor bácsi. - Pedig öreg volt már.</p>
					<p>- Én meg a világ minden kincseért sem adtam volna, - mondja a tékozló fiu.</p>
					<p>- Megvolt-e a vizsga? - tereli a beszédet másra Gábor bácsi.</p>
					<p>- Az egyik, - füllent a tékozló fiu.</p>
					<p>- Hát a másik mért nem?</p>
					<p>Felelhetett volna igy:</p>
					<p>- Azért, mert én még mindig bolond poéta vagyok, aki a világ minden kincseért sem
                  adtam volna el a Pistát.</p>
					<p>De ez a felelet csak most, irásközben, jut eszébe. Akkor igy felelt:</p>
					<p>- Mert két vizsgát kell kiállanom. A másikra májusban kerül a sor.</p>
					<p>Barót között szalad a szán, a tékozló fiu tekintete a postaház ablakára röppen s
                  elfogja egy nyájas arcu öreg ember mosolyát. Gergely Ferenc bácsi ez az öreg
                  ember. Felköszön a tékozló fiu, szeretettel integet le az öreg ember. A tékozló
                  fiu egy röpke pillanatban leolvassa az öreg ember gondolatát: Ez a fiu most viszi
                  a diplomát. Mégis csak jót cselekedtem, hogy azt a levelet nem az apjának adtam
                  ki...</p>
					<p>S ennek az embernek egyszer majd, talán nem is sok idő multán, háborogni fog a
                  lelkiismerete: hát ezért a fiuért szegtem meg hivatalos eskümet!?</p>
					<p>Ihol, már Bibarcfalva közt repül a szán. Kapu előtt álldogál az öreg esperes.
                  Melegen süt a déli nap, csurog az eresz alja, az enyhe melegben sütkérezik az
                  öreg, hosszuszáru pipa a szájában: egyike azoknak az öregeknek, akik a
                  Rika-erdőben “megfiatalodtak” volt... Ez az öreg ember tanuja volt az első
                  lépésnek s most örvendezve állitja meg a szánat. Hohó! Isten hozta, öcsém. A
                  Mikó-kollégiumban üres egy állás, pályázza meg.</p>
					<p>Nem is kérdi: megvan-e a diploma, oly jó hire van a tékozló fiunak.</p>
					<p>- Köszönöm, köszönöm, pályázni fogok!</p>
					<p>A Mikó-kollégiumban... Ama Mikó Imre kollégiumában, akiről a tékozló fiu ódát irt,
                  ódát, mely az udvarhelyi önképzőkör Emlékkönyvébe “dicsérettel” iratott be.</p>
					<p>- Hogyne, hogyne, pályázni fogok a halálra, de, hajh! én rólam nem irnak ódát!</p>
					<p>Elhagyják Bibarcfalvát, önkéntelen jobbra pillant a fiu: Budai József faluja
                  szinte összeolvad a hegyekkel, alig látszik a hótól. No, kis falu, nemsokára
                  hazajön faültető fiad. Amint kitavaszodik, kortesek lármájától lesz visszhangos
                  hegy, völgy - s a te fiadat csendőrök hozzák haza...</p>
					<p>- Van-e már jelöltjük? - kérdi váratlan a tékozló fiu.</p>
					<p>- Van. A főispán fia.</p>
					<p>- Megválasztják?</p>
					<p>- Meg. Rá kell szavaznunk.</p>
					<p>- Természetes, - mondja gunyosan a tékozló fiu.</p>
					<p>Már ismeri a főispán-fiu programmját. Elmondta a Szikszay-ban, vacsorázás közben.
                  Rövid, de velős programm. “Atyafiak! Én is szamár vagyok, ti is szamarak vagytok -
                  válasszatok meg!”</p>
					<p>- Eh, ördög bánja a főispán-fiu programmját. Mit bánom én: ki viseli majd az én
                  népemnek a képét!</p>
					<p>Feléje csillog hegy tetejéről a nagybaconi templom bádogfödeles tornya,
                  csillogtatja a lemenő nap - bizonyos, hogy az a torony semmit sem sejt a tékozló
                  fiu lelkének vergődésiről, nem hallja szive hangos dobogását, amikor egy másik
                  tornyot pillant meg: a kisbaconi templomét. Épp most kondul meg a nagyharang. Még
                  mindig a vén Mihály András kongatja, aki tiz év előtt széket tett az ő lába alá,
                  amelyről vékony hangon hadarta el Istent dicsérő könyörgését. Mind azt mondja a
                  nagyharang: je-re ha-za, je-re ha-za, - mintha bizony hivás nélkül is nem azt
                  cselekedné. No, majd mást mondotok kettesben, ha egyszerre két kötelet rángat vén
                  Mihály András. Mind azt fogjátok mondani: Vidd el, dugd el, temetőbe temesd
                  el!</p>
					<p>Ilyen bolond gondolatokkal foglalkozik a tékozló fiu, ezekkel érkezik meg
                  falujába. Még áll András nagyapó gyümölcsöskertje a falu alsó végén, a havas
                  koronáju öreg fák komoran merednek rá: hát, ezért ültetett
                  minket a te nagyapád!? Szép uj kőház fehérlik a patak partján: Gergő háza ez. Már
                  nem Gergő, de Gergely. Benkő Gergely gazduram.</p>
					<p>- Lám, ilyen szép kőházam volna most nekem, talán szebb is, ha nem szavalom időnek
                  előtte a Megfagyott gyermek-et. Talán éppen ezen a farsangon vinnék asszonyt a
                  házhoz. Nem, ezen a farsangon nem vihetnék, hisz hátra van még egy sorozás...</p>
					<p>- Ej, de szép kőház ez is. Ugy-e, a Benedek Szabó Gáboré?</p>
					<p>- Az. Ősszel jön haza katonaságból, de az apja már felépitette a házat.</p>
					<p>(- Ez is iskolatárs, ez is boldog ember, boldog az egész világ, csak én vagyok
                  boldogtalan.)</p>
					<p>Hát ez mi? A fürész-utca sarkán régi kőház, a gyámoltalan Benkő Laji háza, azé a
                  Benkő Lajié, aki hajdanában-danában oly szégyenletesen bukott el a kántori
                  pályázaton. A ház elejébe ajtó vágva, ajtó felett fekete tábla, rajta fehér
                  betükkel:</p>
					<p rend="italic">Kohn József kereskedése.</p>
					<p>- Mikor jött ide?</p>
					<p>- Az ősszel.</p>
					<p>- Milyen ember?</p>
					<p>- Derék ember, csak egy hibája van: ha házamhoz jön, száraz kenyérnél egyebet el
                  nem fogad...</p>
					<p>Ez a székely ember, ez. Neki csak az nem tetszik a zsidóban, hogy kenyérnél
                  egyébbel nem kinálhatja meg.</p>
					<p>Ha kiváncsi vagy, nyájas olvasó, megsughatom: az 1881-ik esztendőben járunk.</p>
					<p>Átsuhanunk a nagy hidon, hirtelen kanyarodás: nyitva már a galambbugos kapu,
                  István nagyapó kapuja, ki kétszer járta meg Pestet a franciára mentében s -
                  hazajött. Sebbel, de hazajött. Hiszen én is sebbel, de hazajöttem; ugy-e,
                  hazajöttem, édesanyám?</p>
					<p>- Ó édes fiam, de szintelen vagy! Hol hagytad az arcod pirosságát?</p>
					<p>- Pesten, édesanyám, Pesten.</p>
					<p>- Megfáztál, ugy-e?</p>
					<p>- Nem, édesanyám, nem.</p>
					<p>- Éhes vagy, ugy-e?</p>
					<p>- Nem, édesanyám, nem.</p>
					<p>- Erre, erre, a kicsi “házba”, itt nyugodalmasabban tanulhatsz.</p>
					<p>- Mi nem háborgatunk, - mondja édesapám. - Sokat kell-e még tanulnod?</p>
					<p>- Nem, már nem sokat...</p>
					<p>Uccára néz a kicsi “ház” (ház a székelynek a szoba is), két ablakkal néz az
                  uccára, egy kicsi ablakkal a veteményes kertbe: a tyukleső ablak ez. A nyitott
                  tüzelőben vigan lobognak a hosszu bükkfahasábok: enyhe meleg árad szét a szobában,
                  zsibbasztó, bizsergető melegség. Ha itt maradhatnék örökre, mindörökre! -
                  nyillalik át a tékozló fiu szivén. Valaha régen feketére festett asztal a szoba
                  közepén, felette függő lámpa: diákkori lámpa. Az ablaknak támaszkodik egy kis
                  asztal: a diákkori asztal. Egy kis heverődivány, háznál szőtt a takarója. Egy
                  alacsony lábu ágy. Ha akarom: ágy, ha akarom: divány. Két-három szék, köztük egy
                  össze-vissza faragcsált: a diákkori szék.</p>
					<p>Kirakosgatja a könyveit az asztalkára, sorba állitja a neki való kedvesebbeket, a
                  többit a ruhapadba dobálja: - vajjon látom-e többet? De valamit a táskában hagy:
                  Ezt akkor veszem ki és zárom az asztalfiába, ha egyedül leszek...</p>
					<p>Pattog, duruzsol, dorombol a tüz s egyszerre, mit gondol, mit nem, a tékozló fiu
                  lehuzza a cipőjét, a harisnyáját, a diáki széket a tüzhely elé állitja, leül a
                  székre, lábát fölteszi a padkára s ugy melengeti, piritgatja talpát. Igen tetszik
                  neki a gondolat, hogy: “gyermek vagyok, gyermek lettem ujra”, s nem látja meg
                  magán, hogy valójában is az: gyermek, gyermek, ezerszer is gyermek, haszontalan,
                  rossz gyermek.</p>
					<p>Az öregek örvendeznek, hogy “ujra gyermek lett”, gyönyörködnek a talpát piritgató
                  nagy legényben. Édesanyja könyezve elevenitgeti fel, amikor a kicsi kis legényke
                  ráült a kemencepadkára s lábacskáját ugy piritgatá.</p>
					<p>- Ó de megnőttél, édes fiam!</p>
					<p>Benne van e sóhajtásban: de szeretném, ha még pendelyes gyermek volnál. Ölembe
                  vennélek, két karommal keblemhez ölelnélek, csókolnálak.</p>
					<p>A tékozló fiu is elsóhajtja magában: “Bár maradtam volna mindég gyermek!”</p>
					<p>Átmennek a “nagyházba”, a virágoskertre nyilóba: ott vacsoráznak. Az ablakon
                  átfehérlik a tél. A virágoskert mélyen alszik a hó alatt. Ablak alatt, a fal
                  tövében, alszik a mályva elszáradt torzsa is. Nemsokára itt a kikelet, elolvad a
                  hó, mályva gyökeréből uj élet hajt ki s majd a meleg nyárban mályvavirágok
                  hajolnak be a nyitott ablakon. De ő ezeket a behajló virágokat már nem fogja
                  látni...</p>
					<p>- Egyél, fiam, egyél. Most is oly kicsiétü vagy, mint gyermekkorodban.</p>
					<p>Piszkálgat a vacsorában, nem tud a lelke megszabadulni a mályvavirágoktól, amelyek
                  majd behajolnak az ablakon.</p>
					<p>- Ó Istenem, min gondolkozol? Neked valami nagy bánatod van, fiam!</p>
					<p>- Dehogy van, édesanyám, - riad fel. - Tudja, min gondolkozom? Azon gondolkozom,
                  hogy milyen utálatos az a nagy város s hogy milyen kedves, milyen szép ez a mi
                  kicsi falunk.</p>
					<p>Mondja a tékozló fiu édesanyja és könnybe borul szeme:</p>
					<p>- Azt mondta Ignácka is mindég; mindenütt jó, de legjobb otthon!</p>
					<p>- No, ugy-e? - kap Ignácka mondásán. (Aki szörnyü halálnak halálával, ha meg nem
                  hal, most bizonyosan pap s talán ő is követné a példáját. - Lám, lám, a papunk épp
                  elkészülődik innen, pap lehetnék itthon...) - Bizony igaza volt Ignác bácsinak
                  (még nem merem Ignáckának mondani): mindenütt jó, de legjobb otthon. Sokszor
                  eltünődöm azon, nem jobb lett volna-e, ha itthon maradok, a kollegiumba nem
                  megyek; azon a sok pénzen, mit rám költöttek, földre földet vett volna
                  édesapám...</p>
					<p>Idáig hallgatott a tékozló fiu édesapja, most megszólal:</p>
					<p>- Ezen én is sokszor eltünődtem, de mi haszna most a tünődésnek. A kis malac is
                  igy rítt, amikor künn a határon meglepte az esső: Hogyha én ezt tudtam vóna,
                  köpenyeget vettem vóna! Nagy kedved volt a tanulásra, kedvedet nem szegtem -
                  igaz-e? Azt hiszed, nem sirt a szivem, amikor a földjeidet eladogatni kezdted?
                  Pedig a bátyád szánt rajta. Hát csakugyan megbántad? - s gyanakodva szegezi
                  tekintetét a fiura.</p>
					<p>- Ne-em, nem bántam. Aztán mi haszna volna, ha megbántam is. De - de - elnézem itt
                  magukat. Felnevelték a gyermekeiket, ki erre, ki arra elrepült...</p>
					<p>- Gábor itthon maradt.</p>
					<p>- De nem lakik magukkal. Senkisem lesz maguk mellett, ha egészen leöregednek.
                  Betegség ha ágyba fekteti, ki ápolja? Én oly messze leszek maguktól!</p>
					<p>- Fiam, - mondta most igen komolyan az édesapám - amikor én téged Udvarhelyre
                  vittelek, tudtam, mit csinálok. Tudtam, hogy ezt a gyermekemet a világnak nevelem,
                  nem magamnak.</p>
					<p>- Én is tudtam! - sir bele a tékozló fiu édesanyja.</p>
					<p>- A mi öregségünk, a mi betegségünk ne búsitson, fiam. A szántó-vető ember, amikor
                  elérkezik az ideje, lefekszik s fekszik, ameddig Isten úgy rendeli, aztán vagy
                  felkel vagy sem. Értem én az én egyszerü elmémmel is a te gondolatodat. A tanulás
                  megfinomitotta a testedet is, a lelkedet is. Bársonnyá finomult rajtad a zeke. De
                  maradtál volna csak itthon, a gazdaság volna minden gondod, s fekhetnénk betegen,
                  meg-megkérdeznéd: hogy van, édesapám? Hogy van, édesanyám? - s mennél a dolgod
                  után.</p>
					<p>- Édesanyám öt esztendeig ápolta az édesanyját. Maga is sokat emelgette, édesapám.
                  Emlékszem, világosan emlékszem erre.</p>
					<p>- Jó, jó, - zavarodott meg a tékozló fiu édesapja. - No, eridj, feküdj le.</p>
					<p>- Eridj, eridj, - biztatja édesanyja is. - Miattunk ne búsitsd a szivedet.</p>
					<p>A tékozló fiu átmegy a kicsi szobába, reménytelenül dül le az ágyra: vége, vége,
                  vége! Mondhatom-e meg ezeknek az egyszerü embereknek az igaz valóságot?! S ha meg
                  merném is mondani: világcsufjára maradhatok-e itthon? Eléje mered a gyámoltalan
                  Benkő Laji szomoru példája. Haza szorul az ősi házba, az ősi földre. Szép gazdaság
                  marad rá. De gyenge arra, hogy megfogja az ekeszarvát, a kasza nyelét; egész falu
                  kacagja, amint az ökör mellett mendegél, mint egy béresfiu, s az ekeszarvát a
                  cseléd fogja: ez a gazda, ő a béres, ökörhajtó kisbéres. - Én ugyan megfognám az
                  ekeszarvát is, a kasza nyelét is, de már trágyás szekéren - piha! - mégsem
                  szeretnék ülni. Szeretem az erdőt, de már mégsem szeretnék téli hajnalon kibujni a
                  meleg ágyból: befogni a lovat, az ökröt; felmenni az erdőbe; ott egy bükkóriást
                  levágni, szánra fektetni, - aztán: fogom a gyeplőt, gyi! gázolok a hóban, mig a
                  bükkóriást hegy oldalából kivontatják a lovak, ki az utra. Hiszen, ha ott lehetne
                  kezdeni, hogy már künn áll a szán az uton, ott felülök s csak fognom kell a
                  gyeplőt!</p>
					<p>Eszébe jut a gazdaságnak sok nehéz, durva, kellemetlen munkája: - Vajjon hozzá
                  tudok-e durvulni majd?</p>
					<p>Hajnal felé nyomja el az álom, az édes hajnali álom. Későn ébred, rá süt a tüzhely
                  lobogó lángja: - Vajjon ki tett tüzet? Édesanyám vagy a cselédleány? Bizonyosan az
                  édesanyám... Ő hozza be tálcán a kávét nagy, talpas pohárban. A tálcán egy ujság
                  is.</p>
					<p>- Ágyban iszod-e meg a kávét, édes fiam? Erősen megfáradtál, ugy-e, a hosszu
                  uton?</p>
					<p>- Nem, nem, fölkelek. Tegye az asztalra, édesanyám. Hát ez miféle ujság?</p>
					<p>- Gábornak küldik egy hónap óta. Ingyen küldik neki is, a birónak is.</p>
					<p>Átadja az ujságot. Az Ellenőr. Lángba borul a tékozló fiu
                  arca:</p>
					<p>- Ez az a bizonyos ujság, amelynél hat hónapja hever a tárcám! - Haraggal löki
                  félre. - Hiszen értem, értem, hogy mért küldik ingyen jegyzőnek is, birónak is.
                  Követválasztás lesz a nyáron! Micsoda pazarlás! Mintha bizony e nélkül nem
                  választanák meg a főispán fiát!</p>
					<p>Gyorsan felöltözködik, megissza a kávét, aztán mégsem állja meg: felveszi az
                  ellökött ujságot, a vonal alá röppen a tekintete: az ő tárcája még mindig ott
                  hever a szerkesztő asztalában, vagy tán nem is hever már ott, rég a papirkosárba
                  került; papirkosárból a hentes boltjába; hentes boltjából szegény diákok
                  asztalára, szalonnától, töpörtyütől zsirosan...</p>
					<p>- Igy is jó, - mondja magában. S ha megjelent volna, mielőtt eljövök? Változtat-e
                  az én lelkem nyomoruságán? Ujabb tárcát irok s az is elhever ujabb hat
                  hónapig.</p>
					<p>“Még egy választás - olvassa a vezércikkben - egy táborban lesz a nemzet, a
                  szabadelvüpárt táborában.” - Ott lesz, ott, a főispán fia feltétlenül ott lesz.
                  Hát én hol leszek?</p>
					<p>Egyedül van a szobában, de azért óvatosan körülnéz. A táska fenekéről kihalássza a
                  hatlövetü pisztolyt, meg a kis skatulyát, amelyben fürészpor közt 25 golyó.
                  Hirtelen beteszi a diákasztal fiókjába, a kulcsot ráforditja, zsebredugja. Éppen
                  jókor, mert belép az édesapja. Jókedvet mutatva mondja:</p>
					<p>- Ejnye, ejnye, hát ilyen későn kelnek fel Pesten a - gazdák?</p>
					<p>- Fel tudok én kelni hajnalban is, édesapám. Majd meglátja holnap!</p>
					<p>- No-no. Hiszen csak tréfálok. Akkor kelsz, fiam, amikor jól esik.</p>
					<p>- Lássa, lássa, édesapám, ha gazda volnék, maga még most is heverne az ágyban. Már
                  fenn volnék az erdőn, már le is vágtam volna egy bükkfát. Nem volna jó?</p>
					<p>- Jó, jó, de minek beszélsz hiábavalóságot? Ha itthon maradtál volna, én akkor sem
                  heverésznék az ágyban. Hajnalban kipattan a szemem s künn talál a virradat. Én
                  erre születtem, te másra születtél: Isten rendelte ezt igy! Ezt a sok könyvet mind
                  meg kell még tanulnod? - mutat a tékozló fiu legkedvesebb könyveire?</p>
					<p>- Fejemben vannak már, csak lapozgatok bennük.</p>
					<p>- S mégis nyárig várakoznod kell?</p>
					<p>- Ez a rend. Elébb vizsgáznom nem lehet.</p>
					<p>- No, jó, nyugszik meg s hivja a tékozló fiut, hogy nézze meg a gazdaságot.</p>
					<p>Örömmel látja, hogy egy pajta még teli. Két ökör, két ló, két tinó, három tehén,
                  öt-hat növendékborju.</p>
					<p>- A pásztor ember - mondja a föld öreg szerelmese - egy kecskén kezdi s egy
                  kecskén végzi. Ahogy kezdettem, ugy végzem én is. A bátyádnak már jóval több van;
                  a leánytestvéreidnek is. Ez az igazság. Az éfiaké a jövendő, öregeké a kuckó. Ha
                  mi marad ebből, neked marad, ámbátor sok ökrömet ette meg Pest...</p>
					<p>- Igaz, igaz. Pestnek nagy a gyomra. Sokat eszik.</p>
					<p>Szeretné mondani: Ezzel a gazdasággal meg merném kezdeni az életet, - de belátja,
                  hiábavaló a ravaszkodása, hiába való a harc az életért, - meg kell halni, meg!</p>
					<p>*</p>
					<p>Telnek, mulnak a napok, a tékozló fiu mennél kevesebbet mutatja magát a faluban.
                  Várja a tavaszt, különösen a feltámadás ünnepének a virradatát: a tékozló fiu még
                  mindig azt hiszi magáról, hogy ő poéta; hogy ha kissé kedvez neki a szerencse,
                  talán - - -. Igen, azt hiszi, hogy ő poéta s de szép lesz, de poétikus lesz husvét
                  hajnalán, amikor dereng az ég, amikor éppen kapaszkodik az öreg nap a hegyek
                  hátán, akkor nyomja szivéhez a pisztolyt: Isten veled, élet! Valósággal kéjeleg a
                  tékozló fiu a gondolat nagyszerüségében, bár meg-megzavarja a lélekrenditő
                  jelenet, amelynek napfölkelte után szinhelye lesz a kis szoba, amikor oda belép
                  egy öreg asszony - nem, ezt végig gondolni képtelen. Behunyja a szemét, mint ahogy
                  behunyja mindannyiszor, ha olyasmi villan meg a fejében, amire gondolni nem
                  szeret. Már leveleket fogalmaz magában, a szüleinek, a testvéreinek, legjobb
                  barátjának, Jóbnak, akitől folyton jönnek a levelek; minden levél szidja a
                  nyomdát, amely csigamódjára dolgozik. Esztendő mulva ha könyv lesz a - könyvből. -
                  Szegény Jób! Értem a türelmetlenségedet, te még ifju vagy, de én már öreg vagyok,
                  engem nem izgat a könyv. Engem most az izgat: megirjam-e szüleimnek az igaz
                  valóságot, vagy valami hihető hazugságot eszeljek ki... Igen tetszik neki ez a
                  mondat: Halálos betegség sorvasztja testemet, lelkemet, nem birom tovább az élet
                  terhét - bocsássák meg bünömet, édes jó szüleim!</p>
					<p>Esténként két-három évvel fiatalabb ifju látogat el hozzá. Ez is félbenmaradt
                  ifju, mint ő, azzal a különbséggel, hogy ennek a tékozló fiu félbenmaradtságáról
                  halovány sejtelme sincs. Néhány osztályt járt a fiu, hirtelen letört, most Gábor
                  bácsinak irogat, mivelhogy az irása szép. Szabó Náci neve az ifjunak, fia annak a
                  Szabó Józsefnek, akiről fel van jegyezve a könyv elején, hogy kisgazda létére négy
                  fia közül háromnak épitett kőházat. A negyedik. Náci, nem kap kőházat, mert ő is
                  “megcsalta” az apját, mint ahogy “megcsalta” Benkő Ádám s mint ahogy - megcsaltam
                  én. Megcsaltam, meg, idézőjel nélkül, valósággal meg!</p>
					<p>Kellemesen telnek az esték a barátságos meleg szobában. Sokáig fenmaradnak, a
                  forró meleg hamuban pityókát sütnek, diákkori emlékeket elevenitnek fel, nagyokat
                  kacagnak s a tékozló fiu már most abban is kéjeleg, hogy mily könnyen hagyja itt
                  az életet, amelynek “terhét nem birja” tovább. Néha-néha elszólja magát, de a
                  másik tékozló mintha nem venné észre, vagy tán szinleli, hogy nem? Elő-előveszi
                  pisztolyát, mutatja, hogy golyó van mind a hat csövében, nevetve nyomja
                  szivéhez.</p>
					<p>- Látod, - mondja, - Benkő Ádámnak csak kétcsövü pisztolya volt s egy lövéssel
                  eltalálta a szivét. Azt irta Anikónak: “Fájt a szivem, hozzálőttem.” Ha egyszer a
                  szivem igazán fájna, én is hozzálőnék.</p>
					<p>Náci ijedten rántja félre a pisztolyt.</p>
					<p>- Ó te bolond, - kacag a tékozló fiu, - hisz az én szivem nem fáj. Egy leányt
                  szerettem még eddig; két esztendeje, hogy férjhez ment s lásd, élek. Diákszerelem
                  volt, - jegyzi meg kicsinylően a tékozló fiu.</p>
					<p>Nini, hogy repülnek a napok, a hetek. Még lobog a tüz a tüzhelyen egész nap, de
                  már itt a kikelet, egyszerre csak itt a husvét - siess, fiu, siess, bucsuzkodjál
                  szép csendesen a kicsi falutól, az erdőtől, a mezőtől, gyermekkorod kedvesemlékü
                  helyeitől. Hiába adod a hidegvérü gavallért, érzelgős fiu vagy te, a
                  hegyes-völgyes, erdős ország hamisitatlan fia. Nem vetted észre, hogy mások a te
                  néped nótái, mint a végtelen sikságon élő magyar testvéreké?</p>
					<p>Az érzelgős fiu, hazajöttében, messziről látta Benkő Gergely szép kőházát, most
                  elindul, hogy gyermekkori pajtását saját fészkében lássa. Valóban, szép ház,
                  kivülről hasonlatos a Gábor bácsiéhoz. Áll még az ősi ház is, de megütődve hallja,
                  hogy juhok bégnek a virágoskertre nyiló szobában, hol egykor Benkő Ádám hangja
                  csengett, szavalván Petőfi verseit... Néhány garádics vezet a kőoszlopos tornácra,
                  kopogtat az ajtón, senki sem felel. A kilincset megnyomja, nem nyilik az ajtó.
                  Megy a konyha felé, benyit: együtt a család. Az öregek s a fiatalok. Két ágy a
                  tágas konyhában, mindjárt megérti, miért bégnek juhok az ősi házban. Ez a két ágy
                  az öregeké. Nagy az öröme Gergelynek, a fiatalasszonynak is, aki különben anyai
                  ágon Benedek-sarjadék. Örvendeznek az öregek is, de első pillanatban látja a
                  tékozló fiu, hogy öreg Benkő Dániel Ádámot látja benne, mintha gyanakodva nézné,
                  vizsgálná. Vagy csak a bünös, a tékozló fiu látja igy? Bemennek a szomszéd
                  szobába, de mielőtt leülne, a házat bejárja. Két nagy szoba, egy oldalszoba,
                  szinte uri képe van. Valósággal kirí belőle Benkő Dániel, aki hü maradt az ősi
                  viselethez. A tékozló fiu nem győzi dicsérni a háznak külsejét, belsejét s nem
                  birja visszafojtani a sóhajtást: Ilyen házam lehetne most nekem is!</p>
					<p>- Különb házban lakol te Pesten, - mondja Gergely, aki hol magáz, hol tegez.</p>
					<p>- De nem az enyém.</p>
					<p>- Majd lesz neked is, vigasztalja Gergely.</p>
					<p>- Drága lehet ott a ház, - szólal meg az öreg s ugy érzi a tékozló fiu (vajjon jól
                  érzi-e?) a szurós szeme rászegeződik.</p>
					<p>- Bizony drága, keresztapám uram. A tanári fizetésből éppen csak hogy megél az
                  ember.</p>
					<p>- Pótolod a főddel, - mondja Gergely.</p>
					<p>- Egyszer a főd is elfogy, - jegyzi meg az öreg, s bár ezuttal félrenéz, mégis
                  mintha tüvel szurkálnák a tékozló fiu arcát: sajogva sajog.</p>
					<p>- A főd elfogy, de a tudomány megmarad, - bölcselkedik Gergely.</p>
					<p>- Jobb, ha mind a kettő megmarad, - tapint az igazságra a föld öreg
                  szerelmese.</p>
					<p>Közben az asszonyok eltünnek a konyhába. Behallik a kolbász sistergése, ajtó
                  hasadékán átszürődik az illata: ez a kolbász a tékozló fiu tiszteletére sistereg.
                  Az udvarra néző ablak előtt elvillanni lát egy cselédleányt: két kezében két kupa
                  bor. A tékozló fiu tiszteletére hozódik a bor. Bizonyosan a Benkő Jakab
                  pincéjéből: minden ősszel eljár a szüretre. Bejön kipirult arccal a szép
                  éfiasszony, asztalt terit, aztán kifordul, behoz egy nagy tál kolbászt (még
                  sistereg a zsirjában), a tékozló fiu, bár nem éhes, meg sem próbálja a
                  szabadkozást.</p>
					<p>- Ime, - mondja magában a tékozló fiu - igy szeretnék élni én is, együtt az én
                  öreg szüleimmel. Az én szüleim azonban nem a konyhán laknának. Övék lenne a
                  legszebb szoba.</p>
					<p>A tékozló fiu igen dicséri a kolbászt is, a bort is, bár kolbász is, bor is majd
                  elakad a torkán. Pedig a kolbász is pompás, a bor is pompás, de a tékozló fiu
                  szüntelen a halálra, a kikerülhetetlen halálra gondol. Egy-egy kérdésre
                  szórakozottan felelget. Kérdi az öreg a harmadik (vagy az ötödik?) pohárnál:
                  megvót-e az egzámen?</p>
					<p>- Meglesz, felel a tékozló fiu. Azaz: az egyik megvolt, a másik májusban vagy
                  juniusban lesz...</p>
					<p>Az öreg ember erre semmit sem szól, a pohárba mered, de a tékozló fiu mégis arcán
                  érzi a szurós tekintetet. Rémülten olvassa le az öreg ember arcáról a gondolatot:
                     ez is megcsalta az apját.</p>
					<p>A tékozló fiunak, hiába marasztalják, nincs maradása. Azt határozza az uton
                  hazafelé, hogy nem bucsuzkodik senkitől, még a testvéreitől sem, csak az ő kedves
                  emlékü helyeitől. Ezek nem vizsgálódnak, nem gyanakodnak, ezek nem firtatják:
                  megvót-e az egzámen. Egyszerüen örülnek (bizonyosan örülnek), hogy ujra látják
                  Elekecskét, aki, lám, de nagy legénnyé serdült, amióta nem látták.</p>
					<p>És a tékozló fiu e naptól kezdve erdőn, mezőn csatangol. A kertjük végén kezdi,
                  ahol a Macskás-patak csörgedez.</p>
					<p>Itt sirdogált egyszer, régen, négyesztendős korában. Édesanyja keményen
                  megpirongatta s a kisfiu elhatározta, hogy elbujdosik, még pedig - Móduvába.
                  Móduva Moldova volna, ide bujdosott hajdan sok-sok székely, aki nem lelé honját a
                  hazában. Erről sokat hallott a kisfiu: ő is Móduvába bujdosik. Kivett a tálból
                  négy főtt pityókát, kendőbe csongojitotta, egy orvosságos üveget megtöltött
                  vizzel - igy indult Móduvába. El is jutott Macskás-patakig, ott leült a patak
                  partjára, sirt, sirdogált, aztán megéhezett, megette a négy pityókát, fenékig
                  üritette az orvosságos üveget és szép csendesen haza mendegélt.</p>
					<p>- No, Macskás-patak, Isten veled. Most egész komolyan elbujdosom.</p>
					<p>Móduváról eszébe jut a tékozló fiunak, hogy tavaly nyáron, Torjára utaztában, a
                  nagybaconi erdőn találkozott két zsidó fiuval: Munkácsi Bernát volt az egyik,
                  Kunos Ignác a másik. A tékozló fiu kocsin utazott, a két zsidó fiu az apostolok
                  szekerén jött Moldovából, ahol a csángó nyelvjárást tanulmányozák...</p>
					<p>- Lám, lám, mondja a tékozló fiu, ha velük tartok, most nem kellene elbujdosnom
                  Móduvánál messzebb, sokkal messzebb...</p>
					<p>Megy, mendegél a tékozló fiu, a Macskás-erdőnek tart, hol először bukkan ki száraz
                  levelek alól a gyócsé, tudományos nevén a kikeleti hóvirág, utána a “kakas élü”,
                  tudományos nevén a vörös nyakagyar. Sokszor kijárt ide
                  kisfiu korában, kalapja karimáját tele tüzdelte gyócsé-bokrétával. És gyakran
                  kijárt az erdő mellé tavasz nyiltán egy deli szép legénnyel, a juhok pásztorával.
                  Édesanyja fehér cipót, szalonnát, turót tett egy kicsi tarisznyába, azt a kisfiu a
                  nyakába akasztotta, kezében egy botocska, jaj de büszkén lépdegélt a juhnyáj után!
                  Szentül hitte, hogy Baló János nála nélkül nem tudná megőrizni a juhokat. S mely
                  keservesen sirt, amikor egy bárányka eltünt! De kisült, hogy tréfáskedvü Baló
                  János madzaggal egy bokorhoz kötötte. Volt otthon nevetés!</p>
					<p>Ahol ni, most is juhokat őriz Baló János. Ugy szeretne hozzá menni a tékozló fiu,
                  de hátha ez is megkérdezi: no, kicsi gazdám, megvót-e az egzámen? Talán a juhok is
                  mind azt bégetnék: be-e, be-e, megvót-e? Be-e, be-e, meg vót-e?</p>
					<p>A borvizkuthoz is elmegy a tékozló fiu, iszik is a vizéből, de mintha megromlott
                  volna. Szüntelen a kisbaconi diákokat látja, akik közül három már rég por és
                  hamuvá lett s im, készülődik a negyedik is. - Átok van ezen a falun?</p>
					<p>A tékozló fiu nem birja tovább a búcsuzkodást. Beül a kicsi házba, csak az udvarra
                  jár ki. Még egy hónap választja el a Feltámadás ünnepétől, s már megirta a
                  bucsuleveleket, azokat százszor is elolvassa, igen szépeknek, igen érzékenyeknek
                  találja s el is érzékenyül rajtok. Közben különös nagy figyelemmel kiséri az Ellenőrt, melyet minden reggel behoz a kávéstálcán az
                  édesanyja. Igy hozza be majd husvét reggelén is... A tékozló fiu behunyja szemét,
                  a következendőket végiggondolni nem meri.</p>
					<p>Náci állandó esti vendég. Talán sejt ez a fiu valamit? És ha sejt is, a tékozló
                  fiut nagy, erős szándékának végrehajtásában megakadályozni tudja-e? Náci éjfélkor
                  rendszerint elbucsuzik, ő pedig a halálát virradóra tüzte ki. Husvét virradóra. A
                  tékozló fiu egyik eszével szeretné ugyan megvárni az ünnepet, urvacsorát venni,
                  aztán husvét hétfőjén meghallgatni a pirostojásért kántáló fiukat - vajjon az ő
                  gyermekkorabeli rigmusokat hadarják-e most is. A másik eszével erősen ragaszkodik
                  husvét első napjának virradatához - igy lesz költői, igazán költői a halála. Igy
                  irta meg Jóbnak is a levelében: husvét ünnepének virradatán lövök a szivemhez.
                  Ezen ő már nem másit: maga előtt szégyellené ezt. Sok minden egyébért kellene
                  szégyenkeznie, át is villan agyán sok-sok szégyelleni való, de csökönyösen
                  behunyja a szemét: igy hessegeti el a kellemetlenkedő gondolatokat.</p>
					<p>Náci pontosan eljön Husvét szombatján este is. Nyugtalanul várja a tékozló fiu,
                  mert reggel egy levelet bizott rá, Jóbnak szóló ajánlott levelet. Fontos, igen
                  fontos, hogy ez a levél postára adassék, mert különben megtántorodhatnék az utolsó
                  pillanatban. Jön Náci, hozza a feladóvevényt. Tehát - vége. Megtántorodásnak,
                  visszafordulásnak helye nincs. De hátra van még a meghalásnál is sulyosabb
                  feladat: hogyan bucsuzzék el a szüleitől, ugy hogy azok semmit észre ne vegyenek.
                  Szeretné hosszan, sokáig ölelni, csókolni az édes jó anyát, aki őt legjobban
                  szerette összes gyermekei között; szeretné megcsókolni édesapja munkás kezét, mely
                  félszáz esztendő óta hinti a buzát az édes anyaföldbe; annak az édes jó apának a
                  kezét, aki összes gyermekei közül reá áldozott a legtöbbet és - mint a Mátyás
                  király parasztja, sárba dobott minden krajcárt, amit ennek a tékozló fiunak adott.
                  Talán belopódzik éjjel, amikor első álmukat alusszák s csókot lehel rájuk. De ha
                  fölébrednének? Mit mondjon? Már zavarosabb a feje, semhogy a feleletet
                  megtalálná.</p>
					<p>Nyilik az ajtó, belép az édesanyja.</p>
					<p>- Jere, fiam, vacsorázni.</p>
					<p>Mondja a tékozló fiu:</p>
					<p>- Ma nem vacsorázok, édesanyám. Fáj a fejem.</p>
					<p>- Fáj? Hiszen azért bejöhetsz. Jere be, édes fiam!</p>
					<p>- Ó, édesanyám, én mennék - én mennék jó szivvel, de - - csomagolnom is kell -
                  igen, én holnap Pestre megyek.</p>
					<p>- Hová?! - néz rémülten tékozló fiára az anya.</p>
					<p>- Pestre, édesanyám. Pestre.</p>
					<p>- Hisz eddig mind azt mondtad, hogy pünkösdöt is itthon innapolod!</p>
					<p>- Mondtam, mondtam, de mást határoztam. Nem tudok tanulni itthon. Azt hittem,
                  tudok. Csalódtam.</p>
					<p>A tékozló fiu hangja mind remegőbb, remegőbb, torkát fojtogatja a sirás, nem birja
                  visszafojtani, zokogva öleli, csókolja édesanyját, s most, hogy sikerült a
                  bucsuzás, összeszedi magát, könnyeit letörli s megigéri, hogy mégis csak itthon
                  tölti az ünnepet.</p>
					<p>- No, ne sirjon, édesanyám. Megyek, magukkal vacsorázom.</p>
					<p>Hivják Nácit is, de Náci már vacsorázott, ott marad a kicsi szobában.</p>
					<p>A tékozló fiu apja már az asztalnál ül, az Ellenőrt olvassa amellett a kicsi álló
                  lámpa mellett. S most nagyszerü ötlete támad a fiunak, hirtelen édesapjához siet,
                  elkapja a kezét s megcsókolja, különös hevességgel csókolja meg. Az apai
                  csudálkozva néz rá, de a fiu nevet:</p>
					<p>- Tudja, mért csókoltam kezet, édesapám? Amint beléptem, azt hittem egy
                  pillanatra, hogy most érkeztem haza husvéti vakációra.</p>
					<p>Nevet az apa is, nevet az anya is, jókedvre derülnek mind a hárman.</p>
					<p>- Hej de szerelnék még egyszer gyermek lenni, - mondja a tékozló fiu - s
                  végigkántálni a falut piros tojásért. Emlékszem, egyszer annyi tojás gyült össze,
                  hogy nem fért a tarisznyámba, tele voltak a zsebjeim is, csakugy potyogtak ki a
                  piros tojások.</p>
					<p>- Próbáld meg most is, enyeleg az apa. De el tudnád-e mondani a husvéti
                  rigmusodat?</p>
					<p>- Ó, akár hármat is egyvégtiben. Kis fiu koromban ezt mondtam:</p>
					<p>Ez háznak kis kertjében</p>
					<p> Van egy rózsatő,</p>
					<p> Rózsás-kertben nevelje</p>
					<p> A jó teremtő.</p>
					<p>Vizet öntök a tövére,</p>
					<p> Szálljon áldás a fejére!</p>
					<p> Az Istentől ezt kérem,</p>
					<p> Piros tojás a bérem.</p>
					<p>- Ó Istenem! - sóhajt fel boldogan az anya.</p>
					<p>- Hát nagyobb korodban melyiket szavaltad? - enyeleg tovább az apa.</p>
					<p>- Nagyobb koromban? Ezt ni:</p>
					<p>Kedves bátyámuram, ez ház családfője,</p>
					<p> Kedves nénémasszony, ennek kedves nője,</p>
					<p> Szomoru nap vala ezelőtt harmadnap:</p>
					<p> Nagy kinok közt halt meg a legnagyobb főpap.</p>
					<p> De már kiszabadult a halálfogságból,</p>
					<p> Feltámadott s kijött az gyászkoporsóból.</p>
					<p> Egy kedves leánkát ide szalasztottunk,</p>
					<p> Akinek mi mindég a nyomában voltunk;</p>
					<p> Nyájasan akarunk mi ő vele bánni,</p>
					<p> Őtet egy pár tojás meg fogja váltani.</p>
					<p> Még pedig pirosra meglégyen az festve,</p>
					<p> Úgy a vizöntéstől meg is lészen mentve.</p>
					<p>- Szóról-szóra igy van, egy szót sem hibázott. No, éfileány,- - incselkedik az
                  apa, - hol a piros tojás?</p>
					<p>Itt van, hozza már az édesanya nagy boldogan, s egy pár piros tojást dug a tékozló
                  fiu zsebébe.</p>
					<p>Mintha lakodalomba menne, oly vidáman bucsuzik szüleitől a tékozló fiu. Az ajtóból
                  másodszor is jóccakát kiván, s hogy a másik tékozló fiu se fogjon gyanut, vidáman
                  nyit be a kis szobába, ahol ez régi ujságokban lapozgat. Éjfélkor bucsuzik Náci, s
                  a tékozló fiu egyenest az asztalnak tart, kissé megütődik, hogy a fiókot
                  elfeledte bezárni, de hisz ott a pisztoly, ott a golyós skatulya is; kiveszi a
                  pisztolyt, leteszi az ágy feje mellé, a székre. Szépen levetkőzik, lefekszik, a
                  pisztolyt felveszi, a szivéhez nyomja, aztán ismét leteszi a székre. Ez a főpróba.
                  A közeledő dráma főpróbája.</p>
					<p>Behunyja a szemét, de nem azért, mert el akar aludni. Azért hunyja be, amiért már
                  annyiszor hunyta be világos nappal is, hogy ne lássa a kellemetlenkedő
                  gondolatokat, az orcapiritó emlékeket. De mennél erősebben behunyja a szemét,
                  annál gyorsabb iramban száguldanak össze-vissza azok a kellemetlen, orcapiritó
                  gondolatok, a becsukott szemre nem jön álom. Minek is jőjjön, hiszen mindjárt
                  virrad. Akkor majd megkezdődik az alvás. A soha véget nem érő.</p>
					<p>- Holnap reggel bejön az édesanyám. Hozza, tálcán a kávét, a friss kalácsot s az -
                  ujságot.</p>
					<p>- Holnap két öreg ember nem megy Istennek házába, Urvacsorát venni.</p>
					<p>- Holnap egyik öreg ember azt kiabálja: Megcsalt! Megcsalt! A másik öreg ember
                  magát átkozza: az ő búsbeteg teje lett fia halálának okozója.</p>
					<p>- Holnap kevesen mennek Istennek házába, az egész falu idecsődül. Nagy lesz a
                  megháborodás. Az az, nem felháborodás.</p>
					<p>- Holnap Benkő Dániel keresztapám uram legyinteni fog a kezével:
                   Tudtam, hogy igy lesz. És diadalmaskodni fog Balandi Józsiné: Ugy-e, megmondtam, hogy sohasem lesz pap belőle!</p>
					<p>- Vizbevető hétfőn nem temetnek, mert akkor még nem telik le a 48 óra. Ünnep
                  harmadnapján temetnek, talán délelőtt, talán délután.</p>
					<p>- Az én koporsómat nem kiséri diákbánda, mint a Boda Elekét, a Benkő Ádámét, a
                  Benedek Antalét. De talán az én első tanitóm elénekel... Talán a pap is mond egy
                  könyörgést. Az a pap, aki a tizéves fiut a katedrába feleresztette...</p>
					<p>- Vajjon nem verik-e félre a harangot, mint jégverés közeledtén, amig a temetőbe
                  kivisznek?</p>
					<p>- Oh! Virrad! Virrad! Virrad!</p>
					<p>A tékozló fiu megragadja a pisztolyt, a szivéhez nyomja, meghuzza a ravaszt, éles
                  csattanás csütörtököt mond a pisztoly. Mi ez?! Ujra meghuzza a ravaszt, dühösen
                  huzza meg, - éles csattanás ismét: másodszor is csütörtököt mond a pisztoly.
                  Magánkivül ugrik ki az ágyból, reszketve szalad az ablakhoz: mind a hat cső
                  üres.</p>
					<p>- Ez a Náci müve, - hebeg a tékozló fiu s keble majd kiszakad, ugy ver a szive.
                  Kirántja a fiókot, az lezuhan a földre, felkapja a golyós skatulyát, turkál a
                  fürészporban: egyetlenegy golyó sincs benne. Most már világos: Náci gyanut fogott.
                  Náci ellopta mind a 25 golyót. A levéllel, a halált jelentő levéllel pedig vágtat
                  a gyorsvonat, talán már ott is a levél Pesten, talán már siratja is Jób legjobb
                  barátját - s ő él! Micsoda szégyen! Azt fogja hinni, gyáva volt, meghátrált az
                  utolsó pillanatban!</p>
					<p>Elernyedten, tehetetlenül hanyatlik az ágyba, arcra borulva zokogja el nagy lelki
                  nyomoruságát, aztán mint a sokáig siró gyermeket, őt is a sirás elaltatja.
                  Harangszóra ébred föl: az öreg harang templomba hivó szavára. A tüz már leszakadt,
                  alig pislákol... Révedezve néz körül, simogatja a homlokát: hogy is volt? Mi is
                  történt vele? Az asztalon ott hevernek a haláltjelentő levelek, a pisztoly - -
                  hol a pisztoly? A párnája alatt találja meg. Rémülten tünteti el a bünjeleket: a
                  pisztolyt fiókba zárja, a leveleket tüzbe dobja s mint aki jól végezte dolgát,
                  visszafekszik az ágyba.</p>
					<p>Éppen jókor, mert nyilik az ajtó (ki tudja, hányadikszor?), jön az anya, hozza a
                  kávét, a friss kalácsot, a tálcán az Ellenőrt.</p>
					<p>- Sokáig aludtál, édes fiam. Nem jössz templomba? Nem veszel Urvacsorát?</p>
					<p>- De - de - veszek, hogyne vennék, édesanyám.</p>
					<p>- Oh Istenem, de örvendek. Kelj fel hát, mindjárt másodikat harangoznak.</p>
					<p>Gyorsan felkel a tékozló fiu, öltözködik, a reggeli mellé ül s pesti szokás
                  szerint, egyidőben olvasni és reggelizni kezd. Természetesen, futó pillantást vet
                  a vonal alá s halljatok csudát! Ott táncol a rovat alatt a neve, tulajdon az ő
                  neve!</p>
					<p>- Hát nincs feltámadás!? - ujjong a tékozló s egyben igen naiv fiu. - Lám, tiz
                  hónapos alvás után feltámadt az ő elméjének szülöttje! Hol van, Halál, a te
                  diadalmad? Hol van, koporsó, a te fullánkod? Üdvözlégy, Élet, szép ifju Élet!
                  Igen, igen, ezt én gondoltam ki, ezt én irtam, itt a nevem! De szép az élet, ó de
                  szép! Nem, nem, feltámadtunk, többé nem halunk meg! Mienk az Élet, a dicsőséges
                  Jövendő!</p>
					<p>Ime, ez a gyermek. Még hat órája sincs: a Halálban volt minden reménysége, s már
                  öleli, csókolja az Életet, az ő szerelmesét! Vidám szivvel megy a templomba s már
                  azon sem ütközik meg, hogy szaporodnak a kalapos lányok, a krinolinos asszonyok;
                  megfeketedett sok fehér harisnya; sőt örvendetes tudomásul veszi, hogy itt is halad a világ. Lefelé? Fölfelé? Azt majd ezután
                  állapitja meg. Vajjon látja-e meg a fiu arcán valaki, hogy ez a fiu virradatkor
                  meghalni akart? Nem, nem látja, honnan láthatná, amikor arca, szeme ugy ragyog?
                  Náci fent van a karzaton, Benkő tanitóbácsi mellett, arca oly ártatlan, mint a ma
                  született gyermeké. Szépen csengő hangja végigcsendül Isten házán: Ez husvét
                  ünnepében... Még mindig cseng Vajna Rózsi éles hangja is, még mindig ugyanazon az
                  arcon csüng a tekintete; ő még mindig leány és - ugy tetszik - hü lesz
                  mindhalálig. A vén Balázs bariton hangja oly kedvesen reszket bele a hivők
                  énekébe, nemkülönben Gál János keresztapámuramé is. Ennek a fiunak most minden
                  szép, minden gyönyörü és - meginditó.</p>
					<p>Áhitattal veszi szájába Jézus megtöretett testét és issza meg Jézus kiontott
                  vérét. Áhitattal néz az ég felé: Hiszek benned, Uram, hiszek!</p>
					<p>*</p>
					<p>A tékozló fiu vidám szivvel készülődik az “utálatos” Pestre, amely már nem is oly
                  utálatos. A tékozló fiu azonban nem akarja megbúsitani édesanyját, aki ünnep után
                  felkésziti a szövőszéket s azon egy rend ruhára valót sző a fiának. A tékozló fiu
                  ismét igazi székely fiu akar lenni, aki nem szégyel járni az aszfalton édesanyja
                  szőtte-fonta ruhában. Ezt veszi föl, amikor indul az utnak, a nagy utnak, amelynek
                  vége táján ragyogni lát egy csillagot, a betlehemi csillaghoz hasonlatosat. Hiszi,
                  szentül hiszi, hogy az ő dolgába Isten beleavatkozott, személy szerint
                  beleavatkozott. Hát - Isten nevében előre!</p>
					<p>Még egy meleg pillantást vet a vasuti kocsi ablakából erdőzugásos,
                  vadgalambszólásos, szép Erdővidék felé, az édes anyaföld felé: ez a pillantás egy
                  szent fogadalom.</p>
					<p>- Tied a szivem, tied a lelkem, tied mindenem, édes anyaföldem!</p>
					<trailer> (Vége az első kötetnek.)</trailer>
				</div>
			</div>
			<div type="group">
				<head>MÁSODIK KÖTET</head>
				<div type="chapter">
					<head>ELSŐ FEJEZET. Ebben a tékozló fiu uj életet kezd s igen szép álmot lát a csángó
                  magyarok földjén, husvét hajnalán.</head>
					<p>Gőzparipán ül ismét a tékozló fiu, büszkén, diadalmasan vágtat Pest felé, mintha
                  nem a Véletlennek, de maga-magának köszönhetné a feltámadást. Vágtat a sebes
                  szélnél sebesebben, még a gondolatnál is sebesebben - ő legalább azt hiszi, hogy
                  nem közönséges személyvonaton üldögél, nem is gőz-, de mesebeli táltosparipán.
                  Hogy nem afféle szegény legény ő, de királyfi, aki szárnyas paripán repül erdők,
                  mezők, tengerek fölött, tündérvárosba, tündérvárosban világszép
                  királykisasszonyhoz - ő reá vár epekedve, ugyan kire várna? - világszép
                  királykisasszony.</p>
					<p>Hiába vivtam meg harcomat a Halállal, gyermek vagyok, még mindig gyermek. Áradozó
                  szivvel köszöntöm Májust, a virágos Májust: minden fa, minden bokor nekem
                  virágzik, nekem illatozik. Érttem, egyedül érttem nyilnak kertnek, rétnek virágai;
                  nekem dalolnak a madarak; fecske, gólya énhozzám jött vissza, egyedül
                  énhozzám.</p>
					<p>- Lám, lám, - mosolygok - milyen gyermek voltam. Meg
                  akartam válni az élettől, ettől a szép, ettől a gyönyörü élettől, egy nagy
                  semmiség miatt. Meg akartam halni a huszonegyedik tavasz hajnalán...</p>
					<p>Egy pillanatra lelkem visszaröppen a kisbaconi temetőbe. Látom a rózsavirágos
                  sirkövet: Ignácka sirkövét. Olvasom a feliratot: Szép élte hajnalán Benedek
                  Ignácnak - Lám, néki sirt ásnak. Vajjon mit irtak volna az én sirkövemre?
                  Bizonyosan benne lett volna a tavasz is, a hajnal is...</p>
					<p>- Nem, nem lesz benne! Nem akarok meghalni, nem!</p>
					<p>Lemosolygom magamat, a tékozló fiut, merthogy - gyermek
                     voltam. Hogy csak egy kis göröngybe botlottam meg s itt akartam hagyni ezt
                  a szép, ezt a gyönyörü életet. Ezeket a mind nekem virágzó fákat, bokrokat; ezeket
                  a mind nekem daloló madarakat. Nem mosolygom le magamat, mert nem látom, hogy még
                  csak most vagyok igazi gyermek, akinek elég kétszáz sornyi nyomtatott betü: már
                  hiszek az erejében; nem göröngy, de egetverő sziklahegy sem állit meg - most, most
                  következik az Élet, a küzdelmes, diadalmas Élet.</p>
					<p>Miért is nem ültem gyorsvonatra? - Ó, de lassan döcög ez a ló nélkül járó szekér!
                  Sohasem érek Pestre! - Igaz, - csititom magamat - igy is rettentő nagy summát
                  fizettem a jegyért. Mit is mondott az a székely atyafi, aki látta, hogy harminc
                  pengő forintot olvastam le? Azt mondta: Hiszen ezért tehenet lehetne venni! Isten
                  ellen való vétek ez, uram! - Lám, lám, ilyen lettem volna én is, ha nem tanittat
                  az édesapám. Tiz forint egy sertést, tizenöt forint egy borjut, harminc forint egy
                  tehenet, száz forint egy jó lovat juttat eszembe. Fogamhoz verek minden garast.
                  Minden esztendőre veszek egy kalendáriumot. Hol dicsérném, hol szidnám a
                  százesztendős jövendőmondót... Más könyv nem érdekel. Hazugság, csupa hazugság
                  mind, amit az iródiákok irnak... De hisz az édesapám ugy szeret olvasni... A téli
                  esték... Amikor Benkő Ádám olvasta Petőfi verseit... Jósika, Jókai, Vas Gereben -
                  mely nagy gyönyörüséggel olvasta, hallgatta édesapám!</p>
					<p>Ne tovább, ne! Nagy, erős elhatározásomban e büvös-bájos kép még majd megtántorit.
                  Ugy lesz az jól, ha édesapám lelkét ezután én is gyönyörködtetem. Valahányszor
                  tollat fogok a kezembe, fölöttem lebeg az ő tiszta, becsületes lelke, ő rá
                  gondolok, neki irok, az ő szivét, lelkét gyönyörködtetőt. Igy sohasem fog a tollam
                  félresiklani; az ő lelkét megzavarót, az ő érzését megbotránykoztatót nem fogok
                  irni. Elmém, szivem az édes anyaföldből fog táplálkozni. Bárhová helyezem
                  történeteimet, mindig az én falumat, az én erdőmet, az én mezőmet, az én
                  erdőzugásos, vadgalambszólásos szép Erdővidékemet látom. Meséimnek minden fája
                  ebben a földben fog gyökeredzeni, ebből a földből fog kihajtani. Igy, fiu,
                  igy!</p>
					<p>Rákos mezején liheg már a ló nélkül járó szekér, sötét est borul a tájra. Kihajlok
                  az ablakon, előre nézek, a tündérváros felé, s ihol, csakugyan tündérváros
                  fényessége árad a rákosi mezőre: lángtengerben uszik az ország szive.</p>
					<p>- Ó de szép! - sikolt fel a tékozló fiu.</p>
					<p>Most jut eszembe, egész uton nem gondoltam reá: ma hozta Pestre Rudolf királyfi
                  Stefániát, a szép királykisasszonyt s őket ünnepli az ország szive, érettük uszik
                  lángtengerben Pest és Buda. Ujjongok: imé, ujabb csodája a Véletlennek! Mely sötét
                  volt ez a város, amikor először léptem falai közé, zeg-zug uccákon botorkálva
                  végig, most mely tündökletesen ragyog! Uj erőt, uj hitet önt szivembe a
                  találkozás: ihol, Rudolf, sok száz esztendő multán az első magyar szivü királyfi,
                  csüggeteg magyar lelkeknek szebb jövendőt igérő reménysége; magyar lesz a magyarok
                  királya; becsülete lesz a magyar szónak, a magyar irásnak s mindennek, mit magyar
                  elme és magyar kéz teremt.</p>
					<p>- Ó de jókor jöttem!- áradozik lelkem nagy boldogan, mámorosan.</p>
					<p>A pályaudvaron nappali világosság. Messziről megpillantom Sebesi Jóbot. Szép szőke
                  haja csakugy lobog, amint felém szalad, szinte kiemel a kocsiból, sirva-nevetve
                  ölel, csókol: Hát élsz? Csakugyan élsz? Ó, Istenem, Istenem! Már nyomják a
                  könyvünk első iveit! Hallod? Hallod? Már nyomják!</p>
					<p>*</p>
					<p>Az egyetem-uccai Erzsébet-szálló három udvari szobácskájában indul hóditó utjára
                  egy “kis lap”, munkatársai csupa fiatal legények. Két “nagy lepedős” ujság: a Hon
                  és az Ellenőr összeolvad, lesz belőlük a Nemzet, ennek a
                  szerkesztője “kis lapolja” le a - Budapesti Hirlap-ot. A
                     Nemzet szerkesztője - Visy Imre, a
                   Budapesti Hirlap főszerkesztője - Rákosi Jenő. Visy Imre a néhai Reform-nál kezdte pályáját korrektori minőségben, ama
                  Reform-nál, amelynek Rákosi Jenő volt a szerkesztője, de ime, - gondolná az
                  avatatlan ember, - minő kegyetlen tréfákat enged meg magának a Sors: a korrektor
                  nagy lepedős ujság élére emelkedik, Aesopus költője “kis lap” szerkesztőjévé
                  hanyatlik... Hiszen, nem marad adósa volt korrektorának Rákosi Jenő: kegyetlenül
                  éles tolla hegyére tüzi Visy Imrét s ugy megmagyarázza neki, mi az a kis lap, hogy
                  heteken át ezen kacag a falu. A mi falunk. Az ujságiróknak még akkor kicsiny
                  faluja.</p>
					<p>Nagy lap - kis lap. Nemzet, Pesti Napló, Egyetértés - ezek a nagy lapok. Azért
                  nagyok, mert takaródzani lehet velök. Légrády Károly csinálja meg az első “kis
                  lapot” a Pesti Hirlapban, csakhamar megszületik a második, a Budapesti Hirlap.
                  Szerkesztője, Csukássy József, s vele az egész szerkesztőség a Pesti Hirlapból
                  szakad ki: egy szép napon kiadó és szerkesztőség összekülönbözik, s egy-két hónap
                  mulva megszületik a második kis lap. Kezdetben a nagy lepedős ujságok
                  lemosolyogják a “kis lapokat”, a közönség is mintha ingadoznék. Csak lassanként
                  eszmél rá, hogy valamiképpen “nem singgel mérik az embert”, azonképpen az ujság
                  belső értékét nem nagy lepedő formája teszi. A nagy lepedős ujságok komolykodók,
                  nagyképüsködők, végtelen hosszu hasábjaikba nem eresztik be a csipkedős
                  karcolatot, a vidám, enyelgő csevegést, ám a kis lapok fürgék, elevenek - s hogy a
                  Budapesti Hirlap mellett maradjak: ennek a kis lapnak Rákosi Jenő és Kaas Ivor
                  irják a vezércikkeit. Rákosi Jenő kezdettől máig, - félszáz esztendő legnagyobb
                  publicistája a mi falunkban. Ő az, aki mindig megérezte s megérzi, mi
                  foglalkoztatja az emberek lelkét, s másnap megjelenik a vezércikk, melyre minden
                  olvasó rányomja a pecsétet: lelkemből beszél; ha irni tudnék, erről irtam volna,
                  szórul-szóra ezt irtam volna én is...</p>
					<p>Mindig első személyben beszél az olvasóhoz, vonal fölött és vonal alatt egyaránt;
                  amott névtelenül, jegy nélkül, emitt - ő a jegye. De ne
                  irna első személyben, ne használna jegyet a vonal alatt, a figyelmesebb olvasó a
                  bevezető sorokban megállapitaná: ezt a cikket Rákosi Jenő irta, senki más.</p>
					<p>A könyvnek talán sohasem volt akkora becsülete, tisztessége, mint a Budapesti
                  Hirlap pályafutásának első decenniumában. A “kis lap” tárcarovatában sürün
                  jelennek meg a könyvkritikák, amelyekben a pajtáskodásnak nyoma sincs. Még kevés
                  az iró, kevés a könyv, s az igazi talentum nem hasztalan kopogtat a Budapesti
                  Hirlap ajtaján: Rákosi Jenő az, aki az ajtónak mindakét szárnyát kinyitja, meleg
                  öleléssel fogadja a jövevényt. Amily kegyetlenül pőrére vetkőzteti a felfujt
                  nagyságokat, oly nagy szeretettel öltözteti diszbe a névtelen talentumokat. Nem
                  mindenik fölfedezése váltja be a hozzáfüzött reménységet, de megállapitható, hogy
                  nem a félszemü jövendőmondó látott rosszul - a fölfedezettet a fölfedezés vagy
                  elbizakodottá tette, vagy kedvezőtlen szelek sodorták el az irodalom
                  mezejéről.</p>
					<p>Forró meleg nyárban indul utjára a Budapesti Hirlap: ennek ajtaján kopogtatok be.
                  Rákosi Jenő még a Népszinházat igazgatja, az Erzsébet-szállóba nagyritkán látogat
                  el. A szerkesztő, Csukássy József, beteges ember, szomoruan üldögél a kis asztalka
                  mellett: gyengén szállingóznak az előfizetők. Ő és Rákosi az alapitók, ketten -
                  ha jól emlékszem - 30 ezer pengő forintot tettek össze; vajmi kis tőke még
                  ezidőben is. Ellenben nagy tőkével dolgozik Légrády, nem sajnálja a papirost s a
                  Pesti Hirlap két-három annyi papirost ád a nyájas olvasónak, mint a Budapesti
                  Hirlap, mely 8-12 oldalon szegénykedik. Forró meleg nyár, az előkelő közönség
                  fürdőn, a gazda arat, a nagyváros magas falai közt ragadt emberek álmosan
                  lézengenek: kinek kell most egy uj kis lap? Semmi, de semmi nem történik, amivel
                  ezt az álmos népet felrázni lehetne. A képviselőválasztás? Ezen már túl vagyunk. S
                  ha nem volnánk is túl, a jelölteken kivül ez kit érdekel? Bizonyos, hogy a
                  szabadelvüpárt óriási többséggel jön be. Bizonyos, hogy bejön az ellenzéknek is
                  egy maréknyi csapata - Tisza Kálmán kegyelméből. Bizonyos, hogy nemcsak az én
                  főispánom fiát emeli vállára a nép, az Istenadta nép, de a te főispánodét is, az
                  övét is. Mondjad erre: nem jó uton haladsz, magyar! - kit érdekel ez?</p>
					<p>Igen, szomoruan üldögél a szerkesztő a kis asztal mellett. Német ujságok vegyes
                  rovatát böngészi, az érdekesebb apróságokat kivágja, szétosztja munkatársai közt.
                  Már hihetetlenül bátor fiu vagyok: mindössze háromszor sétáltam el az
                  Erzsébet-szálló előtt, s Isten nevében, előre! kiáltással fölmegyek a második
                  emeletre - nem is kell kopogtatnom, nyitva az ajtó. Szomoru arc a Csukássy József
                  arca, de szelid kék szeme bátoritó, az első szavak eldadogása után folyékonyan
                  mondom el a mondókámat.</p>
					<p>- Hát, tárcát hozott.</p>
					<p>- Azt, szerkesztő ur.</p>
					<p>Átveszi, belepillant, tetszik a - cime. “Székely Gastein”: a kis tárcának ez a
                  cime. Gasteinnak tettem meg egy nyomoru kis, szegényes fürdőt. Szejke fürdő az
                  igazi neve. Orbán Balázs a gazdája. Hiszen, lehet, hogy a vize vetekszik a
                  gasteinival, magának a fürdőnek képe szánalmas vala. Omnibuszon járt ki Udvarhely
                  uri népe, állandó vendége alig akadt. De én nagy szeretettel cicomázom fel a
                  Székely Gasteint s másnap a tárca meg is jelent.</p>
					<p>Sok esztendő multán, amikor könyvet könyvre irtam, azt mondja egyszer Apponyi
                  Albert:</p>
					<p>- Olvastam legujabb könyvedet. Szép, igen szép. De csakugyan olyanok a székelyek,
                  mint aminőknek rajzolod?</p>
					<p>- Nem, - mondtam én, - de szeretném, ha olyanok lennének...</p>
					<p>Bizony, Székely Gastein sem az volt, aminek rajzoltam, de szerettem volna,
                  szeretném ma is, ha olyan lenne!</p>
					<p>De az a fontos, ugy-e, - legalább reám - hogy az első lépés sikerült. Nem ismerek
                  magamra: már nem sétálok fel s alá az Erzsébet-szálló előtt, egyenest nekivágok a
                  kapunak, két-három lépcsőt ugorva rohanok a második emeletre, bátran lépek be a
                  kis szobába, ahol ugy ül, üldögél a szerkesztő, mintha székéhez volna szegezve -
                  és nyirja, nyirja a bécsi ujságok vegyes rovatát... Az elhagyott édes anyaföldből
                  táplálkozom: sorra szedem a székely fürdőket, amelyek mind világhirüvé
                  varázsolódnának, ha idejönne az a bizonyos - angol... A hiuságom arra ösztökél,
                  hogy a nevem alatt irjak, de hiuságomon győz a csupa e
                  hangzós névtől való félelem. Milyen furcsán hangzik az én nevem! Az olvasó
                  bizonyára szótagolni fogja a nevemet, sőt össze-vissza forgatja is, igy ni:
                  Be-neked Elek. Ha Miklósnak keresztelnek! Kicsi korom óta ez a kedves nevem,
                  egyszer meg is rikattam édesanyámat; mért hogy Miklósnak nem kereszteltek...
                  Hosszu tusakodás után Székely Huszár név alá rejtődzöm. Megillet ez a név: apám,
                  nagyapám, ükapám mind székely huszár volt. Igaz, hogy engem bakának sem vettek be,
                  amit el is keseregtem az Üstökösben:</p>
					<p>Amennyi ősöm, mind huszár vala,</p>
					<p> Remegte kardját török, francia.</p>
					<p> Bakának se vett bé a kapitány -</p>
					<p> Tagadd meg véred, édes jó apám!</p>
					<p>Mindegy: megillet, meg, a Székely Huszár nevezet. De közben Csukássy egy francia
                  könyvet nyom a kezembe, amely könyv tele van hamisitatlan francia malacságokkal,
                  hogy azokat magyar földbe plántáljam át. Enyhitve-szeliditve is kópéságok ezek,
                  bizony, nem fiatal lányoknak való olvasmányok s nem Székely Huszárhoz illők. Ujabb
                  álnév alá rejtődzöm: Kópé név alatt plántálom át a kópéságokat. A magyar lelkü,
                  nemes hangu ujságból visszataszitóan rinak ki ezek a sikamlós apróságok, de
                  szegény, szomoru szerkesztő mit csináljon? Kipked-kapkod, keresi a közönséget, ám
                  a közönség vagy fürdőzik, vagy alszik, s hála a jó Istennek, kópéságaimnak vajmi
                  kevés az olvasója. De vége a forró meleg nyárnak, itt az ősz, Rákosi Jenő
                  elbucsuzik a Népszinháztól s fanatikus magyar lelkének minden kincsét a “kis
                  lap”-ban szórja szét; ő emeli nagy lappá, a legnagyobbá a kis lapot, ő kiált
                  megállj-t a kópéságoknak; ami vidámság fölcsendül ezután, nem zavar harmóniát; a
                  magyar földben, a magyar lélekben, a magyar szivben gyökeredzik az. Tulajdon
                  öccse, Rákosi Viktor deriti hangos kedvre, ropogós kacagásra a komolykedvü
                  magyart, s csak gyöngehangu szekundáns mellette a búsbeteg tejen nevelt tékozló
                  fiu.</p>
					<p>Sipulusz és Székely Huszár az ujság Benjáminjai. A kis gárda csupa fiatal legény,
                  harminc év körül járó a legidősebb munkatárs: Berényi László. Az egyetlen
                  zsidóember köztünk, tetőtől talpig magyar zsidó. Arca, szeme csakugy ragyog,
                  amikor a hirtelen feltünt Mikszáthról beszél; lót-fut, veri a nagydobot mellette,
                  s ha nem csal emlékezetem, dicshimnuszt ir a Jó palócokról, dicshimnuszt - a
                  Közgazdasági rovat vezetője. Micsoda világ, micsoda világ! Vajjon feltámad-e még
                  valaha?</p>
					<p>A segédszerkesztő: Szokolay Kornél. Dzsentelménnek hivjuk, mert valóban az is.
                  Angol lordnak alig lehet választékosabb az öltözete, mint az övé. Mintha
                  skatulyából huzták volna ki, oly tiszta, oly előkelő, s a mi fő: az a lelke is. A
                  magyaron kivül három nyelven beszél és ir: németben, franciában, angolban egyként
                  otthonos. Stilusának nincs szine, ereje, de tiszta, szabatos. A külső politika a
                  mezeje - nyilván arról ábrándozik, hogy egykor mint diplomata fogja szolgálni a
                  hazát...</p>
					<p>Külső megjelenésben Szokolay merő ellentéte Balogh Pál. Túladunai előkelő család
                  sarjadéka, érzékeny, finom lélek, ideges, mint a versenyparipa. Amint szép
                  gyöngybetüit a papirosra pergeti, minden hangos szóra megrezzen, szinte
                  megrázkódik, aztán visszazsugorodik az asztalára, tovább pergeti gyöngybetüit.
                  Irásában semmi törlés - neki az irása olyan, mintha, skatulyából huzták volna ki.
                  A ruhájára - semmi gondja. Nem lehetetlen, hogy benne hál. Fekete, göndör haja
                  csak akkor lát fésüt, ha nagy időközökben fodrász kezére bizza. Apátlan, anyátlan
                  árvaként nőtt fel, de seregszámra van túl a Dunán nagynénije, nagybácsija, ezek
                  “halnak, halnak, egyre halnak”, minden halál örökséget jelent, s Pali, a
                  gyermeklelkü Pali minden örökségre ujabb életprogrammot csinál: igy meg ugy osztja
                  be a vagyonát, ezt vesz, azt vesz, igy meg ugy rendezkedik be. De az
                  életprogrammból csak az első pont valósul meg: ez az első pont egy rend igen
                  elegáns öltözet, egy fényesre vasalt ing, egy szép nyakkendő, egy cilinder, a
                  tisztára mosott, ragyogó fekete göndör haj, s ezzel vége. Mintha forró, meleg kőre
                  öntené, ugy párolog el kezéből a pénz. Isten tudja, hová, merre. Alig telik el
                  két-három hét, gyürődött a kabát, nadrág, a gallér.</p>
					<p>Rákosi Jenő operettet ir: Szélháziak a cime. Van ebben egy kuplé, melynek ez a
                  refrénje: Tessék, mily rimet ád! A jókedvü Sipulusz e kuplé mintájára az összes
                  munkatársakat végigkuplézza s Balogh Pálnak ez jut:</p>
					<p>Az ing ugy szép, ha tiszta,</p>
					<p> Balogh Pál zsurnaliszta.</p>
					<p> Tessék, mily rimet ád,</p>
					<p> Tessék, mily rimet ád!</p>
					<p>Pali mosolyog, oly ártatlanul mosolyog, mint a gyermek - aminthogy az is ő. Mintha
                  álomból ébresztenék fel, oly csudálkozva néz körül: hát csakugyan ugy szép az ing,
                  ha tiszta?</p>
					<p>Ez a gyermeklelkü, magára nem vigyázó ifju az ujság harmadik vezércikkirója. Nem
                  kiabálósak az ő vezércikkei, de igen komolyak, magvasak, erőteljesek s komoly
                  magyar hang csendül ki minden sorából. Sem szóval, sem tollal nem öl, s bár csak
                  nagyritkán láttam keztyüt a kezén, olvasván cikkeit, vélnéd keztyüs kézzel ir.
                  Iskolás példája annak, hogy igy is meg lehet mondani az igazat.</p>
					<p>Meztelen kézzel, sőt meztelen karddal vagdalkozik Bodola Sámuel erdélyi püspök
                  unokája: Kacziány Géza. Annak a Bodola Sámuelnek az unokája ő, aki anno 1835-ben a
                  nagybaconi templom szószékéről hirdette V. Ferdinánd dicsőséget, merthogy az ő
                  dicsőséges uralkodása alatt jött bé a ló nélkül járó vaskocsi... Végigverekedte a
                  bosnyák háborut s gyakran ölti fel a hadnagyi uniformist, nem hivalkodásból,
                  csupán azért, mert hol párbajozó fél, hol párbajsegéd. A megtestesült,
                  helyesebben: megmerevült Becsület ez az ifju; jaj annak, akit tolla hegyére tüz.
                  Amilyen kérlelhetetlen az egyenes utról félresiklottak iránt, oly hüséges,
                  megbizható barátja tud lenni a makulátlan embereknek. Az ujság ifju legényei közt
                  az ő hadifelszerelése a legteljesebb: ő a legotthonosabb a magyar és idegen
                  irodalomban, a magyar históriában, különösen a 48-iki szabadságharc történetében.
                  A német és az angol nyelvben tökéletes: a németnek később professzora, majd bucsut
                  mond a tanári katedrának, angol nyelven tesz papi vizsgát, s Bodola Sámuel püspök
                  unokája Amerikában hirdeti Isten igéjét az odaszakadt magyaroknak...</p>
					<p>Ime, a kis lap legénysége. A vezérek: Csukássy, Rákosi, Kaas Ivor báró, negyven év
                  körül járó emberek, a beteges Csukássy kivételével erejük, képességük legjavában.
                  Hogy Rákosi Jenő egy leültében vezércikket s tárcát ir, ezen ma már nem
                  csodálkozom: ez a szivós, elpusztithatatlan erejü ember aggastyán korában is
                  megcselekszi azt. A nemzet most készülődik az ifju erejü aggastyán ünneplésére,
                  most, amikor a móricztanyai csendes fészekben éppen az ő kivételes alakjához
                  jutott el a pennám: a rá való hálás emlékezésben küldöm neki az egy szál virágot -
                  hontalan öreg embertől ennél több nem telik.</p>
					<p>Ihol, jön a “dán báró”, a fanatikus magyar Kaas Ivor. Szeliden mosolygó kék szeme
                  fölött vastag pápaszem villog, szinte alázatos meghajlással lép be, kérdvén: “Mi a
                  parancsolat és rendelet?” Felváltva ir vezércikket a “kis lapnak” s a nagy lepedős
                  Pesti Naplónak, néha egy nap mind a kettőnek. Rövid mondatokban ir s minden mondat
                  végén bunkó a pont. Ha tüzbe hozzák, épp ily rövid, fel-feldobott mondatokban
                  támad ez a szelid, leányos lélek. Minden mondatra fel-fellendül ökölbe szorult
                  karja, ajka széle kék szint játszik: alig ismerek rá. Talán épp az előző
                  pillanatban ölelgetett a karjával, dédelgetve, cirógatva: Kis székelyem, kis
                  székelyem... Néha rimtelen prózában irja cikkeit: magas szárnyalásu ódák ezek,
                  igazi poéta lelkéből szárnyalók. Nemes ember a szó nemes értelmében. Poéta - a szó
                  való értelmében; lantjának hangja hol harci riadó, hol altató dajkadal.</p>
					<p>Hálás szivvel, könnyes szemmel gondolok reá.</p>
					<p>A kis lap az Erzsébet-szállóban nyaral, a Haris-bazár szobácskáiban “őszöl”, de
                  már a Kalap-utcában telel. Félig-meddig a saját házában, mert a kétemeletes ház
                  fele a - Csukássyé. A földszinten, tágas szobákban rendezkedik be a legénység, a
                  kiadóhivatalnak még mindig elég egy kis szoba. Itt huzódik meg a később oly
                  hatalmas Zilahi Simon. Itt ollózza ki más lapokból a hirdetést - csalogatónak. Itt
                  forditja le a Spottpreis-t gúnyár-ra, megcsinálván ezzel a “kis lap” első
                  Leiterjakabját, de Sipulusz hamar tullicitálja:
                diszinas-nak forditván a gála diner-t. Ott, a
                  Kalap-utcában lesz az eddigi lógós munkatársból valóságos belső munkatárs - 25
                  pengő forint kezdőfizetéssel. Itt dicséri meg Rákosi Jenő egy akadémiai
                  tudósitásomat s emeli fel a fizetésemet 35 pengő forintra. Jókor, mert föld után
                  föld siklik ki a lábam alól, édes apám kezd érdeklődni a tanári diploma iránt, a
                  tékozló fiu meg diploma helyett a “kis lap” tiszleletpéldányával kedveskedik...
                  Vigan uszom át a telet, van jó meleg hazai zekém, mely, Sipuliusz szerint, oly
                  kemény, hogy le kell tenni a földre s ugy megáll, mint egy márványszobor. A
                  zekével kapcsolatban Sipulusz mindjárt meg is keresztel Zeké-nek: rám ragad,
                  rajtam is ragad a név ifjukori barátaim körében. Jól köszönt be az uj esztendő,
                  megünnepeljük a harmadik ezer előfizetőt, nem telik belé egy esztendő, talán egy
                  fél sem: a hatodik ezret is. A szomoru emlékü tiszaeszlári pörnek nyilván jó része
                  van ebben. Ez a per fellenditi az olvasókedvet, de ezt csak megállapitom - gyerünk
                  tovább. - Beszélj, kis fiam, Kainról, biztatta első elemista fiamat a pap. - Ó, az
                  igen rossz fiu volt, arról nem szeretek beszélni, - mondta Marcika. Ilyen rossz
                  fiunak tartom én is a tiszaeszlári pert: nem e könyvbe való.</p>
					<p>Sokkal szivesebben beszélek a Budapesti Hirlap ama számáról, melyben külön
                  mellékletet szentelt Petőfinek, a dunaparti szobor leleplezésének ünnepére. Mely
                  nagy hasznát vettem Gyulai Pál egyetemi előadásainak! Az ő előadásai nyomán irtam
                  meg Petőfi életét és költészetét, s halljatok csudát! ezer példány kél el az
                  ország szivében az ujság e számából. Ezer példányra emelkedett az egyes elárusitás
                  s többé nem is szállott alá. Folyton-folyvást emelkedett. Ime, hatezer előfizető,
                  ezer példány elkél a trafikokban - nagy siker ez, az Urnak 1882-ik esztendejében.
                  A mai nemzedék mosolyog rajta, nekünk ünnep volt ez, családi ünnep.</p>
					<p>A munkatársaknak nem kell fizetésjavitásért kunyorálniok: az előfizetők számával
                  együtt növekedik a fizetésük. A második esztendőben már nyolcvan pengő forint a
                  legénység havi zsoldja, a harmadikban száz pengő forint. Már önérzetesebben lépünk
                  Zilahi bácsi elé - előlegért. Mert mióta az ujságirást feltalálták, mindig volt
                  előleg és lesz minden időkben.</p>
					<p>Vezető ujsággá emelkedik a Budapesti Hirlap, a magyar vezető osztály ujságja lesz,
                  pedig csak egy kis gárda irja, de ennek a kis gárdának a vezére
                   Rákosi Jenő. Csaknem minden hazafias, nemes akciónak ő a kezdője, ország
                  elé teregetője, a szunnyadó magyarság ébresztgetője. A vezér az ő csudálatos
                  hangszerén a maga lelkességét belemuzsikálja a szivekbe s a nehezen mozduló magyar
                  zsebéből aranyat, ezüstöt muzsikál ki, ma a védekező erdélyi magyarságnak, holnap
                  a hazavágyakozó csángómagyaroknak.</p>
					<p>Életem legszebb emlékeinek egyikét köszönhetem a bukovinai csángók
                  hazatelepitéseért kezdett és nagy lelkességgel végigcsinált akciónak. Évtizeken
                  keresztül hallatszik át az északkeleti határon idegenbe bujdosott véreink bús
                  sóhajtozása, könyörgése: Magyar testvérek! Vigyetek haza, az édes anyaföldre!
                  Évtizek multán dobbannak meg a szivek, kormánynak, parlamentnek, az egész
                  magyarságnak a szive, nyilik meg az ország kapuja testvéreink előtt - Rákosi Jenő
                  az, aki szüntelen izgatja a magyar sziveket s nem szünik meg nemes izgatása, mig
                  meg nem nyilik az a nagy kapu.</p>
					<p>Háromtagu deputáció megy Bukovinába, a magyarruhás Odescalchy Arthur herceg a
                  vezető. Magas termetü, széles, erősvállu ember a “csángó herceg”, két 23 éves ifju
                  az adjutánsa, nyulánk, vékony legény mindakettő. Szádeczky Lajos az egyik, aki már
                  egyszer ellátogatott a csángó testvérekhez, én vagyok a másik. Egy az, hogy
                  székely, más az, hogy ujságiró, az egyetlen székely ujságiró vagyok ez időben,
                  érdemesit a kiküldetésre. Galicián át, lassan mendegélő vegyesvonaton jutunk el az
                  idegenbe szakadt testvérek sivár földjére. Budapest uccáin már ibolyabokrétásan
                  páváskodott az uri nép, amikor elindultunk, itt még alszik a természet, nem akar
                  ébredezni, pedig husvét nagyhetében vagyunk. Hóvihar fogad, kietlenség,
                  szegénység, több ennél: nyomoruság képe tárul elénk mindenütt, amint a köves,
                  patakrongálta mezei utakon egyik faluból a másikba döcögünk. Nem, itt nem akar
                  nyilni a tavasz, de kinyilt e sokat szenvedett, hontalan emberek szivében: szebb
                  jövendő képe mosolyog feléjük.</p>
					<p>Andrásfalván, a kálvinista pap hajlékában verjük fel a főhadiszállást. A szegényes
                  parókia mellett szegényes Istenháza: ide vezet első utunk, megindultan hallgatjuk
                  Isten szolgájának hálaadó imáját. A templom megtelik örömében siró emberekkel:
                  csupa fehérharisnyás székelyek a férfiak, háziszőttes rokolyát, vizitkét viselők
                  az asszonyok. Azt hiszem egy pillanatra, hogy a magyarhermányi templomban vagyok:
                  az ősi viselethez itt is, ott is hü maradt a nép. Száz esztendeje mult annak, hogy
                  Bukov generális, a “székely hóhér” vérengzése elől e kis szigetre bujdosának s im,
                  a sziget az idegen tengerben magyar maradt, sőt - halljatok csudát! - más fajtáju
                  emberek egész seregét olvasztá magába! Nyelvük zamatos székely-magyar nyelv s nem
                  egy szókincset őriztek meg, amely “odahaza”, az őshazában szőrin-szálán
                  elveszett...</p>
					<p>Négy magyar falut találunk: Andrásfalva, Hadikfalva, Józseffalva, Istensegits.
                  Volt egy ötödik is: Fogadjisten, de ez ama négy falu közt eloszlott az idők során.
                  Mind a négy falunak van néhány jómódu gazdája, a nagy többség azonban
                  földhözragadt szegény: verejtékük keskenyre szabott földecskére hull. Moldvában,
                  bojárok uradalmain izzadnak nyáron a téli kenyérért. Hosszu itt a tél, a nyári
                  szerzemény nem elegendő: mind adósai a bojároknak s jórészt adósság fejében
                  izzadnak tavasz nyiltától őszi betakarodásig - esztendőről esztendőre igy
                  éldegélnek, igy tengődnek szegények.</p>
					<p>Nem elég, hogy összeirjuk a hazavágyakozók nevét, a bojárok kezéből ki is kell
                  váltanunk őket. Két heti munka ez a szomoru összeirás, az adósságlevelek
                  kiváltása: a csángó vezér oldalán a nagy fekete bőrtáska mindegyre kiürül. Mi
                  boldog-büszkén kiáltja egy legény, amint a bankókat leolvassa neki a herceg: Visszamecskentem ezt én a bojárnak, fenséges herceg ur! Már
                  mint hogy - visszadobja.</p>
					<p>Az osztrák kormánnyal megvan az egyezség a csángók hazatelepitésére, de a hatóság
                  folyton akadékoskodik. Nem elég neki az egyszerü eltávozási igazolvány, utlevelet
                  akar váltatni a kiéhezett arcu emberekkel s hosszas táviratváltások,
                  magyarázgatások után ismerik el, hogy nem külföld Ausztriának Magyarország... Az
                  akadékoskodás érthető: sok ezer munkáskezet fog elvesziteni Ausztria. Husvét
                  szombatjára virradunk s most tünik ki teljes megrenditőségében a nép nyomorusága:
                  ritka kemencében sül ünnepi kalács. Lelkem hazaröppen az én kicsi falumba, ott e
                  pillanatban a legszegényebb ember kemencéjében is lobog a láng: egész hétre való
                  kalács sül benne.</p>
					<p>S mert hazaszáll a lelkem, az ünnepi kalácsról átröppen ama bús husvétszombatjára,
                  amikor a tékozló fiu halálos komolysággal készült a meghalásra. Hirtelen beborul
                  az ég fölötte, egész nap igen szomoru s álmatlanul vergődi át a feltámadás
                  ünnepére virradó éjszakát. Ma két esztendeje... De megkönyörül rajtam az álom
                  angyala, puha kezével lesimitja szempilláimat, abban a pillanatban, amikor
                  derengeni kezd az ég. Annak a pillanatnak a fordulóján, amikor szivemhez nyomtam a
                  pisztoly csövét. Igaza van a nótának: Álom, álom, édes álom. Édes a hajnali álom.
                  De édesebb a szerelem, Mikor babámat ölelem... - im, most álmodom életem legszebb,
                  legédesebb álmát. Virágba borult almafa tövén fekszem, félig lehunyt szemmel
                  szendergek s egyszerre csak fölém hajlik egy aranyszőke haju leány, mosolyogva ejt
                  mellemre egy szál égő piros rózsát és eltünik, mint az - álom. De hiába tünik el,
                  most már bizonyos vagyok abban, hogy ő is szeret. Most már bizonyos vagyok abban,
                  hogy enyém az Élet, ember vagyok, férfi vagyok, a tékozló fiu meghalt, embernek,
                  egész embernek támadott fel. Hol van, Halál, a te diadalmad?! Hol van, koporsó, a
                  te fullánkod?! Mely nagy, mely szép dolgokat fogok cselekedni, ha fejemet pihenni
                  az ő ölébe hajthatom! Az édes anyaföld s az ő szerelme: e két termékeny talajból
                  fog táplálkozni a lelkem, innen merit uj erőt, uj hitet - ó de szép az élet!</p>
					<p>*</p>
					<p>Napról napra erösebb, mélyebb a szeretetem e szegény, elhagyatott nép iránt. Ugy
                  szeretném megosztani vele a boldogságomat, hadd kiáltaná ő is velem: ó de szép az
                  élet! De csak az én szivem kiabálja, a nép lelke kétség s reménykedés közt
                  hánykolódik: a nyomoruság, a szolgaság földjéről csakugyan az igéret földjére
                  viszik-e?... Családok szakadnak ketté, öreg szülék itt maradnak, mig hir jön az
                  éfiaktól az uj régi hazából: vajjon mehetnek-e utánok? A
                  módosabb rendüekből is készülődik néhány, hogy széttekintsen a régi hazában: addig
                  nem adják el földjüket, mig valahol a Tisza-Duna mentén mást, ennél jobbat nem
                  találnak. Tépelődnek: menjenek, ne menjenek. Igy tépelődhetett ezer év előtt Árpád
                  népe is. Három testvérrel ismerkedünk meg Istensegitsen: mind a három
                  “nagybirtokos”. Száz-kétszáz holdon gazdálkodik mind a három s a fiatalabbik már
                  bolti nadrágos, beszél németül is, mivelhogy a radautzi polgári iskolát végezé. A
                  falutól jó messzire a tanyája, 200 holdas földjének közepén a csinos tanyaház,
                  félurias a belseje. Bent, a faluban laknak a bátyjai, fehérharisnyások, de első
                  tekintetre látszik a jó mód magukon is, házukon is. A legidősebb öles termetü
                  ember: négy szürke csikóval várja a csángó herceget a hadikfalvi állomáson. A
                  szekere parasztszekér, de pompás szénaülés a derekában. Azzal tiszteli meg a
                  herceget, hogy állva hajt Hadikfalvától Istensegitsig, oly szilárdan áll, mintha
                  ércből volna öntve az egész ember, pedig a szekér veszettül táncol a lelket kirázó
                  köves uton, a négy szürke meg repül, mint a madár. Lovaslegények vágtatnak a
                  négyes előtt, durrognak a pisztolyok. A két adjutáns szekerére felkapaszkodik
                  egy vén ember: hiába biztatjuk, hogy üljön le a szekér derekába, a szekér oldalán
                  ül, s háromszor is megtölti előltöltős puskáját, durrogtat, vivátozik az öreg,
                  közben folyton beszél, árad szivéből a boldogság patakja. Bizony, nem csudálom,
                  hogy ezt az őserőt nem szivesen engedi el az osztrák.</p>
					<p>László István az istensegitsi plébános, az ő udvarára hajt be Szőcs uram. Évek óta
                  dolgozik ez a derék pap saját maga ellen: irja, folyton irja a leveleket, hogy
                  vigyük haza az ő népét. Jól tudja, hogy meg fognak fogyatkozni a hivei, megcsappan
                  a jövedelme, de ő tovább munkálja népe javát - nemcsak Istennek, népének is hü
                  szolgája ő. Litterátus ember, gyüjtögeti a csángó nép meséit, dalait, meg is
                  ajándékoz néhány szép nótával s egy igen érdekes népmesével, amelyről később
                  kitünik, hogy Déloroszországból hozta valamelyik csángó fuvaros. Moldovába
                  aratni, Déloroszországba fuvarozni jártak a csángók - igy vándorolt át Bukovinába
                  Péter és Pál, a szegény és a gazdag jobbágy, meg a földesur elmés meséje,
                  Bukovinából - Budapestre: itt lett csángómese megjelöléssel egyik ékessége első
                  mesekönyvemnek, a Székely Tündérországnak. Telt, mult az idő, a párisi Figaro-ban
                  fedezte föl Riedl Frigyes mint orosz népmesét, nyomban át is ültette s belevette
                  az Olvasókönyvébe. Lehr Albert volt az Olvasókönyv egyik szerkesztője, s amikor a
                  mese már ki volt szedve, Lehr Albert kisfia kezébe veszi a kefelevonatot, rábukkan
                  a mesére, olvassa s szalad az apjához: Hiszen ez az orosz mese benne van a Székely
                  Tündérországban! Nosza, kidobták az “orosz” mesét s helyébe az én “csángó” mesém
                  került. És azóta vándorol az orosz mese olvasókönyveken, hegyeken-völgyeken,
                  erdőkön, mezőkön, tengereken át - Isten tudja, hol, merre jár... Ime, ez a
                  mesevándorlás, nyájas olvasóm.</p>
					<p>*</p>
					<p>Végtelen hosszu vonat pöfékel a hadikfalvi állomáson, tenger nép verődik össze, ki
                  szekéren, ki gyalogszerrel hozza cókmókját, némelyik a macskájától sem tud
                  megválni; hát az ágyától, a szövőszékétől, a guzsalyától az asszonynép hogy tudna
                  megválni? A férfiak elhozzák kéziszerszámaikat: kaszát, kapát, ásót, villát,
                  fejszét - mindent. Napszámosember a hazavándorlók zöme, lehetnek vagy négyezren;
                  hazavándorlók és ittmaradók keserves sirása felhat az egekig. Csak már indulna a
                  vonat! Még öt perc s ekkor szalad a herceghez egy legény s egy leány.</p>
					<p>- Istálom, - panaszolja a legény, - ez a leány az én hitös jegyösöm. Az anyja nem
                  akarja engedni, mig a pap előtt is meg nem hitöltünk.</p>
					<p>- Hát mért nem hiteltetek meg?</p>
					<p>- Nem vót rá időnk.</p>
					<p>- Nem?</p>
					<p>- Nem istálom, mer’ ahajt a minap keresztelkedtem ki, nem
                  vót idő a kihirdetésre s emián a plébános ur nem akar meghitölni.</p>
					<p>- Sebaj, fiam, - mondja a herceg - majd meghiteltek Magyarországon.</p>
					<p>Megnyugtatja az anyát, a jegyesek egy-kettőre fölreppentek a vonatra.</p>
					<p>Ámulva-bámulva néztem a kikeresztelkedett csángó legényt. Épp olyan
                  fehérharisnyás, zekés, báránybőrkucsmás legény volt, mint a többi; épp ugy csángó
                  arca volt, mint a többinek; minden szava, mondása, szintiszta csángó-székely. Ha
                  eddig nem tudtam, most szinről szinre láttam, mi az a faji
                     beolvadás. De még csak egy esztendeje mult a lelkeket felkavaró
                  tiszaeszlári pernek, s apró epizódokat irván a Budapesti Hirlapnak az indulás
                  napjáról, az utolsó pillanat epizódjának ezt a megnyugtató cimet adtam:</p>
					<p>Hozunk egy zsidót is,</p>
					<p>- de kikeresztelkedve.</p>
					<p>*</p>
					<p>Hegyen-völgyön lakodalom: Kárpátoktól az Aldunáig tenger nép várja csángó
                  testvéreinket minden állomáson. Tenger nép - tyukkal, kaláccsal. Honszerző Árpádot
                  csak sóval és kenyérrel fogadták a meghódolt népek, a hazavándorlókat tejbe-vajba
                  fürösztik. Legenyemihályi az első állomás: hajnalban érünk oda. Már este
                  kigyülekezik uri rend és közrend, áttáncoljál; az éjszakát, bortól és örömtől
                  mámorosan ölelik keblükre a “testünkből való testet, a csontunkból való csontot, a
                  vérünkből való vért”. Az egy-kétperces megállásokból 20-30 percek lesznek, nem
                  eresztik tovább a vonatot, amig lelkes dikciókban ki nem öntötték szivük nagy
                  örömét s fel nem dobálták a kocsiba a taligakerék-kenyereket, a patyolatfehér
                  kalácsokat, szalonnát, sonkát, töltött tyukot, ropogós-pirosra sült malacot - s a
                  jó Isten tudja, még mit. De a mi kocsinkra senki sem gondol: magától értetődő,
                  hogy tele van az minden jóval, s a magyar határtól Nyiregyházáig a csángóvezér meg
                  adjutánsai egy falat nem sok, annyihoz sem jutnak. Este ettünk utoljára,
                  valamelyik galiciai állomáson: a lengyel testvérek traktáltak meg ott. A tokaji
                  állomáson Tokaj legdrágább kincsével kedveskedik a szónok: ezüsttálcán nyujt át a
                  hercegnek egy pohár bort. Jó volna lenyomtatni egy falat kenyérrel, ám ez rontaná
                  a pillanat ünnepiességét, s a jó herceg fanyar mosollyal telepedik vissza
                  adjutánsai közé. Kéket-zöldet lát a vezér szeme is, az adjutánsoké is. Végre
                  beszuszog vonatunk a nyiregyházai állomásra: ott nemcsak dikcióval, de nagyuri
                  ebéddel is fogadnak Szabolcs vezér ivadékai; estére Debrecen vár - nem kell éhen
                  halnunk a hazáért. Szolnokon hajóra telepitjük testvéreinket: mind fáradtak,
                  kimerültek vagyunk, isteni érzés a csendesen, lágyan ringató hajón megpihenni a
                  gyötrelmes dinom-dánom után. Fülem ugy megtelt Legenyemihályitól Szolnokig
                  dikcióval, szüntelen hömpölygő e-éljen - e-él-jen zugásával, bugásával, hogy ezt a
                  zugást-bugást hallom szendergés közben is. Este köt ki Szeged mellett a hajó.
                  Szőke Tisza partja nappali világosságban ragyog, az alig három esztendeje
                  romokban hevert város diszbe öltözött: zászlók lengenek a frissen épült palotákon,
                  gyertyák lobognak az ablakokban - “Szeged már szebb, mint volt”. Önkéntelen
                  elmosolyodom a királyi mondáson: “Szeged szebb lesz, mint volt”. Ennek a mondásnak
                  akkoriban az egész nemzet tapsolt, talán sokan sirtak is örömükben, mint a
                  negyvenes években a tekintetes “karok és rendek”, amikor V. Ferdinánd néhány
                  keservesen bemagolt magyar szót eldadogott. Igen, Ferenc József ellátogatott a
                  romjaiban heverő Szegedre, nézte, nézte, hosszan nézte a szörnyü pusztulást, a
                  szemfüles ujságirók meg izgatottan lesték, vajjon mit mond a király. De a király
                  hallgatott. A király nem mondott semmit.</p>
					<p>- Már pedig - izgultak a Pestre visszatérő ujságirók - a királynak kellett volna
                  valamit mondania. A nemzet lélekzetvisszafojtva várja: mit mondott a király. Nem
                  mondott semmit? Majd mondatunk vele mi!</p>
					<p>Egész uton azon tanakodtak: mit adjanak a király szájába. Egyik egyet, másik mást
                  javasolt, végezetül megállapodtak ebben: Szeged szebb lesz, mint volt. Egy fürge
                  eszü s fürge járásu, apró ember fejében született a királyi mondás, méltó egy
                  király lelkéhez: Sasvári Árminé a fej. Nem az első kegyes hazugság ez a magyar
                  nemzet történetében, nem az első altató, bolonditó szer, amivel a hiszékeny
                  magyart áltatgaták, bolonditgaták...</p>
					<p>Az Olvasókönyvek szerkesztői a Szegedről szóló olvasmányba hüségesen beletoldják a
                  királyi mondást. Hiszen királyinak - királyi, de egy kis fürge zsidó ujságiró a
                  gazdája - deleatur!</p>
					<p>Nem tudom, milyen volt Szeged az árviz előtt, milyen az árviz idején, most
                  csakugyan szép volt, szebbnél is szebb. Szeged falai közt találtam a legmelegebb
                  magyar sziveket, - ó, és Szeged porában játszadozott az az aranyszőke haju
                  leányka, kinek életem legszebb álmát s mind e mai napig legszebb valóságát
                  köszönhetém...</p>
					<p>...Már nem tudom, melyik nagy szálló termében, teritett asztalok várnak.
                  Végeláthatatlan hosszu asztalok. Elől megy a herceg, karján a felesége, aki
                  Debrecenig ment szerette párja elé - utána az adjutánsok. Egyszerre csak átölel
                  egy termetes civa, jobbról-balról megcsókol: lelköm csángóm, édös csángóm! - s egy
                  ezüst forintost nyom a markomba.</p>
					<p>- Ó, ó, köszönöm, kedves néni, de van nálam szegényebb csángó is, mondom
                  megindultan, s mindjárt tovább is adom az ajándékot egy igazi csángónak.</p>
					<p>Csizmásan, báránybőr-kucsmásan jöttem el Bukovinából - igy értem Szegedre: ez a
                  báránybőr-kucsma szerezte meg nekem az első meleg szót, az első meleg csókot, - ó
                  de szép, ó de meleg szivü város ez a Szeged!</p>
					<p>Nem, nem tudom, milyen volt Szeged az árviz előtt, milyen az árviz idején, de
                  nekem ma szebb, mint valaha lehetett. Isten áldjon, csángó testvérek! Már nálam
                  nélkül is eltaláltok az Aldunára. Vissza, vissza Pestre!</p>
					<p>Meg kell tudnom: igazat jelent-e a husvéthajnali álom.</p>
				</div>
				<div type="chapter">
					<head>MÁSODIK FEJEZET. Ebben szó lesz ifju óriásokról, egy rövid, de igen szép
                  meséről, ezzel kapcsolatosan a fészekrakásról.</head>
					<p>A Ferencrendiek bazárában van egy vendéglő: annak különszobájában vacsorázik
                  minden hétfő estéjén egy héttagu társaság. Csupa ifju óriások, a legidősebb köztük
                  harminc év körül jár: Keszler József, a
                   Nemzet szellemes, éles tollu szinikritikusa, aki röviden Keszi-nek
                  neveztetik. Fekete haja, szakálla göndör; ha Székelyországban találkozom vele,
                  örménynek nézem, nem zsidónak. De a Csalányi-vendéglő különszobájában, a
                  Kammon-kávéház különasztalánál látom őt és élvezem estéről-estére elméjének
                  sziporkázását, csodálom a vitatkozásban legyőzhetetlenségét: már van annyi
                  fajismeretem, hogy csak zsidófajtáju embernek vált ily hirtelen, villámfényszerüen
                  az esze.</p>
					<p>A társaság többi tagja 22-24 év körül járó; négy közülök most bontogatja szárnyát
                  mint szépiró: Ambrus Zoltán, Kozma
                  Andor, Rákosi Viktor, s e könyvnek irója. Marad még kettő:
                     Heltai Ferenc és Darvai Fülöp.
                  Amaz a Nemzet közgazdasági rovatának vezetője, emez ugyane
                  lapnak zenei kritikusa. S mert ma a kiváncsiság gócpontjában horgaskodik a? - ki
                  mely felekezethez tartozik, ime: Ambrus Zoltán és Rákosi Viktor
                  keresztény-katholikus, Kozma Andor s én keresztyén-református; az élő öreg
                  Keszler, a néhai Heltai és Darvai helyett bocsánatot kell kérnem: ők - izraeliták.
                  Bár a t és a ty által kettészakitva, többségben vagyunk mi fajmagyarok, de ha
                  igaz, hogy Szent László király tul a Dunáról telepité a székelyeket a keleti
                  határra, valamikor egy földön éltek s egy hitet vallottak a négy ifju óriás ősei:
                  Rákosi és Kozma túladunaiak.</p>
					<p>A tiszaeszlári vérvád pere nem bontja meg a héttagu társaságot. Mintha valahol az
                  északi sark körül folyna a nagy per, a társaság mint társaság nem vesz róla
                  tudomást. Nincs köztünk ok az irigykedésre: voltaképpen mind más-más területen
                  szántunk. Rákosi Viktorról azt hisszük, egész életére Sipulusz marad, aki még a
                  halálos ágyán is kacagtatja majd a nyájas olvasót. A pufók, gyermekarcu Kozma
                  Andor, akit az öreg Keszi “majdnem Bandi”-nak keresztelt el, a
                   Borsszem Jankó vezérverseit irja, s annyira kötött formában nyilatkozik
                  meg a talentuma, hogy nincs benne kétség: mint versköltő szerez kevés pénzt és sok
                  babért. Ambrus Zoltán 17 éves korában lép föl, mint a Fővárosi Lapok kritikusa,
                  csak később mutatja meg, hogy nagy ő szépirónak is, kritikusnak is: tán máig sem
                  dőlt el, melyiknek nagyobb. Spektátor név alá rejtőzik, s egyszerüen Speki-nek
                  szólittatik. Én magam hiába Székely Huszároskodom, Sipulusz rám ragasztja a Zeke
                  nevet s szük baráti körben az is maradok halálig. Az irodalom melyik dülőjére
                  terelődöm, magam is csak haloványan sejtem. Már sajtó alatt a Székely
                  Tündérország, Rákosi Jenő irja elébe a lelkes bemutatót: valószinü, hogy az én
                  mesemondó népem s ennek földje lesz az én mezőm; sőt az is valószinü, hogy hazám
                  ifjuságának irom majd könyveim javát.</p>
					<p>Az öreg Keszler - kritikus elme, a szépirodalom mezejére nem kivánkozik. Heltai
                  Ferenc oly messze van a szépirodalomtól, mint Makó Jeruzsálemtől. Ő a társaság
                  legmegfontoltabb, legreálisabb gondolkozásu tagja, igaziban az egyetlen. A
                  szentesi tagbaszakadt, piros arcu zsidó fiu az alföldi ember epikus nyugalmával
                  beszél és végzi az ő dolgát, egyengeti a maga ösvényét: tisztában vagyunk azzal,
                  hogy a társaságból egyedül ő lesz gazdag ember. Talán még Darvai, aki
                  zenekritikusból ügyvéd lesz nemsokára...</p>
					<p>Mondanom se kell, hogy maga-magában mind a hét ifju igen fényes jövendőt jósol
                  magának, mind palotában fog lakni, a saját palotájában, mert százezer forinton
                  alul egy sem fog megházasodni. Természetesen, kacagva jövendölik a palotát is, a
                  százezer forintos hozományt is. Ezzel az erővel megállapodhatnak vala egy
                  millióban is, hiszen a társaság három tagjáról már kipattant a titok, hogy
                  igen-igen szegény lesz a feleségük. És ki fog pattanni a többiről is.</p>
					<p>Heltai Ferencnek jut valamennyi közt a legszegényebb leány. Csudaszép németországi
                  leány az ő menyasszonya, evangélikus vallásu, de vőlegénye kedvéért áttér a zsidó
                  hitre: ez a hozománya. A vőlegény apja közepes módu, sokgyermekes apa: elég
                  szegényesen kezdi házaséletét az ifju pár, de tiz esztendő sem telik belé, saját
                  palotájukban laknak, saját fogatukon kocsikáznak. Ugy látszik, mégis volt bennünk
                  valami a költőből: látnoki szemünk Heltai jövőjét helyesen látta meg...</p>
					<p>*</p>
					<p>Van az istenkének egy fanyelü bicskája. Istenke a fanyelü bicskával kettépattant
                  egy mogyorócskát. Mogyorócskának két héjacskája szerteszét kavarog a levegőégben,
                  hol gyenge szellő, hol vad vihar kapja szárnyára, messzi, messzi sodródik
                  egymástól mogyorócskának két héjacskája, de Isten megelégeli istenke tréfáját,
                  mogyorócskának két héjacskája végül is ujra találkozik s egyszerre, együtt
                  koppannak a földre.</p>
					<p>A keleti határról fölkerekedik egy gyermekifju, kavarog a levegőégben, mint a
                  mesebeli mogyorócska héjacskája, vissza-visszadobja a szél oda, ahonnét elindult,
                  az édes anyaföldre, már-már belehull egy sirgödörbe, de a szél hirtelen-váratlan
                  szárnyára kapja s ismét az ország szivében ejti le. Ugyanazon esztendőben,
                  amelyben a keleti határ felől kavargott a levegőégben mogyorócska egyik
                  héjacskája, kavarog a másik Délről Észak felé - egyszerre koppannak az ország
                  szivének földjére. Millió meg millió mogyoróhéj kavarog a levegőégben, a nagy
                  össze-vissza kavarodásban számtalanszor összeütődnek más-más mogyorócskának a
                  héjacskái, de mire földre érnek, ki-ki párjára talál, igy akarja ezt Istennek
                  mindenhatósága: akik együtt indultak az égből, azoknak a földön találkozniok kell.
                  Ott, azon a helyen, amelyet számunkra Isten kiszemelt. A kisbaconi fiunak s a
                  szegedi leánykának az ország szivében kellett találkozniok.</p>
					<p>*</p>
					<p>A Rákóczi-utnak még Kerepesi-ut volt a neve. Sok-sok viznek kell még a Tiszán,
                  Dunán lefolynia, mig a nagy fejedelem hamvainak hazaszállitásába az öreg király
                  beletörődik s a Kerepesi-ut Rákóczi-uttá halhatatlanodik. Itt, a Kerepesi-uton
                  huzódik meg egy gyászruhás asszony: kinéz az uccára nyiló ajtón, a Kerepesi-ut
                  legszomorubb házán pihen meg a szeme - a sárgafalu Rókus-kórház ez. Mert uccára
                  nyilik az ajtó, nyilvánvaló, hogy bolt van mögötte. Hajósgazda volt az ura s
                  miként a fuvarosok ezreit tette tönkre a “ló nélkül járó vasszekér”, a hajósgazdát
                  a gőzhajó verte hullám azonképpen sodorta el. Nemcsak elsodorta, el is temette.
                  Özvegyasszony, nyolc gyermek, - mit kezdjenek a hajótöröttek? Jómód után
                  szegénységbe törődni ott, ahol százan, ezeren ismerik - lehet-e? Száz emberre, aki
                  örvend a hajótörésen, egy ha esik, kinek a részvéte szivből fakad, de talán éppen
                  ez az, amit elbirni még nehezebb, mint a kárörvendezést. Higyjétek el nekem, nem
                  volt gyöngéd lelkü ember, aki az első részvét-levelet megirta. Az igazi
                  gyöngédség; némán haladni el az előtt, akinek gyásza van.</p>
					<p>Részvét és káröröm elől Pestre menekül a hajótörött család, az özvegy “kijár” egy
                  lutris-boltot, mely egyben trafik is. Ő szolgálja ki reggel 6 órától estig a
                  dohányos embereket, leánya, az az aranyszőke haju leányka irja a lutricédulákat.
                  Kofák, cselédek, mesterlegények a szerencsepróbálók zöme, de meg-megpróbálják urak
                  is: szegény urak - hátha megütik a nagy lutrit, s gazdag emberek, hátha még
                  gazdagabbá teszi a szerencse. Az aranyhaju szőke leány irja, irja a számokat s
                  szünet idején, - mert itt is van szünet, nemcsak a bálokon - himzőrámája fölé
                  hajlik, virágokat himez, - nem magának himezi.</p>
					<p>A bolthoz közel a népszinház, ide kapnak a szinészek, benyit egyszer Rákosi Jenő
                  is s e naptól kezdve itt veszi a virzsiniáit. Napról-napra tovább marad a kis
                  boltban, melegszivü barátja lesz a hajótörött családnak. Itt hallja az első
                  véleményt a Budapesti Hirlap aznapi számáról, ebből vita támad, - hisz éppen ez
                  kell Rákosi Jenőnek. Ketten vivják a csatát: az erős fegyverzetü vitéz s egy
                  gyönge, törékeny leány. A “bús székely” némán hallgatja a szócsatát,
                  meg-megdobban a szive, ha az aranyszőke haju leány hirtelen-váratlan
                  vissza-visszavág. Gyönyörü csaták ezek, itt egyik fél sem kap sebet, s nagy az
                  erősebb öröme: ő ismét “fölfedezett” valakit...</p>
					<p>Sipulusz “vezet be” a kis boltba, mely csak félig bolt, - félig kaszinó. Irók és
                  szinészek kis kaszinója. A bemutatkozás fényesen sikerül: kérek néhány cigarettát,
                  rágyujtok egyre, aztán a másodikra, a harmadikra - hoppp! be kell mennünk a
                  redakcióba, - ott jut eszembe, hogy a cigarettákért nem fizettem. Nem baj, pompás
                  alkalom a másnapi látogatásra, bocsánatkérésre, egy kis ibolyabokréta átnyujtása
                  mellett. És telnek, mulnak a hónapok, esztendőre esztendő fordul, s egyszer csak
                  eldadogom: kisasszony, a csángók földjén, husvét hajnalán, gyönyörü álmot láttam.
                  Virágos almafa tövében szenderegtem, s maga égőpiros rózsát ejtett a mellemre.
                  Reám mosolygott. - Igazat jelent-e az álmom?</p>
					<p>- Igazat.</p>
					<p>- Mária; én nem kivánom, hogy érettem elhagyja a hitét. De - igen, a főrendiházban
                  - a polgári házasságot - - leszavazták...</p>
					<p>- Tudom.</p>
					<p>- Meg tud-e válni érettem a hitétől?</p>
					<p>- Meg.</p>
					<p>*</p>
					<p>Hát csak szálljatok tengerre, ifju párok, etessétek a velencei Márkus-tér
                  galambjait, minket az édes anyaföld felé röpit a gyorsvonat. Három esztendeje
                  várakozik, epekedik ott két öreg ember, a tékozló fiunak csak leveleit látják,
                  olvassák, őt magát nem látják. Talán mégis jobb lesz, ha
                   akkor itthon marasztjuk, - keseregnek szegények. Oly üres a ház! De már
                  vágtat a gyorsvonat, oly sebesen vágtat, mintha lelke volna. Mintha tudná, hogy
                  ezt a két gyermeket éjjel-nappal várja, sóhajtozza két öreg ember. Már Olt vize
                  partján vágtat a gőzparipa, lombos erdő szegi kanyargó partját az Oltnak, még egy
                  merész kanyarodás: elénk tárul erdőzugásos, vadgalambszólásos, szép Erdővidék. Az
                  én hazám! Az én édes anyaföldem!</p>
					<p>- Ugy-e, szép?</p>
					<p>- Ó de szép!</p>
					<p>- Nézd, nézd, látod azt a hegykoszorut?</p>
					<p>- Látom, látom.</p>
					<p>- Ugy-e gyönyörü koszoruja van az én falumnak?</p>
					<p>- Be gyönyörü!</p>
					<p>Gábor bácsi vár az állomáson.</p>
					<p>- Hogy vannak az öregek?</p>
					<p>- Jól, igen jól. Egy hét óta folyton nyitva a nagykapu. Mindegyre kimennek a kapu
                  elé, ott tipegnek-topognak, hátha hiradás nélkül jőtök.</p>
					<p>- Ó, Istenem!</p>
					<p>- Belenyugodott-e már édesapám, hogy nem lettem tanár?</p>
					<p>- Bele.</p>
					<p>- Rendesen kapja-e az ujságot?</p>
					<p>- Rendesen. Csak az búsitja, hátha pénzedbe kerül...</p>
					<p>- Édes jó apám!</p>
					<p>Ihol, az öreg postamester, ott áll a nyitott ablakban, mintha édes fia volnék, oly
                  nagy szeretettel mosolyog, integet felénk. Hálás szivvel köszöngetek fel a derék
                  öreghez s szeretném felkiabálni hozzá: Köszönöm, Gergely bácsi, köszönöm, hogy azt a levelet nem az édesapámnak adta át. Önkéntelen
                  megragadom a feleségem kezét.</p>
					<p>- Jól megnézted ezt az öreg embert?</p>
					<p>- Megnéztem, meg. Csupa jóság, nemesség az arca.</p>
					<p>- Ne felejtsd el ezt az arcot. Nagy része van abban, hogy most a kezedet
                  foghatom.</p>
					<p>- ?</p>
					<p>- Majd elmondom a történetét otthon.</p>
					<p>Otthon, otthon. Hiába raktam fészket az ország szivében, a szülei ház az - otthon.
                  Ide mindig hazajövök, oda - visszamegyek.</p>
					<p>- Nézd, nézd, ott állnak a kapu előtt! Látod, mint integetnek felénk!</p>
					<p>- Látom, látom!</p>
					<p>- Nézd, nézd, még áll a galambbúgos kapu! Tudod-e, mi van vésve rá? Áldás a
                  bémenőknek - Béke a kimenőknek!</p>
					<p>- Ó be szép mondás!</p>
					<p>Már ott áll a kocsi az ősi ház előtt. Édesapám két erős karjával leöleli a
                  menyemasszonyt. Szóval is elrebegi: Isten hozta nálunk, menyemasszouy!</p>
					<p>- Édes leányom! - öleli, csókolja menyemasszonyt az édesanyám.</p>
					<p>Első eset, hogy utolsónak kerül a sor reám. S ez most nekem olyan jól esik.</p>
					<p>Kézen fogja menyemasszonyt a két öreg ember, ugy vezetik be a “nagy ház”-ba: ez a
                  mi fészkünk. A kis kertre nyiló ablakon behajlik a mályvavirág. Ablak alatt egy
                  kis pamlag: házi gyapjuszövet a takarója. Szoba közepén az asztal: ötven
                  esztendeje festették feketére s szinét máig sem vesztette el. Ötvenesztendős a
                  háromfiókos ruhás láda is: András nagyapó verte rá a réz karikákat, a réz rózsákat
                  s meg is jövendölte, hogy: hej, ezeket a karikákat majd sok gyermek fogja
                  megzörgetni!</p>
					<p>Az asztalon virágdiszes székely kancsó: bokréta benne.</p>
					<p>- Be szép virágok! Ugy-e, édesanyám szedte?</p>
					<p>- Én szedtem, édes leányom, én. Ugy féltem, hátha nem tetszenek. De már látom,
                  hogy maga, lelkem, nem kényeskedő, - ugy-e, jól látom?</p>
					<p>- Be jó szeme van, édesanyám! Nézze, még csak gyürü sincs más az ujján, csak a
                  karikagyürü.</p>
					<p>- Ó de jó, ó de jó, - örvendez az öreg asszony. - Sokat tépelődtünk édesapáddal,
                  vajjon nem kényeskedő, nem cifrálkodó-e a feleséged. S mit sirtam én, hátha el sem
                  hozod a mi egyszerü házunkba!</p>
					<p>- Szegény leány vagyok én, édesanyám!</p>
					<p>- Ó, hála a jó Istennek! Mert, lelkem, itt mind azt hirelték, hogy a maga édesapja
                  számát sem tudja a pénzinek.</p>
					<p>- Kis lány voltam, amikor meghalt az édesapám.</p>
					<p>- Özvegy asszony, nyolc gyermek, - irta a fiam. Olyan szépen megirta. Mondtam is
                  én a hirelőknek: nem bánom én, akár gazdag, akár szegény, csak a fiamat szeresse.
                  Ugy-e, lelkem, szereti?</p>
					<p>- Másként nem volnék itt, édesanyám!</p>
					<p>- Ugy, lelkem, ugy! Istenem, Istenem, mit sóhajtoztam, mért nincs szárnyam! Volna
                  szárnyam, titkon Pestre repültem volna. Csak annyi időre, hogy lássam, amikor a
                  pap elé állnak...</p>
					<p>Hallgatott eddig az édesapám, most ő is megszólalt az ő kedves, enyelgő
                  hangján:</p>
					<p>- Jó, jó, - mondtam én édesanyátoknak, - hát csak repüljön, nannyó, repüljön, de
                  meglássa, hogy elvész majd abban a mahomet-nagy városban, s ki főz akkor nekem
                  ebédet, vacsorát?</p>
					<p>- Mindig igy szokott tréfálni nagyapó, - magyarázza édesanyám a
                  menyemasszonynak.</p>
					<p>Most hallom először, hogy édesapám nannyónak szólitja édesanyámat, ő meg
                  nagyapónak édesapámat. S hogy mindaketten magázzák egymást. Hiszen, megszolgálták
                  a nagyapó s a nannyó nevezetet: már tizenkét unoka szólitja őket igy: nagyapám
                  uram, nagyanyámasszony. Igy, igy: nagyapám uram, nagyanyámasszony. Szivem
                  felvidul, amikor jönnek az unokák s hallom gyermekkorom kedves emlékü
                  megszólitásait: Jó napot adjon Isten, nagyapám uram s nagyanyámasszony! Hogy
                  vannak, hogy szógál az egésségik? Igy, igy: ik. Sem ük, sem ök.</p>
					<p>Ezt a kitérést ugy vegyétek, hogy ezalatt egyről-másról elbeszélgetünk, aztán
                  nagyapó szép gyöngén megfogja nannyó kezét: jöjjön, nannyó, jöjjön, ne
                  alkalmatlankodjunk az éfiaknak - s csöndesen, lassan, szinte lábujjhegyen mennek
                  ki. Összenéznek az “éfiak”, mindkettőnek egy a gondolatja: csak öreg emberpár
                  lelkében fejlődhetik ennyire finommá a gyöngédség egymás, a figyelmetesség mások
                  iránt...</p>
					<p>Hetven esztendős az édesapám, a falu összes gyermekeinek “Huszár nagyapó”-ja, de
                  csak egy tekintet még nem görnyedő, öles alakjára: nem kell jövendőmondónak
                  lenned, hogy még husz esztendőt jövendölj neki. Tizenöt esztendős fickó legény
                  volt, amikor megfogta az ekeszarvát, ötvenöt esztendeje már, hogy fogja - nem tud
                  megválni tőle. Kezét-lábát összekalácsolhatná, naphosszat olvasgathatná a fia
                  küldte ujságokat, “regéket” (ő neki halálig rege marad a regény), de ma is csak az
                  esős napok az ő olvasónapjai, a téli esték az ő olvasó estéi. Ama kicsi álló lámpa
                  mellett olvasgat, amely elsőnek világitott a kis faluban. Meglátjátok, halálig hü
                  marad a lámpácskához nagyapó is, nagyanyó is: gyenge fénye éppen eleget világit
                  kettejöknek. Igaz, már bucsuzkodik az erdőtől, mert “kezdenek nőni” a hegyek. De
                  a földtől, a buzatermő földtől bucsuzni képtelen: halálig tartó halálos szerelme
                  néki a föld, az édes anyaföld. Az ő földjébe cselédember még nem hintett magot;
                  földjeinek javarészét mindig maga szántotta, maga szántja ma is. Az ő szántásában
                  “vétket” nem találsz. Barázdáról barázdára megmázsálhatnád a földet, mi egymásra
                  simul. Ebből a szántásból ki kell a buzaszemnek kelnie, s nem is kel egyéb, csak
                  buzaszem. Az ő vetése nem virágos, nem konkolyos, az ő földjében a buza egyedül
                  virágzik.</p>
					<p>Hiába tagadná, egy kicsit már fájogat a dereka, ideje volna, hogy bucsuzzék a
                  mezőtől is, de, meglátjátok, tiz esztendő is beletelik még, amig ez a szomoru, ez
                  a fájdalmas, ez a minden jó szivet meginditó bucsuzás elkövetkezik. Amikor
                  nagyapó cselédszántotta-vetette kenyérre szorul...</p>
					<p>Öreg pár, ifju pár, együtt mennek a kertbe: nagyapám korabeli alma-, körte-,
                  szilvafák a kertben, itt-ott moskotár- és perpence-szilvafák ifju hajtásai.
                  Ezeknek magvait Isten ülteté a föld kebelébe.</p>
					<p>- Oh Istenem, mikor dőlt ki ez a fa? Ugy-e, ezt még István nagyapó ülteté?</p>
					<p>- A legkedvesebb fája volt, - mondja nagyapó s könny csillan szemében.</p>
					<p>Közelebbről nézem, vizsgálom a fát. Korhadó töve megroppant, a faóriás elterült,
                  de egy csonka ága belefuródott az édes anyaföldbe: ugy fekszik István nagyapó
                  fája, mint harctéren a sebesült katona: fél karjával fentartja magát, teste nem
                  érinti a földet - nem akar meghalni, nem!</p>
					<p>- Még most is terem almát! - csudálkozik a pesti menyemasszony.</p>
					<p>- Három esztendeje fekszik igy, három tavaszon leveledzett ki, - mondja nagyapó. -
                  Nemcsak kileveledzett, virágzott is, virágjának gyümölcse is lett - áldott legyen
                  Istennek szent neve.</p>
					<p>Megindult szivvel megyünk tovább, meg-megállunk minden fa mellett: pesti
                  menyemasszonynak sorba bemutatjuk őket. - Vajjon ki lehet ez az aranyszőke haju
                  “asszonyszemély”, mondanák a fák, ha szólni tudnának. Ők eddig csupa fekete haju
                  asszonyszemélyt láttak - vaj’ ki lehet, merre van hazája?</p>
					<p>Kert közepén áll a bartamisz körtefa: vastag derekát nincs az a két kar, mely
                  átölelje. Nagyapóval egymagas a dereka, innen indulnak ki izmos ágai, s mintha
                  emberi kéz mesterkedte volna kerekre a koronáját - nem, nem, ily szépet, ily
                  mesterit csak Isten keze alkothatott.</p>
					<p>- Mi kár, hogy csak szeptemberre érik a körtéje, most nagyapó megrázná, s
                  hullanának róla a szép sárga körték!</p>
					<p>- Ezt a fát megrázná? - kételkedik a pesti asszony.</p>
					<p>- Tavaly még megráztam, - mondja nagyapó, s im, egyszerre csak megragadja egy
                  vastag ág tövét, a faóriás megrázkódik s néhány zöld körte lehull.</p>
					<p>Próbálom én is, de kudarcot vall az erőm. Még mindig nagyapó az erősebb.</p>
					<p>- Ez a fa az én legkedvesebb fám, - mondom Máriának. - Szeptemberre érik a
                  körtéje, s reggel, amikor indulóban voltam a kollegiumba, édesapám egy tarisznyára
                  valót rázott nekem. Tiz esztendőnek tiz szeptembere: ennyiszer rázta meg édes apám
                  a fát nekem. Egyedül nekem. Igy volt-e, édesapám?</p>
					<p>- Igy volt, igy. Nem tagadom.</p>
					<p>- Ez a zsiros almafa. Ennek az almájától illatos a tulipános láda. Télen, nyáron,
                  mindég illatos. Ennek az illata kisér engem, bármerre menjek. Halálig kisérni
                  fog.</p>
					<p>- Hát ez a fa miféle fa? Kicsiny maradt, pedig öregnek látszik?</p>
					<p>- Ez az én édesanyám fája, - mondja nagyapó. - Kicsiny növésü volt
                  édesanyámasszony, ezért szerette. Nannyó fája: ez a neve. Irós alma terem rajta.
                  Most is van rajta néhány. Ugy szemlélem, kidől ez is nemsokára, mint ahogy kidőlt
                  az édesapám fája. Szerre-szerre mink is mind kidőlünk...</p>
					<p>De mintha megbánná a nem ifju párnak való bús szavakat, hirtelen fordulattal a
                  rozzsalérő almafára mutat: Ezt én ültettem, ez még fiatal fa: negyven esztendőnél
                  alig idősebb. “Fiatal” ez az “édes” almafa is. Egyidős vele a “fótos” is. S
                  mindjárt meg is rázza a rozzsalérőt, utána az édest, a fótost, hull az alma, ki a
                  földre, ki a fejünkre, nagyokat nevetve szedjük szaporán, gyermekmódjára
                  rágicsáljuk - ó de édes, ó de jó!</p>
					<p>Minden édes, minden jó most nekünk.</p>
					<p>Kikerülünk a gyümölcsösből - itt kezdődik a kaszáló kert: már nő a sarju, s
                  nyilnak, nyiladoznak az őszi virágok. A kert szélén folydogál a Macskás-patak,
                  tulsó partján egy kis rét, lankás hegyoldal emelkedik föléje: olyan hosszu, mint a
                  falu. Egykor a Benedek nemzetségé ez a hegyoldal, javarésze még a mienk, de sok
                  darabja eloszlott erre-arra, oldalágra...</p>
					<p>Nézem, hosszan nézem a kaszáló kertet, a lankás hegyoldalt.</p>
					<p>“Paradicsommá varázsolnám ezt a kertet. Tele ültetném fákkal, bokrokkal. A
                  közepére házat épitenék. Tele ültetném a hegyoldalt is gyümölcsfával. Ott, ahol
                  meredeknek ágaskodik a hegy, csupa erdei fát ültetnék. Erdő volt itt valaha, ujra
                  feltámasztanám az erdőt... vége, vége. Őseim földjét eltékozoltam - későn
                  született a szép gondolat, későn”...</p>
					<p>- Hát ez az a Macskás-patak, - rezzent föl Mária. - Idáig bujdostál
                  gyermekkorodban?</p>
					<p>- Ó, ó, - nevet nannyó - ugyan bizony, még ezt is elbeszélted?</p>
					<p>- No, - mondja nagyapó, - sokat nevettünk akkoriban ezen a bujdosáson. Négy-öt
                  főtt pityókát zsebre tett, egy urusságos éveget vizzel megtöltött - igy indult
                  “őkeme” Móduvába. Igy volt-e?</p>
					<p>- Egészen igy volt, édesapám.</p>
					<p>- Hát az igaz-e, nannyó, hogy maga messziről kisérte s leste egy fa megül, vajjon
                  hová, merre bujdosik a fia?</p>
					<p>- Igaz, igaz, - vallja be nannyó. - Láttam, hogy leül a patak mellé, ott sirt,
                  sirdogált magában, aztán egyszerre csak kivett a zsebéből egy pityókát, nézte - s
                  megette. Bizony, sorra megette mind. Akkor a szájacskájához nyomta az éveget s
                  megitta a vizet. Még egy kicsit ült, üldögélt, aztán felkelt, szipogva-szepegve
                  elindult hazafelé.</p>
					<p>- Maga pedig, - folytatta nagyapó, - elillant a kertből, tett-vett a házban,
                  mintha semmi sem történt volna. Igy volt-e?</p>
					<p>- Igy volt, igy, nem tagadom.</p>
					<p>- Igy volt, igy, nem tagadom, - mondom én - majd egyszer tán meg is irom.</p>
					<p>- Ó, ó, - ütődik meg nannyó, - ezt a semmiséget csak nem irod meg, fiam?</p>
					<p>- Semmibbet is megirnak ők, - koppant a szeg fejére
                  nagyapó.</p>
					<p>- Igaza van, nagyapó, igaza, - helyesel a menyemasszony.</p>
					<p>- No, ugy-e?</p>
					<p>...Most, hogy e kép megelevenül a lelkemben, kérdem, amit akkor elfeledtem
                  kérdeni: Lehetséges-e, hogy ez a nyájas idill valaha drámává, lélekrenditő
                  drámává zordonuljon!? Hogy nekem valaha bujdosnom, igazán bujdosnom kelljen?! Csak
                  ezt a nyájas idillt látom akkor, s amig megyünk, mendegélünk a kertben, ujra meg
                  ujra visszatér a “szép gondolat”: mivé varázsolnám én ezt a kertet, ezt a
                  hegyoldalt! Hiába hessegetem el a “szép gondolatot” - makacsul visszatér. -
                  Megaranyoznám e két öreg ember életének alkonyát - késő, késő! Vajjon késő-e? Mi
                  vagyok én voltaképpen? Kivándorló vagyok, mint azok a véreim, akik szerencséjüket
                  Romániában meg Amerikában keresik, s ha szerencséjöket megtalálták, arannyal
                  megterhelten jönnek vissza, földet vesznek, házat épitenek. Igen, igen, kivándorló
                  vagyok én, s ha rám mosolyog szerencsém csillaga, hazajövök, haza. Talán még
                  életben találom öreg szüleimet; szemük láttára váltom vissza az eltékozolt földet,
                  épitem a házat, ültetem a fákat, asztalomhoz ültetem, dédelgetem őket. Egyik
                  kezemben ekeszarva, másik kezemben toll - ennél szebb élet képzelhető-e?</p>
					<p>Tetten érem magamat, hogy a föld szerelmese vagyok én is, mint az apám, a
                  nagyapám, az ükapám. Hiába mondta édes apám, hogy bársonnyá finomult a zeke - csak
                  a szine bársony, zeke az valójában - már visszasir a szivem a földhöz, a véres
                  verejtékkel áztatott édes anyaföldhöz. Ifju vagyok még, most kezdem az életet, s
                  már rajzolgatom a képét annak a szép öregségnek, amely hasonlatos lesz e két öreg
                  emberéhez...</p>
					<p>- Min gondolkozol?</p>
					<p>- Nem gondolkozom, álmodom. Majd elmondom, ha ketten leszünk.</p>
					<p>*</p>
					<p>Kettesben járjuk be a rétet, a mezőt, bekanditunk az erdőbe is. A réten már nő a
                  sarju: minden hajitásra hol keskeny, hol széles darab, az enyém - volt. A
                  buzahatárban most aratnak, bolyongunk a mezei utakon, itt-ott utat röviditünk,
                  szép gyöngén félrehajtogatjuk a rozsvetés érett kalászait: valóságban élvezzük a
                  gyönyörüséget - “a rozson át”. De réten is, buzahatárban is fel-felsir a szivem:
                  ime, ez a föld is az enyém - volt! Mért hogy nem lehet enyém a föld is, a rét is,
                  az erdő is és - Ő is?</p>
					<p>Jobbra-balra köszöngetünk, a buzának hajolt asszonyok, leányok kiegyenesednek,
                  hosszan utánunk néznek, bizonyosan irigykedve is egy kicsit; lám, de jó nekik,
                  sétálnak, sétálnak, mi meg reggeltől estig görnyedünk. Igazuk van: ők csakugyan
                  görnyednek reggeltől estig, mi meg sétálunk, sétálunk... No, - vigasztalom
                  magamban őket, - ne irigyeljetek, majd görnyedezek én is, sokat, igen sokat, késő
                  éjszakákon is, mig a földjeimet visszaváltom. Vissza, vissza, ha belepusztulok
                  is!</p>
					<p>Meredek hegyoldalon megyünk ki, hegy tetején fensik, a fensikon buzatenger. Ez ama
                  bizonyos “Nagyfőd”, a Benedek-Huszár-nemzetség ősi földje.</p>
					<p>- Ha nem tudod, mit dolgozzál, eredj ki a Nagyfődre, onnét látod a nagybaconi, a
                  bodosi, a bibarcfalvi határt. Nézd meg, mit dolgoznak az emberek s tedd azt te
                  is.</p>
					<p>István nagyapó mondta ezt a fiának, az én édesapámnak. Ennek a földnek is enyém
                  volt a fele. Most Gábor bácsiék aratnak itt. Hosszu sorban vágják sarlóval a
                  buzát, asszonyok, leányok, legények. Megállunk, beszédbe elegyedünk, szóból szó
                  kerekedik, egyszer csak kérdi egy öreg asszony: - Ugyan bizony, instálom, tud-e
                  még aratni? Nem felejtette-é el?</p>
					<p>- Dehogy felejtettem. Nem lehet azt elfelejteni. Adja csak ide a “sorróját”.</p>
					<p>Igy mondom: “sorró”. Lám, azt sem feledtem el, hogy itt a sarló - sorró.</p>
					<p>- Hát arra emlékszik-e, instállom, amikor a sorrócskájával elvágta a kicsi
                  ujját?</p>
					<p>- Emlékszem, emlékszem, hogyne emlékezném! - S mutatom balkezem kisujján a
                  forradás vékony vonalát.</p>
					<p>- Hát arra emlékszik-e, ki kötötte bé?</p>
					<p>- Hogyne emlékezném. Fiatal leány volt, Bakó Trézsi a neve.</p>
					<p>- Ó, istenem, én vagyok az a Bakó Trézsi! Ugy-e, megöregedtem, instálom?</p>
					<p>- Egy kicsit, egy kicsit. A sok gyermek, ugy-e?</p>
					<p>- Az, instálom, az, s a nyomoruság...</p>
					<p>Az, az, a sok gyermek s a nyomoruság: e kettő véniti időnek előtte a falusi
                  asszonyt. A nyomoruságba a szakadatlan, nehéz munkát is értsd bele.</p>
					<p>Elveszem Bakó Trézsitől a sarlót, nekihajlok a buza tövének: minden szem a kezemre
                  tapad. Igy tapadt rám ennél sokkal több szem, amikor az apró legényke felállt a
                  szószékbe s mindeneknek nagy ámulatára könyörgést, prédikációt elhadart. Akkor nem
                  zavart egy egész gyülekezet szemének rámtapadása, most 10-15 szempár tapad reám,
                  köztük a pesti asszony szeme is: bátortalanul kezdek az aratásnak, vékony markot
                  fogok, nehezen-lassan támad fel munkától elszokott kezem egykori ügyessége - alig
                  vágok egy kévét, nyissz! kicsordul a vér a kisujjamból. A balkezem kisujjából.</p>
					<p>- No, Trézsi, megint bekötheti az ujjamat!</p>
					<p>- Igy tanulják az aratást! - mondják az aratók.</p>
					<p>De most nem Trézsi - Mária köti be a gyenge karcolást. S nem csókolhatom meg a
                  kezét, mert rajtunk minden szem...</p>
					<p>- Ó lelkem, milyen ügyes a keze! - csudálkozik Trézsi, s csudálkoznak az aratók
                  mind. Nemcsak ezen csudálkoznak, de még azon is, hogy a pesti asszony - magyarul
                  beszél. S milyen szépen beszél. Istenem, mintha itt született volna!</p>
					<p>- Lám, mondom magamban, - de messze van még az én falumtól az ország - szive!</p>
					<p>Sokáig mulatunk az egyszerü lelkek csudálkozásán, ugy el lehet ezen évődni: Hát
                  csakugyan maga is tud magyarul? Ó, ó, ki hitte volna!</p>
					<p>*</p>
					<p>Vasárnapra virradunk, megkondul a nagy harang, szivem nagyot dobban, - a harang
                  kongásával együtt dobog. Igy dobogott ama husvét reggelén is, amikor Isten fiával
                  én is feltámadék. Készülődünk Isten házába: öreg pár, ifju pár. Nannyó kiveszi a
                  fiókos ládából nagybetüs imakönyvet, átadja Máriának; tessék, menyemasszony.
                  Olyan szép imádságok vannak benne, ó de sokszor elolvastam azt, amelyik az
                  idegenbe szakadt fiuért könyörög! Ugy-e, elolvassa maga is?</p>
					<p>- El, édesanyám, el.</p>
					<p>Öreg pár, ifju pár, kéz a kézben, mendegél. Mintha várnák a jövetelünket. A
                  cinteremben álldogálnak a hivek, bár szól már az orgona, Benkő bácsi még mindig
                  érces hangján bele is kezdett a gyülekező énekbe: Im, béjöttünk nagy örömmel,
                  Felséges Isten!</p>
					<p>Megállunk mi is, meg kell állanunk, mert körülfognak öreg rend férfiak, asszonyok,
                  a velem egykorbeliek, igen-igen örvendeznek nékünk s mi is őnekik. Ámul-bámul a
                  pesti asszony: hány öregember, hány öregasszony szólit keresztfiamuramnak.</p>
					<p>- Hogy van, hogy szógál az egészsége, keresztapámuram, keresztanyámasszony? -
                  kérdezem sorra illendően.</p>
					<p>Igen jól esik ezeknek az öreg embereknek, hogy még mindig megbecsülöm őket, -
                  hogyne becsülném? Ezek még a régi jó világból való emberek, megmaradtak egyszerü,
                  tiszta erkölcseikben. Világ pompájára sohasem vágyakodtak s kissé idegenül nézik
                  az éfiakat, akik kezdik elhagyogatni a fehér harisnyát, a posztózekét - bóti
                  ruhával cserélik fel azt. Fiatal asszonyok, leányok lábáról eltünt a csizma,
                  kivágott cipellőben pipeskednek. Leányok hátához nem simul az egyfonatban
                  leeresztett haj, gazdalányok, szolgálólányok, kontyba kötik a hajukat, sőt
                  egyik-másik arc rózsáját széles florentin-kalap árnyéka haloványitja. Még mindig
                  Brassóba járnak finomságot tanulni a szegény leányok, de egy már Pestet is
                  megjárta - olyan cifra, majd elrepül.</p>
					<p>Igen, igen, bejött a lónélküljáró vaskocsi, lónélküljáró vaskocsi hozza a
                  civilizációt; civilizációval egyetemben ősi szokásoknak pusztulását, ősi
                  erkölcsöknek a romlását...</p>
					<p>Ugy szeretném, ha legalább még száz esztendeig élnének - keresztapámuramék,
                  keresztanyámasszonyék!</p>
					<p>Beülünk nagyapóval a Huszár-nemzetség székibe, nannyó a menyemasszonnyal az
                  asszonyok első székibe. Nagyapó a kalapot, ősi szokás szerint, arca elé tartja,
                  igy rebegi el: Uram, hallgasd meg könyörgésemet. Bizonyos, hogy reánk gondol. Én
                  is arcom elé tartom a kalapomat; Uram, hallgasd meg könyörgésemet. Én meg
                  szüleimre gondolok. Néhány szál virág nannyó kezében is, a menyemasszony kezében
                  is: e mögé hajolnak. Bizonyos, hogy nannyó is reánk gondol, s Mária az én
                  szüleimre. Érzem, hogy e pillanatban gyökeredzik meg Mária szivében a mi hitünk -
                  kitéphetetlenül. Érzem, hogy amint az ő aranyszőke feje meghajolt a mi Istenünk
                  előtt, ugy fognak majd meghajolni az ő makulátlan lelke előtt mindazok, akik ma
                  még hitetlenül, gyanakodva nézik Izrael népének sarjadékát.</p>
					<p>Végigröppen tekintetem a fiatalasszonyok, leányok seregén: Mária köztük a
                  legegyszerübb. Fülbevalók csillognak itt-ott. Máriának nincs fülbevalója, nem is
                  lesz soha. Máriának csak egy ékszere van: a karikagyürü, nem is lesz több soha.
                  Máriának a papné székében volna helye s nekem meg ott kellene állanom a
                  szószékben: ó de szép beszédet tudnék mondani! De ha én most ott állanék, Mária
                  nem olvasná az imádságot az idegenbe szakadt fiuért, s az én beszédem sem lenne
                  oly szép, amilyennek e pillanatban gondolom.</p>
					<p>- Igy van jól, ahogy van, fejezem be a világi gondolatokat s lelkem alázatosan
                  borul le Isten előtt, akié a dicséret, a dicsőség, hogy itt vagyunk mindaketten az
                  ő hajlékában.</p>
					<p>*</p>
					<p>Mintha temetőbe vinnének, oly keservesen siratnak el az öregek. Ők már hálát adnak
                  az Istennek minden reggelért, melyre felvirradnak. - Sohasem látunk többet,
                  soha!</p>
					<p>Futó csillagnak néznek minket, futó csillagnak, mely végig cikázik az égen s
                  eltünik a végtelenségben. Vigasztaljuk: hazajövünk, haza, - hiszik is, nem is.
                  Néznek, folyton néznek, integetnek utánunk, mignem elnyel a messzeség. Kő ha volna
                  szivünk, megszánná őket, öreg árvagyermekeket. Lám, felneveltek “világ pompájára”,
                  ugyan mi hasznuk, mi örömük benne? semmi haszon, kevés öröm, sovány dicsőség - ez
                  a jutalmuk.</p>
					<p>Bizony, mondom, a szántóvető ember áldozza a legnagyobbat, amikor a világnak
                  neveli a fiát.</p>
					<p>Bús kedvvel hagyjuk el a falut, a mezőt, - innen-onnan bucsut integetnek felénk:
                  könny homályositja szememet, nem tudom, kik integetnek, - jó szivek bizonnyal.
                  De bekerülünk az erdőbe - s az erdő oly szép! Felvidul a szivünk, Mária szive
                  repdes, mint a madárka: a Svábhegy, a Zugliget volt eddig az ő erdeje s azokat is
                  oly ritkán láthatá. Itt erdő és erdő, ameddig ellát a szem, azon is messze, messze
                  tul. Szük erdei lejtőkön ereszkednek le a lovak, majd meredek kapaszkodók
                  ágaskodnak elénk: a pesti asszony ijedten simul hozzám, szemét behunyja - hopp!
                  már a tetőn vagyunk.</p>
					<p>Kisbacontól Tusnádig - erdő. Tusnádtól Torjáig erdő. A nagy magyar Alföld végtelen
                  rónasága után a végtelen erdő, a rejtelmes rengeteg. A homokbuckák után az
                  egetverő sziklaóriások. Egyet elhagysz, másik kiált megálljt. Megállasz egyik
                  óriás tarfején, még magasabb óriás mered rád zordonan. - Nos, Mária, tudod-e, az
                  urad mért oly hallgatag?</p>
					<p>Mind a szépség, amit látunk, megdöbbentő szép. Alig tágul ki a völgy előtted, s
                  véled, most már kinyilik előtted a végtelen rónaság, komor hegyek szoritják a
                  völgyet szükre - oly fájdalmas, oly lehangoló ez. De hiába fájdalmas, hiába
                  lehangoló, eredj csak a végtelen rónaságra, mindjárt visszasir a szived e komor
                  hegyek közé. Miért? kérdezed. Nincs erre más felelet: mert itt születtél.</p>
					<p>- Ugy szeretném, ha megszeretnéd az én hazámat!</p>
					<p>- Szeretlek.</p>
					<p>- A hazámat is. A szülőföldemet is.</p>
					<p>- Szeretlek.</p>
					<p>*</p>
					<p>Tusnád, Tusnád. Az Olt még havasi patak itt, szilajul rohan lent a
                  hegyszakadékban, felhallik a csobogása, fenyveserdő halk zugásával összeolvad:
                  lesz belőle andalitó melódia. Gála úri nép sétál fenyveskoszoruzta utjain: magyar
                  és oláh úri nép. Oly fiatalok vagyunk, szinte gyermekek, hogy gyanakodva néznek:
                  vajjon nem szökevények-e? Figura pár vagyunk, az bizonyos, ránk férne még az anyai
                  dédelgetés, de bánjuk is mi, mit gondolnak rólunk: most minden a mienk, Tusnád,
                  Szentannató, mienk az egész világ, bár csak egy kis szobára telik.</p>
					<p>Látlak-e még, Tusnád, Szentannató? Soha többet, soha...</p>
					<p>Torja. Megyünk a papbácsihoz. A füzfa szegte patak partja most is a korzó:
                  kisasszonyok, urfiak sétálnak rajta, utánunk bámulnak - vajjon rám ismertek-e? A
                  papbácsi ott ül most is a tornácon, előrehajolva, két kezét térde közé szoritva.
                  Mári néni mellette, egy kicsit megfehéredett a hajuk - vajjon Mári néni
                  visszatért-e az Istenhez?</p>
					<p>Vissza, vissza. Egy órát sem vagyunk ott, már azt is tudom, ki térité vissza: egy
                  szetemnyi fiucska a téritő, Mári néni első unokája. S két órája sem vagyunk ott,
                  mindent tudok, ami három esztendő leforgásán megesett. Férjhez mentek a Kun-, a
                  Pethő-, a Bernárd-, a Márton-leányok, de újak nőttek helyükbe, - most is 99 leány
                  van Torján. Ez még mindig úr, pedig nincs semmije, az is még mindig úr, pedig annak sincs semmije. Maholnap a
                  nemesek fölé emelkedik a közrend - egyébként a zsellérnek, a cselédnek ma is
                  parancsolás a mondás: Jól parancsolja a tekintetes úr, ma csakugyan esső
                  lesz...</p>
					<p>Nem, itt a lelkek még nem szabadultak fel... De papbácsi háza ismét meleg, nyájas
                  és derüs. Mely szörnyü vihar rázta meg a házat! Nem történt egyéb: Márika örökre
                  lehunyta szelid, bocsánatkérő kék szemét, s az anya, a papné, megtagadta Istent! S
                  kitört a vihar, esztendő mult esztendő után, tombolt szakadatlan. És ült papbácsi
                  a viharban, két kezét térde közé kulcsolva, alázatosan, béketürőn meghajolva Isten
                  előtt, nem rendült meg a hite: visszatér Istenhez a boldogtalan asszony.</p>
					<p>Visszatért.</p>
					<p>Papbácsi kertje ma is oly szép, oly tiszta, mint volt gyermekifjuságom idején. A
                  kerten átkanyargó patak kis hidja ujrafestve. Az óriási füz alatt ott a kis
                  asztalka, melyen szerelem nélkül szerelmi verseket irogattam. A kis kerek tó körül
                  változatlan ifjuságban pompáznak fehér liliomok, vörös liliomok, időtlen-időkig
                  fognak élni, virágozni: az ő halhatatlanságuk bizonyos. Tó közepén kicsiny
                  nemzeti zászlót lenget a szellő. Vajjon a zászló élete halhatatlan-e?...</p>
					<p>- Ugy-e, szép a papbácsi kertje?</p>
					<p>- Ó de szép!</p>
					<p>- Szeresse a papbácsit: Isten s szüleim után neki köszönhetem, hogy az vagyok,
                  ami. Ha rossz gondolatok háborgatták lelkemet, mindjárt megjelent szelid arca, rám
                  mosolygott tiszta kék szeme - s a kisértet eltünt. Szereti?</p>
					<p>- Első pillanatban megszerettem.</p>
					<p>A nyájas fészekben a kis oldalszoba a mi szobánk. A falon papbácsi és Mári néni
                  életnagyságu képe. Papbácsi térdére fektetve tartja kezében a Szent Bibliát.
                  Szelid szeme a Szent Biblián látszik pihenni, de bármerre fordulsz a kis szobában
                  - kisér komoly, intő tekintete. Félve fogom meg Mária kezét, pedig enyém e kéz. Ez
                  a félelem kisért gyermekifju koromban is, valahányszor a könyvespolcról egy-egy
                  könyvet levevék. Pedig e polcon tilos könyv nem találtaték.</p>
					<p>Apró árnyképecskék itt-ott: német diákok, papbácsi német barátjainak arcképei.
                  Ihol egy nagy krétarajz: hosszuszáru csizmás német diákok ülnek, heverésznek az
                  erdőszélen, söröskancsó a kezükben. Be szép fiuk! Ki gondolna arra most, hogy
                  majdan e fiuk fiaival, unokáival együtt vérzünk el! Átellenben a falról szőke
                  leány arcképe mosolyog le ránk. Jozefin, a lengyel kisasszony ez. Papbácsi két
                  leányának nevelője. Ki gondolna most arra, s ki hinné el azt, hogy Jozefin hazája
                  feltámad valaha? Hogy akkor támad fel, amikor a mienk halálra itéltetik... Most
                  csak egy a gondolatunk: oly szép az élet, oly szép a világ! Ki gondol a
                  mézeshetekben arra, hogy egyszer majd ránk illik a régi dal:</p>
					<p>Ifju voltam, gondolatlan,</p>
					<p> Tréfás, nyájas, nyughatatlan:</p>
					<p> De az mégis halhatatlan,</p>
					<p> Igy szenvedni nagy-ártatlan!</p>
					<p>Be jól rendeli Isten, hogy a messze jövendőbe nem lát gyarló szemünk!</p>
					<p>*</p>
					<p>Székelyország Alföldje Háromszék. Keleti oldalát végig erdős hegylánc szegi, védőn
                  emelkedik a sikság fölé. Acélos buzát terem e sikság: meglátszik a népén. Járása,
                  beszéde büszke, szinte kevély. Udvarhelyszéki, csikszéki testvéreinél módosabb.
                  Ruhája hajlik az urias felé. De szorgalmas, mint a hangya. A sikság el nem
                  lanyhitotta, a jómód el nem puhitotta. Ez a föld termette Mikes Kelement, a hüség
                  szobrát; Körösi Csoma Sándort, az ősmagyar hazát keresőt; Gábor Áront, a magyar
                  történelem legszebb szabadságharcának ágyuöntő hősét. Mindahárman a hazáért éltek,
                  haltak. Szabad-e e földnek idegen kézre jutnia?</p>
					<p>Ezen a megszentelt sikságon vezetem, kéz a kézben, Máriát. Aki e megszentelt föld
                  vizét itta, levegőjét lehelte - lehet-e valaha más, mint magyar?</p>
					<p>Várj türelemmel a feleletre, nyájas olvasó.</p>
					<p>Most megyünk, mendegélünk, gyönyörködünk az aranykalászok tengerében. Most csak
                  hadd csirázzon ki észrevétlen két ifju szivben a vágy: ujra meg ujra visszatérni
                  az édes anyaföldre, aztán egyszerre csak itt maradni, szép öregség napjait itt
                  átszenderegni és - csendesen itt aludni el...</p>
					<p>Végiggyönyörködjük, ábrándozzuk a háromszéki sikot, megcsudáltatjuk magunkat a
                  szentgyörgyi sétatéren - vajjon kik s mik lehetnek? Fülünkbe jut, hogy valaki
                  mágnásnak nézett, mert ki más házasodhatik ily fiatalon? Bekukkintunk Előpatakra,
                  ott egy kedves öreg ur mindjárt rám ismer, csakhamar egy másik öreg ur: régi
                  szabásu magyar öreg ur mindakettő, méltóságos urak, finomak, s oly szépen, oly
                  kedvesen, oly gyöngéden udvarolják körül a pesti asszonykát, hogy az csupa
                  gyönyörüség.</p>
					<p>- Látja, látja, - mosolyog felém Mária, - nincs igazam, hogy mindig jobb szerettem
                  beszélgetni az öreg urakkal?</p>
					<p>- Igy volt ez mindég, hugomasszony, - mondja az egyik öreg ur. - Az öreg urak
                  kedvesebbek, finomabbak voltak, mint a fiatal urak. De a lányok háládatlanok:
                  végül is csak fiatalemberekhez mennek feleségül.</p>
					<p>Két öreg ur, ifju pár, csillagos, holdas este, régi történetek, ártatlan anekdoták
                  - ez igazán gyönyörü este volt. Mért, hogy még száz esztendőt nem élnek az ilyen öreg urak! Mert már halnak, halnak, egyre halnak,
                  gyökerestől pusztulnak ki történeti családok, züllenek, kallódnak az ősökhöz
                  méltatlan unokák. Fogyni kezd a régi erkölcs, régi erkölccsel az ősi föld. Ez a
                  két öreg ur még jóleső kivétel. Velök tudnék maradni reggelig. Szállásunkig
                  kisérnek, hosszan, sokáig utánunk néznek, mi is vissza-visszanézünk, leintegetünk
                  az emeletről.</p>
					<p>- Jó éjszakát, szép ifjuság!</p>
					<p>- Jó éjszakát, szép öregség!</p>
					<p>*</p>
					<p>Még van nehány napunk: beröppenünk Brassó városába. Kopasz fejü Cenk aljában
                  huzódik meg Weisz Mihály városa, aki - haj, de rég volt! - magyar ruhát viselt, s
                  szász voltának megtagadása nélkül hü fia tudott lenni a magyar hazának. Az uccán
                  összekeveredik szász, oláh és magyar szó. A szászok kezében a vagyon, vagyonnal a
                  hatalom. A magyar szó még ritka: székely mesteremberek és cselédleányok ajkán
                  csendül fel itt-ott. Háromszék és Erdővidék gazdanépe ide hordja buzáját, zabját,
                  lencséjét, gyapját, bárányait, sajtját, szegénysége a - leányát, szolgálatba. Ezek
                  a leányok a szász és oláh uri gyermekek magyar nyelvmesterei. Látunk piros
                  nadrágos magyar honvédeket, de rongyos a nadrágjuk, a bakancsuk - lenézik
                  szegényeket saját véreik: a peckesen sétáló, közöshadseregbeli magyar bakák. Egy
                  az, hogy honvédnek a legénység gyengébbjét, kiselejtezettjét veszik be, más az,
                  hogy - rongyosak, kitagadottak. Ez az a “magyar világ”, amely 1867-ben
                  “feltámadott”. Még csak most kezdenek épülgetni a magyar kultura templomai.
                  Lassan-lassan, óvatosan épülnek, mintha sejtenék az épitők: minek siessünk, ugyis
                  összedülnek...</p>
					<p>Nagy kedvünk kerekedik látni Szinaját. De ehhez utlevél kell, 24 órára szóló
                  utlevél. Felmegyünk a vármegyeházába, bekopogtatunk az alispánhoz. Miniszteri
                  fogadóteremhez hasonlatos nagy terem közepén fogad egy apró, ridegarcu ember. Ez
                  az alispán. Szász. Eléadom a kérésemet, a felelet: van-e rendőri igazolvány? -
                  Nincs. Mindenféle leveleket kotorászok elé, de hiába, a kis embernek ez nem elég.
                  Látom az arcán, hogy ez is szökevénynek néz. Kilobban a harag belőlem, Mária
                  oltogatja, végre is le kell mondanunk Szinajáról. Kimegyünk az uccára,
                  gondolkozom, van-e a városban ismerősöm. Egy sincs. Megyünk, mendegélünk,
                  egyszerre fölpillantok egy ház kapujára, s szemem egy néven megakad: Kapdebo
                  Ferenc ügyvéd. A következő pillanatban már az ügyvéd irodájában vagyunk. Sohasem
                  láttuk egymást, s csakhogy keblére nem ölel, amikor bemutatkozom. Asztalán hever
                  ugyan a Budapesti Hirlap, őmaga is kolozsvári ujságiró volt valamikor, de
                  fogadhatna, ugy-e, ezzel is: Azt mindenki mondhatja, hogy ez meg az. Tüstént veszi
                  kalapját az örmény-magyar, jön velünk a vármegyeházára, igazolja
                  személyazonosságunkat, sőt szemére is lobbantja a kis embernek, hogy magyar irótól
                  (?) megtagadja az utlevelet. A hangos szóváltásra belép egy szép szál magyar
                  ember. Nemcsak a ruhája, arca is mutatja, hogy magyar. Székely-magyar. Csakugy
                  mennydörög méltatlankodó hangja, a kis ember egész testében reszket. A vármegye
                  főjegyzője a tüzes székelymagyar. Tompa Sándor a neve. Kézen fog s ugy vezet az ő
                  szobájába. Ott mindjárt utlevelet állittat ki nekünk.</p>
					<p>Ime, ez a szász s ez a magyar. A szász óvatos, bizalmatlan, a magyar - hiszékeny.
                  Az egyik irásra sem hiszi el, hogy én vagyok én, a másik első pillantásra, első
                  szóra elhiszi. Nem is sikerült soha még magyar összeesküvés. Nem is fog.</p>
					<p>*</p>
					<p>A magyar határtól egy jó futamodás Szinaja. Az ut a határig, s a határon tul
                  Szinajáig - röviden: vadregényes. Király nyaralónak szebb helyet alig választhat
                  vala. Erős a gyanum, hogy a költő királyné, Carmen Sylva fedezte föl. Fenyves
                  rengeteg közepén lankás hegyoldal, ennek sikján épült a királyi kastély, s nem
                  messze tőle villaszerü ház: a király vadászkastélya ez. Van egy szálló, egy-két
                  magányos villa; még csak ezután épül ki Szinaja. Most néptelen, mert nincs itt a
                  király. Csak a vadászkastélyt nézhetjük meg belül. A király dolgozószobájában,
                  egyszerü asztalon hever egy kis német könyv. Ki van nyitva a közepe táján: olló
                  nyomtatja le. Gazdasági munka. Ime, egy király, aki gazdasági könyvet olvas. Az
                  asztalon hosszu skatulya, benne gyufa. A rendesnél háromszor hosszabb gyufák ezek.
                  Egy szálat elteszek emlékül, s irván Szinajáról a Budapesti Hirlapnak, azzal
                  bosszulom meg a brassai alispánt: kisebb, mint a Károly király gyufája.</p>
					<p>Megnézzük Carmen Sylva szobáját is. Törökös divány benne, a divány előtt a rokka,
                  a rokkán patyolatfehér lencsomó. Vajjon szokott-e fonni valójában? Mindegy: költő
                  volt és szép verseket irt.</p>
					<p>Valóban, költőhöz és királyhoz méltó hely Szinaja. Költői voltán még az a ronda
                  külsejü ház sem ront, mely a királyi kastélytól nem messzire rejtőzködik s melynek
                  udvarán vöröshagymát ebédelő, szakállas barátok üldögélnek. Ha nem csal emlékem,
                  ez az a hires zárda, melyet Negru vajda parancsára Manoli mester épitett. Igen
                  szép népballada halhatatlanitja az argesi zárdát, magyar földbe rég elfeledett
                  iró, Ács Károly ültette át. Tiz kőmives fog a munkába, de amit nappal épitnek,
                  éjjel romba dül. És akkor álmot lát Manoli, a pallér. Azt álmodja, hogy mindaddig
                  nem épül fel a zárda, amig azt a nőt, aki elsőnek jön ide reggel, be nem falazzák.
                  Manoli felesége jön elsőnek, befalazzák, s a zárda felépül. Azt kérdi akkor Negru
                  a kőmivesektől: tudnának-e ennél még szebb zárdát épiteni? Igennel felelnek, s a
                  vajda most azt parancsolja, hogy szedjék el az állást, hadd szoruljanak fenn s
                  pusztuljanak ott a kőmivesek. De a kőmivesek zsindelyből szárnyat csinálnak,
                  repülnek, repülnek, mignem lezuhannak és kővé változnak. Manoli röptében meghallja
                  felesége jajgatását, eszméletét veszti s szintén lezuhan.</p>
					<p>Rokon ezzel a népballadával a székely Kőmives Kelemen, s egyidőben sok vita folyt
                  arról, hogy melyik az őseredeti s melyik az utánzat. Boldog idők, amikor nem a
                  föld, Erdély földje, - egy népballada körül folyt a vita! Azt hiszem, ott az
                  igazság, hogy sem egyik, sem másik nem utánzat: mindakettőnek ősrégi babonás
                  hiedelem a forrása. Az ujgörög népköltészetben is van hasonló tárgyu népballada,
                  azzal a különbséggel, hogy a görög balladában hidat épitnek a kőmivesek, az
                  oláhban zárdát, a magyarban várat: a dévai várat. Van egy szerb monda is, amely
                  szerint háromszáz kőmives dolgozik Skutari várán, de nem tudják felépiteni, mert
                  Vila, a kárörvendő tündér, mit nappal épitnek, éjjel lerombolja.</p>
					<p>Igen, igen, boldog idők, amikor nem a föld, de egy népballada körül folyt a
                  vita...</p>
					<p>*</p>
					<p>Isten veled argesi zárda, dévai vár, édes anyaföld, az ifju pár visszaröppen a
                  pesti fészekbe. Két tágas szoba, uccára nyiló, ez a fészek. Ebédlő, hálószoba:
                  ebben egy nagy iróasztal. A könyvszekrény az ebédlő disze. Tele vannak az ifju
                  lelkek hazai emlékekkel s egészséges kacagástól cseng a fészek, amikor azokra a
                  hitetlen bácsikra s nénikre kerül a sor, akik szegénységünket esküszóra sem hiszik
                  el. Különösen azt az öreg urat találjuk igen kedvesnek, aki egy megürült kerületre
                  célozgatott, ahol mindössze háromezer forint a mandátum. - Mi ez, kedves
                  öcsémuramnak? Lájbizsebéből is kifizeti az - apósa.</p>
					<p>De vajjon csakugyan szegények vagyunk-e? Havi száz pengő forintot fizet a
                  Budapesti Hirlap. Karácsonyra megjelenik első mesekönyvem, a Székely Tündérország,
                  Rákosi Jenő előszavával: gyönyörü elmélkedés a meséről, a mesemondásról, a sas
                  szárnyára kapja az ökörszemet, széditő magasságba röpiti: ide nézzetek, “ő a
                  legjobb mesemondó a mi falunkban”. Ez jó világ volt, szép világ volt: az emberek
                  még nem sajnálják egymástól a jó szót, a dicséretet, nem irigylik a dicsőséget -
                  talán az első gyermekkönyv a Székely Tündérország, amellyel tárcacikkben
                  foglalkozik a sajtó. Az első s talán az - utolsó.</p>
					<p>Négyszázötven pengő forintot fizet a Pallas: ez a Székely Tündérország kiadója. S
                  karácsony ünnepén segédszerkesztője vagyok az Ország-Világ-nak (ennek is a Pallas
                  a kiadója), egy évre rá szerkesztője: ez is fizet havi száz pengő forintot.
                  Milliomosok vagyunk. Milliomosok, akiknek a cseléd szép kerek mártásos csészében
                  teszi asztalra a levest - igy kiméljük a levesestálat: egy az, hogy a csészében
                  kényelmesen elfér a leves, más az, hogy ez igy igen kedves. Mária teszi első nap
                  az asztalra a csészét - itt a leves, gazduram! s úgy tudunk kacagni ezen a kedves
                  semmiségen, hogy a könnyünk is kicsordul belé.</p>
					<p>Még mindig gyermek vagyok.</p>
					<p>Valószinü, hogy halálig az is maradok.</p>
				</div>
				<div type="chapter">
					<head>HARMADIK FEJEZET. Ebben az igen hosszu fejezetben az iróember két nagy
                  ellenségéről: az ujságszerkesztésről s a honatyaságról lesz szó.</head>
					<p>Délelőtt ujságszerkesztés, estébe nyiló délután, s néha éjjel is, ujságirás:
                  Ország-Világ és Budapesti Hirlap közt igy oszlik meg az időm. Alig izlelek az
                  irodalomba, leteszem az irótollat s helyette kék plajbász a kezemben, özönével
                  jönnek a versek, a rövid meg hosszu lére eresztett novellák: mindennap sürün
                  találkozom szárnypróbálgató hasonmásaimmal. Ezerféle kézirást olvasok, könnyen és
                  nehezen olvashatót, fésülgetem, csinositom a szárnypróbálgatók irásait, öreg
                  ember türelmességével, a még maga is kezdő ifju meleg szeretetével: nem engedem
                  hevertetni, hadd kerüljön napfényre mielébb. Ha egyebet nem tudok, azt már tudom,
                  mely nagy keserüség a szárnypróbálgatónak, ha kezeirása válaszolatlan kerül
                  papirkosárba, legjobb esetben az asztalfiába, honnét a szerkesztő hónapok multán
                  halássza ki - s hátha soha ki sem halássza?</p>
					<p>Mind kevesebb és kevesebb tárcát irok a Budapesti Hirlap-nak, az ujdonságrovatot,
                  majd a közgazdasági rovatot állitom össze - máig sem tudom, ez utóbbihoz hogyan
                  jutottam. Egy-két tárca itt, az Ország-Világ majd minden számában heti krónika:
                  humoros, enyelgő, csipkedő - ezzé zsugorodik az irodalom, ha ugyan ez irodalomnak
                  volna nevezhető. Bizony, nem az. Éjjelenként, fáradtan, álmosan irom meg első
                  regényemet: a magyarhermányi legációból hoztam a csiráját. Sok-sok esztendő során
                  fogy el az első kiadás, az Athenaeum ajánlatot tesz a második kiadásra, elolvasom
                  s ez a válaszom: nincs az a pénz, hogy másodszor kinyomassam. Egyetlen fejezetről
                  állapitottam meg, hogy valamennyire - irodalom. Az ősrégi székely párviadal
                  leirása ez. Amikor a székely ugy hivta ki ellenfelét párosviaskodásra, hogy egész
                  falu fülehallatára kiáltott be az udvarra: Gyere ki, hé! híre-hóra, hó hátára, vas
                  lándzsára! Ha ki nem jössz vaslándzsára, pokolba mégy vacsorára!</p>
					<p>Huszonötéves korában már irhatna az ember jó regényt is, de az én regényem tele a
                  kezdő ember igen kevés erényével és igen sok hibájával. Talán nem csalódom, ha azt
                  hiszem, hogy a mi fajtánk fejlődése, szárnyainak kibontogatása lassu tempóban
                  halad. A régi irók nagyrészének falun, tanyán, kisvároson ringott a bölcseje,
                  gyermek- és ifjukoruk levegője a talentum gyors kifejlésére
                  nem alkalmatos. Hiába hozakodtok elé a régibb időkből Petőfivel, az ujabb időkből
                  Herczeg Ferenccel: egy az, hogy Petőfi szerb-tót, Herczeg Ferenc sváb eredetü, más
                  az, hogy minden szabály alól van kivétel. A mi fajtánk ilyen kivétele - Jókai. A
                  mi fajtánk a mesebeli táltos csikóhoz hasonlatos, mely esztendő számra
                  girhesen-görhesen lézeng az udvaron (még a szemétdombon is), ügyet sem vetnek reá
                  - egyszerre aztán megrázkódik, kócos, bojtorjános szőre aranyszőrüvé varázsolódik,
                  felszáll a magas levegőégbe, erdők, mezők, hegyek, tengerek felett repül.
                  Természetesen, a táltos paripa sem mind egyforma: egyiknek négy, másiknak öt lába,
                  a harmadiknak két első lába tövén még szárnya is van, de egy dologban mind
                  egyformák: sokáig lézengnek észrevétlen s hirtelen-váratlan rázkódnak meg. És
                  megelőznek sok-sok hirtelen-nőtt paripát, akik már csikókorukban ámulatba ejtettek
                  sebes vágtatásukkal...</p>
					<p>Ne értsen félre az olvasó, tudom, hogy az arany középszeren felül soha nem
                  emelkedtem, nem is vágyakodtam - egyszerüen csak megállapitani igyekszem fajtánk
                  lassu fejlődését és ennek okát. Talán nem is mondok ezzel újat, azzal meg éppen
                  nem, hogy az iróember két legnagyobb ellensége az ujságszerkesztés s a
                  honatyaság.</p>
					<p>Lelket ölő, lelket fásitó foglalkozás az ujságszerkesztés: minden gondolat
                  egyetlen cél körül forog - megtartani s szaporitani az előfizetőket. Egy
                  félrelépés ezer bajt okoz: gyermekkoromban tanulságos történetet olvastam erről
                  István bácsi kalendáriomában. Egy félrecsuszamlás az előfizetők ezreit kergetheti
                  szét. Ime, a példa. Jön egyszer, esztendő vége felé, Tolnai Lajos, a regényiró, s
                  mondja: - No, kedves öcsém, irok én magának egy kis regényt az uj esztendőre. Egy
                  falusi kis lány lesz a hőse. Egy dalos kis pacsirta. Az lesz a cime: A falusi
                  Blaháné. Megirjam-e?</p>
					<p>- Hogyne, kedves bátyám, irja meg.</p>
					<p>Mindjárt közhirré is teszem: halljad, falu, halljad, város, az uj esztendőt Tolnai
                  Lajosnak, a kitünő regényirónak bájos regényével nyitom meg. A cime: A falusi
                  Blaháné.</p>
					<p>A regényből egy sor sincs még a kezemben. Készül már az ujévi szám, akkor hozza,
                  az utolsó pillanatban, Tolnai az első közleményt. Olvasatlan küldöm nyomdába a
                  kéziratot. Kefelevonatban olvasom s majd leszédülök a székről. Már az első
                  közleményben egy ocsmány nótát dalol a pacsirta. A falusi Blaháné. Dühösen huzom
                  keresztül a nótát: deleatur! Ki vele!</p>
					<p>Hétről-hétre kapom a kéziratot, rendszerint az utolsó pillanatban, alig győzi a
                  kék plajbász kitörülni az ocsmány nótákat, szavakat, mondásokat, egyszerre aztán
                  rémülten veszem észre, hogy a kék plajbász sem használ: a regénynek a lelke is ocsmány. Mit tegyek? Félbeszakitsam a regényt s
                  bevalljam, hogy nem ismertem, mielőtt a közlésébe fogtam? Eláruljam a titkot, hogy
                  az ismert nevü irók igy irják a regényt: hetilapba hétről hétre, napilapba napról
                  napra? Nem tettem sem ezt, sem azt, végigszenvedtem a vesszőfuttatást. Mert
                  jöttek, sürün jöttek a felháborodott lelkü anyák, apák levelei. Hogy ők
                  szépirodalmi lapra fizettek elő. Szépirodalmi lapra, melyet nyugodtan adhatnak
                  leányaik kezébe. Ez is, az is visszaküldte az ujságot s a végeredmény: uj
                  negyedben az előfizetést ötszáz előfizető nem ujitotta meg.</p>
					<p>Igazuk volt. Én is igy teszek, ha előfizető vagyok. Igen, igy irják az irók a
                  regényt az ujságoknak, hétről hétre, napról napra. Az iró nem tőkepénzes: miből
                  él azalatt, amig ir, ha előre meg nem fizetik a müvét? (gyakran, amikor a mü még
                  csak gondolat. Csak terv. Sőt még az sem. Egyetlenegy regényirója van a
                  nyolcvanas-kilencvenes éveknek, aki a szerkesztőnek mindig kész regénnyel
                  kedveskedik. Asszonyoknak, leányoknak ő a legkedvesebb irója. Csupa hercegek,
                  grófok a hősei, a regény végén rendszerint kisül, hogy az inas is gróf, legalább
                  is báró. Az irodalomtörténet szomoru korszaka ez: Beniczkyné hig regényeinek több
                  olvasója van, mint Jókai regényeinek. Csak ugy falják regényeit uriasszonyok,
                  urileányok és szobaleányok mindközönségesen. December elején kérek regényt a
                  kegyelmes asszonytól, karácsony ünnepére már hozza is az inas (vajjon nem
                  gróf-e?), aranyos cérnával van átkötve a kéziratcsomó. Bizonyos, hogy két-három
                  heti munka a félesztendőre való regény. Rettenetesen szégyellem magamat magam
                  előtt, de hiába, a közönség izlése nem ismer tréfát. Térdet-fejet kell hajtanom
                  előtte. A kihordó ujságolja, hogy az emeletről lekiáltanak a kisasszonyok: van-e a
                  lapban Beniczkyné-regény? Ha nincs: csalódottan biggyesztik félre eperajkukat; ha
                  van: elébe szaladnak, kitépik kezéből az ujságot.</p>
					<p>Hát, ez igen kedves idő volt, de jó, hogy - elmult. Talán nem tévedek abban, hogy
                  trónjáról a regényirás királynőjét Mikszáth Kálmán s még inkább Herczeg dönti le.
                  A sváb fiu párbaj miatt egy évig vendége a váci fogháznak, Itt irja meg első
                  regényét: Fenn és lenn a cime. Kikerül a fogházból, nyilván
                  nem is mer próbálkozni ismeretlenül mindjárt regénnyel, néhány rövidebb lélekzetü
                  tárcája jelen meg a Pesti Hirlapban, egy-kettő az Ország Világban. Megéreztem,
                  hogy Istenadta iró jelent meg az irodalom mezején s a karácsonyi számban, melyben
                  csak tiz év óta szereplő költők és irók arcképét s rövidebb irásmüvét teregetem a
                  közönség elé, bemutatom Herczeg Ferencet is. Oly kevés dolga jelent meg idáig,
                  hogy az irók is megütődnek: hogyan került az ujságba az ő arcképe is. Ki ez a
                  Herczeg Ferenc? Mosolyogva nyugtatom meg az irókat: Én már tudom, ki. Majd ti is
                  megtudjátok. Akkor én már olvastam a Fenn és lenn-t. A
                  Singer és Wolfner cég - gondolom, a nyolcvanas évek végén - pályázatot hirdetett
                  regényre. Mikszáth Kálmán, Fái Béla s e könyv irója voltak a pályabirák. Mikszáth
                  volt a bizalomkeltő cégér: mondanom se kell tán, hogy a kényelmes palóc egyetlen
                  regényt sem olvasott el. Elsőnek olvastam a Fenn és lenn-t. - Ez már regény! -
                  kiáltottam fel a sok rossz regény olvasása után s ajánlottam a megjutalmazását.
                  Ezer korona volt a pályadij. Alig néhány hete jelent meg néhány apró lélekzetü
                  tárcája, nem volt nehéz megtalálnom az atyafiságot a tárcák s a regény között.
                  Szinte bizonyos voltam abban, hogy a regényt a sváb fiu irta. Emellett bizonyitott
                  az is, hogy néhol még küzdeni látszott a magyar nyelvvel. Amint irói körökben
                  szokták nevezni: csörgette a germanizmus rabláncait. Fái Béla, aki francia
                  regények magyarra forditásaival tünt ki akkoriban, alig olvasott el néhány oldalt
                  a regényből, bőszülten dobta félre a regényt: hisz ez nem tud magyarul! - Igaz,
                  mondtam én, látszik, hogy nem az anyatejjel szivta magába a magyar szót, de a
                  regény erős talentum müve. Tessék csak végigolvasni.</p>
					<p>Végigolvasta, igazat adott, de a germanizmusok miatt csak dicséretre
                  érdemesité.</p>
					<p>- Bizonyosan fiatalember, - mondá, - boldoggá teszi a dicséret is.</p>
					<p>Igy indul el diadalmas utján Herczeg Ferenc, a sváb fiu, ezidőszerint az élők közt
                  a legnagyobb.</p>
					<p>Sok a tövise az ujságszerkesztésnek, de vissza-visszanézve, a rózsának már csak az
                  illatát érzem. Tenger vesződség, izgalom a képek miatt. Minden képet, minden
                  rajzot Bécsbe kell küldeni: csak az a másolat tökéletes, amely Angerer és Göschl
                  mühelyéből kerül ki. Rengeteg pénzbe kerül egy-egy kép és sohasem vagy bizonyos
                  abban, hogy idejében megérkezik-e Bécsből. Egyszerre csak látom, hogy az irók
                  munkáját nem tudom illően honorálni, az illusztrátorokat sem, mert a bevétel
                  javarészét - Bécs nyeli el. A Budapesti Hirlap már 25 pengőforintot fizet a
                  nevesebb iró tárcájáért, az Ország-Világ jó, ha tiz
                  forintot fizethet. A közönség szemlátomást pártol át a “kis lap”-okhoz, amelyek
                  tárcát, regényt, sőt verset is közölnek. A családapáknak hamarosan megjön a
                  “jobbik eszük”: minek járassanak szépirodalmi ujságot, amikor tárcát, regényt,
                  verset talál “az asszony” eleget az “én lapomban” is. Ha “az asszony”, - mondja a
                  vidéki ur, - képes lapot is szeretne látni, egy hét multával felszabadul a
                  kaszinóban, hazaviszem, hadd gyönyörködje ki magát. (Igaza van.) - Ha az asszony,
                  - mondja a pesti ur, - képes lapot szeretne látni, elviszem a kávéházba, - ott
                  kedve szerint válogathat német, francia, angol képes lapok között. Magyar is akad
                  egy-kettő. (Ennek is igaza van.) Mindenkinek igaza van, csak a szerkesztőnek
                  nincs, aki elég bolond, hogy képpel, verssel, regénnyel, novellával,
                  “ismeretterjesztő közleményekkel” alkalmatlankodik, holott szemlátomást fogy a
                  közönsége. De végre is minden vers, minden regény nem fér el a napilapokban, a
                  költő mégis csak a hetilapokban helyezi el javarészét a verseinek, s az az öt-tiz
                  pengőforint is jobb a semminél.</p>
					<p>Vajda János e korszak legnagyobb költője, de éppenséggel nem népszerü. Ám a
                  szerkesztőnek meg kell becsülnie őt: egy versének 25 forint az ára. Zordon képü,
                  magába temetkezett óriás, kerüli, gyülöli az embereket. Rendszerint egyedül
                  üldögél a Kammon-kávéház sarkában; két zsidófiu: Palágyi Menyhért, a filozófus, s
                  Lajos, a költő, látogat el hozzá - senki más. Arany Jánost igen lekicsinyli s
                  gunyosan szokta szavalgatni:</p>
					<p>Királyasszony kertje</p>
					<p> Kivirult hajnalra,</p>
					<p> Fehér rózsa, piros rózsa,</p>
					<p> Szőke leány, barna.</p>
					<p>Szaporátlan költő, mint ahogy szaporátlan a nemesebb fajtáju vad. Versei mélyen
                  járók, nem kapkodnak utána a kiadók. Országgyülési képviselők állanak össze,
                  szólnak a nemzethez: igy jelen meg egy hosszu élet müve, két kötetben. Az egyik
                  kötet vers, a másik próza. Ennyi az egész. Mindakét kötet a kiadó nyakán marad.
                  Minden szava keserü panasz, keserü vád. Léhütők duskálnak a jóban, s ő éhezik. Az
                  éhezés - tulzás. Néplapot szerkeszt - névtelen, tisztes megélhetést biztosit a
                  fizetése. De való, hogy szegény ember, olyan szegény, amilyen csak magyar költő
                  lehet.</p>
					<p>Verseire roppant kényes, őmaga végzi mindig a korrekturát. Gyakran kell hozzá
                  szalajtatni a szedőfiut a korrekturáért. Alig lehet kikaparni tőle. Napok hosszát
                  ül rajta, keresi a sajtóhibát. Egyszer a Vámház-köruton találja meg a szedőfiu.
                  Lassan mendegélve mélázott és - sósperecet rágott.</p>
					<p>- Kérem, Vajda ur, a korrekturáért küldött a szerkesztő ur.</p>
					<p>- Mit alkalmatlankodol, - riadt a szegény gyerekre, - nem látod, hogy ebédelek!?
                  Nem látod, hogy milyen nyomorult koldus vagyok!?</p>
					<p>De megnyugtathatom az olvasót, akkor délben egy kis korcsmában látta ebédelni a
                  főszedő. Nagy adag rostélyost ebédelt a költő.</p>
					<p>- Lám, lám, hogy szalad, szóba sem áll a szegény emberrel!</p>
					<p>A szaladó én vagyok. Valóban, szaladok, a nyomdába sietek. Estére hajlik az idő,
                  még meg kell irnom egy cikket, aztán ki a vasuthoz: Gödöllőn nyaralunk, s a
                  nyaralásból csak az éjszaka az enyém. Természetesen, megállok s mondom:</p>
					<p>- Kettőnk közül én vagyok a szegény ember, mert én szaladok, ön meg sétál.</p>
					<p>- Igen, igen, ön ifju, tehát szalad. Én öreg, tehát mendegélek. De a szegény én
                  vagyok, a gazdag ön. Szerkesztő is, képviselő is! Hát én, mi vagyok? Koldus.
                  Koldus, uram, koldus. Meglátja, hogy árokban döglöm meg, mint a kutya!</p>
					<p>Karomba kapaszkodik, mendegélésre kényszerit, pedig ég a föld a talpam alatt. A
                  Kecskeméti-uccában a Pallas nyomdája. Ott megyünk, mendegélünk, a kapu előtt
                  bucsuzkodni kezdek, de vaskarja nem enged, tovább hurcol, s egyszerre csak ott
                  vagyunk a Muzeum-kertben. Már látom, hogy a cikket ma nem irom meg, jó, ha le nem
                  késem az utolsó vonatot. Isten a tudója, hányszor kerüljük meg a Muzeumot. Szóhoz
                  sem jutok, áradva árad ajakán a keserü panaszok, vádak tengere.</p>
					<p>- Tudja, - s itt megáll hirtelen, kezét fenyegetően ökölbe szoritja, - tudja, mit
                  mondott nekem multkor az a - - - Vadnai!? Megyek, mendegélek, szembejön velem,
                  köszön: - Szervusz, Jánoszkám, hogy vagy? Felelem neki: Hogy vagyok? Mint a kivert
                  kutya. Éhezem. Az árokban fogok megdögleni! - No, no, Jánoszkám, mondta, ne
                  búszulj. Majd szólok az irói szegélyegyletnél. Megszavaztatok neked egy évre 400
                  forintot. - Hallja ön, - ráz meg szilajul, mintha én volnék Vadnai, - hallja,
                  érti, mit mert nekem. Vajda Jánosnak mondani az a...</p>
					<p>Vadnai Károlyról van szó, a nem nagytehetségü, de a maga korában méltán kedvelt
                  iróról, aki évek hosszu során szerkesztette nagy gonddal a világ egyetlen
                  szépirodalmi napilapját: a Fővárosi Lapok-at. Sem irásra, sem ujságszerkesztésre
                  anyagi szükség nem kényszerité: szép birtoka volt Borsod vármegyében. Szóval: a
                  régi világból való iró, aki otthagyja az ekeszarvát, pennával szolgálja nemzetét,
                  tehetségének mértéke szerint. Nyájas ember, kellemetes társalkodó, a multja
                  érdekes: 15 éves, amikor kiüt a szabadságharc, beáll honvédnek, végigharcolja a
                  szabadságharcot. Világos után a német besorozza, - Olaszországban szenved a
                  hazáért, mint közlegény.</p>
					<p>Bizony, igaztalan volt a költő kifakadása. De hirtelen-váratlan lecsendesül, s
                  éppoly hirtelen-váratlan mondja:</p>
					<p>- Lássa, kérem, ha valakinek eszébe jutna, hogy ennek Vajda Jánosnak nyugodalmas
                  életet kellene biztositani; hogy akkor az a Vajda János nagyokat alkotna. Ha
                  például azt mondaná a kormány: nesze, ad neked az állam minden esztendőre hatezer
                  forintot. Ezért nem kérünk egyebet: irj, amikor megszáll az ihlet. Mely szép, mely
                  nagy dolgokat irnék!</p>
					<p>Itt megpihent, kémlelődve nézte rajtam a hatást. Aztán:</p>
					<p>- Nézze, ön képviselő, ön szólna a képviselőtársainak. Felvilágositanák a
                  kormányt, hogy a nemzet érdeke az, ha Vajda Jánosnak a gondtalan élet
                  biztosittatik.</p>
					<p>- Igen, igen, a nemzet érdeke volna ez. De én kis pont vagyok... Én is szólhatok
                  egyiknek-másiknak. Szólok is. De szóljon Vajda ur is.</p>
					<p>Én is szóltam: ő is szólott. Az eredmény: 1200 forint. Gondolom, e “kegydijat”
                  halálig “élvezé”. Nem nagy summa, de magányosan élő embernek, szegény ország
                  költőjének, éppen elegendő. Akkoriban elegendő volt. A Muzeum-kertben igért nagy
                  alkotások elmaradtak, soha senki számon nem kérte, nem is kérhette: bőségesen
                  megszolgálta ő a kegydijat, ha tán nem is ir a Virrasztók-nál több költeményt. Az
                  ötvenes években irta: ma, fájdalom, ismét időszerü...</p>
					<p>Szinte félve kopogtat be Reviczky Gyula, mintha most hozná első zsöngéjét, pedig e
                  kor költőinek seregében az elsők sorában ragyog a neve. Leányos szemérmetességgel
                  nyujtja át a Pán halálá-t, a nyolcvanas éveknek tán
                  legszebb költeményét. Előkelő család sarjadéka, apátlan, anyátlan árva, az előkelő
                  család nem tud róla; valószinü, hogy szégyelli az “elfajzott” sarjadékot, aki
                  versfaragással gyalázza meg a familiát. Hol ebben, hol abban a szerkesztőségben
                  tengődik éhbéren; nem panaszkodik, nem vádaskodik, bár ő csakugyan éhezik. Sokat,
                  igen sokat éhezik. Rendetlen élet, éhezés, fagyoskodás: a tüdőbaj kész prédája a
                  különben is gyenge testü költő. Ha emlékezetem nem csal, a halálnak eljegyzett
                  költő Bródy Zsigmondnak, a Neues Pester Journal szerkesztőjének pénzén
                  hosszabbitgatja életét Meranban, nem a nemzetén. Megrajzoltatom arcképét, virágok
                  közé rajzoltatom, Gozsdu Elek ir róla gyönyörü dicséneket: hátha ez is egy-két
                  nappal hátrább tolja a Halál óramutatóját. A vég: kórház. Ott “számlálgatja,
                  találgatja, hogy hány napja van hátra még”.</p>
					<p>Nem sokáig számlálgatja, találgatja, egy-két nap multán leszáll érette a Halál
                  angyala, felviszi az Égbe: ott a költő sem éhezik.</p>
					<p>*</p>
					<p>Most pedig egyidőre Isten veled, ujságszerkesztés, hí a haza. Én legalább azt
                  hiszem, hogy a hazának szüksége van reám. Nem elég, hogy huszonhat esztendővel
                  apja vagyok már két gyermeknek, a honnak is atyja szeretnék lenni. Csak most
                  kezdem észrevenni, hogy az én népem szegény, földhöz ragadt szegény, s mintha
                  romlásnak indulna ősi erkölcse is. Látom, világosan látom romlásának forrását, de
                  elhessegetem magamtól a gondolatot, hogy magam is bünrészes leszek népem
                  romlásában, mihelyt a honnak atyja akarok lenni. Visszaszáll lelkem a
                  gyermekkorba, amikor Erdővidék népe felkerekedett, ki lóháton, ki gyalog, ki
                  szekéren, kiki tarisznyában vitte az elemózsiát, mentek, mendegéltek, napi
                  járóföldet lovagoltak, gyalogoltak, szekereztek s ingyen szavaztak le egy székely
                  legényre, aki Pestről jött haza - Jókai Mór ajánlólevelével. A kiegyezés után volt
                  ez, azon melegében. Amikor Jókai még baloldali volt, a Terézvárosban minisztert
                  buktatott - im, a pártfogoltja is, jelentéktelen ujságirócska, megbuktatott egy
                  tisztes öreg méltóságos urat, aki meg Deák-párti vala. De jön 1875, Tisza Kálmán
                  lesz Magyarország miniszterelnöke, s hiába “akasztja szegre a bihari pontokat”,
                  szebb jövendő képe mosolyog a magyar égen, - még elég a tokány, a székely nép
                  pénzzel a vótumát nem fizetteti meg: lelkesen szállitja Tiszának a mamelukokat.
                  Telik, mulik az idő, oszlik-foszlik a pókháló a nép szeméről, hirtelen lehull, -
                  itt a nagy kiábrándulás. Nagy kiábrándulásnak mi az orvossága? Etetés, itatás,
                  pénzosztogatás. A székelyföldi urak sorban vérzenek el. Azzal áltatják magukat a
                  boldogtalanok, hogy amikor ezreket dobnak ki a mameluk-mandátumért, nem sárba
                  dobják a pénzt: a hazáért hozott áldozat ez. Szentül hiszik, hogy hajszálnyi
                  repedés a kiegyezés épületén - szerencsétlenség, több ennél: nemzeti veszedelem.
                  Az ország házában nincs egyéb szerepük: szavaznak és szavaznak. Nincs köztük
                  egyetlen, aki ország szine elé teregesse népének, szülőföldjének szemlátomást
                  növekedő szegényedését; egyszerü szavazógépek, ennél többre nem is becsüli őket a
                  vezér. Egy háromesztendős ciklus bőven elég az elvérzésre egy székely földesurnak,
                  jön utána a másik - nem sokáig: kevés a székely földesur. Ez a kevés tiz esztendő
                  sem telik belé: elvérzik, a - hazáért. A követekből kortesek lesznek, pénzes pesti
                  urak mandátumszállitói. A szélsőbalnak alig néhány kerület jut s egyszerre csak a
                  vezérek is: Ugron Gábor és Orbán Balázs kiszorulnak Nagymagyarországba: ott
                  kapnak mandátumot. “Romlott intelligencia, tudatlan nép” - Ugron Gábor e keserü
                  megállapitása szörnyü hiven fejezi ki: hová görbült a nemzet dereka.</p>
					<p>Orbán Balázs bejárta a Székelyföld minden zugát; a székely várak minden rozsdaette
                  kulcsát lerajzolta; nagy könyvben örökitette meg a régi dicsőséget; s im a
                  pénzzel, borral elaltatott nép a mandátumot megtagadja tőle, mert pénze nincs.
                  Nincs, mert ami kevés volt: egyetlen könyvbe temette. De ez nekem csak most jut
                  eszembe, e könyv irása közben, akkor csak a magam könyvét látom: a Székely
                  Tündérország-ot. Azzal el fogom árasztani erdőzugásos, vadgalambszólásos, szép
                  Erdővidéket, hej, hogy tódulnak majd a zászlóm alá! Az is csak most jut eszembe,
                  hogy három év előtt a szabadelvüpártnak 40 ezer forintjába került a Jókai székely
                  mandátuma, annak a Jókainak, akinek ajánló levelére még nem is oly régen ingyen
                  választottak meg egy szegény székely legényt. Akkor erre nem gondolok, nekem most
                  csak egy a gondolatom: honatya akarok lenni. Székelyországot tündérországgá fogom
                  varázsolni, csak egyszer ott legyek, ott! Nincs más programmom. Apponyi Albert
                  emberi és politikai ideálom, de amikor puhatolódzni hazamegyek, egy-két ember
                  kivételével az intelligencia elszörnyüködik e név hallatára. Az egész
                  Székelyföldön alig van két-három kerülete a mérsékelt ellenzéknek, s bár
                  “mérsékelt”, mégis ez ellen folytat irtóharcot a “generális”, nem a szélsőbal
                  ellen. Csak a mérsékelt ellenzék veszedelmes ellenfél, veszedelmes, mert ez is
                  67-es alapon áll. A nép körében nem tud gyökerei verni, egy az, mert nehéz
                  megértetni, mi a különbség egy alapon álló két párt között; más az, hogy Apponyi
                  keztyüs kézzel dolgozik: hiába bizonygatja Grünwald Béla, hogy keztyüs kézzel
                  csatát nyerni nem lehet. De a generális mégis a mérsékelt ellenzéket irtatja
                  tüzzel-vassal, a szélsőbalt alig bántja, hisz ennek programmja, mig Ferenc József
                  él, kormányképtelen...</p>
					<p>Kiegyezem hiveimmel: szabadelvü programmal lépek föl, de minden községben
                  hangsulyozom, hogy - kikötéssel. Meggyőződésem ellen nem szavazok, ha
                  megválasztanak. Hogy megválasztanak-e? A többség -“több, mint bizonyos”.
                  “Mindössze 3000 forint” az alkotmányos költség. Csudálatosképpen, majd minden
                  jelöltet ezzel a summával biztatják a kortesei: csak 3000 forint, csak... A
                  Székely Tündérország szétosztását mosolyogva fujják le. Első pillanatban látják,
                  hogy naiv ember került a karmaik közé - s jól látják. Általában, az
                  intelligenciának, ha romlott is a lelke, a szeme igen jó. Az ellenjelölt
                  szélsőbali, maga is székely fiu, piros pozsgás arcu, megtermett legény, különösen
                  a fejérnépek körében igen népszerü. Az asszonyokat táncoltatja, a maszatos
                  gyermekeket tisztára csókolja - erre is, arra is képtelen vagyok. De mellettem a
                  hivatalos hatalom. A főszolgabiró, rettegett, gyülölt ember: oldalán járom be a
                  kerületet. Ugy érzem, hogy szégyenpadon ülök reggeltől estelig. Alig járunk be
                  két-három falut, a három ezer forint ugy eltünik, mintha föld nyelte volna el.
                  Senki sem kérdi: akarom-e, nem-e, minden falu kocsmája az enyém, ott szabadon
                  ehetnek, ihatnak az emberek: választó, nem választó, mindegy. Kinek jutott eszébe,
                  kinek nem, valakinek eszébe jutott, hogy de szép volna, ha a székely falukban is
                  zenekarok alakulnának a nép fiaiból. Nosza, mint a ragadós betegség, terjed
                  faluról-falura a rezesbanda nyavalyája: minden faluban éktelen, össze-vissza
                  játszó rezes bandák fogadnak, két hétig éjjel-nappal nem fogyok ki a müélvezetből
                  - ezek majd mind beadják a számlát a választás előtt és - után. Félénken
                  célozgatok szegénységemre, de a kortesek szemem közé nevetnek.</p>
					<p>- Ugyan, ugyan, lájbizsebből is kifizeti az apósa ezt a kicsi költséget!</p>
					<p>Az apósom, aki a Duna hullámsirjába temetkezett a - szegénység szégyene elől!</p>
					<p>- Sohasem, volt ugy, hogy valahogy ne lett volna, próbálom megnyugtatni magamat.
                  Voltaképpen azt kellett volna mondanom: Szégyen a futás, de hasznos, ám
                  szégyellek megfutni s ha már benne vagyok, végig harcolom a szégyenletes harcot.
                  Ime, búsultam népem romlásán, s magam is a rontók közé állok. “De ha itt kell kezdenem, hogy majd üdvén, javán
                  munkálhassak?”</p>
					<p>Benézek a megye székvárosába: nevemet hirdető plakátok a falakon. Ki rendelte?
                  Tudom is én. Nem is kérdezem. A város urai ebédet adnak tiszteletemre, holott nem
                  vagyok a jelöltjük. Pohárköszöntő után pohárköszöntő, mind engem magasztal.
                  Könnyekig meg vagyok hatva, búcsuzáskor a cigánynak egy marék bankót dobok - a
                  választás után átadott számlában ez az ebéd is ott ragyog.</p>
					<p>Dombháza is a kerületemhez tartozik, ama Dombháza, ahol éppen tiz esztendeje
                  “kicsi legátus” valék. Áll még János ur háza, most már nagyságos ur, nem
                  tekintetes, mert három esztendeig ő is hüségesen szavazott az országházában.
                  Huszezer forint volt a mandátuma. Még áll, a ház, még él egyik öreg kisasszony, de
                  már nem kérdi: wie viel Uhr ist es? - holott most már csakugyan nem lát a
                  faliórára fel. Igen kedvesen fogad, aszott kezét nem kapja el kézcsókom elől. És
                  áll a pálinka-masina is, sőt dupla erővel dolgozik, mert minden reggel hordják a
                  választóim a szeszt: minden választó egy kupát. Senki sem kéri hozzájárulásomat: a
                  választás után megkapom a számlát. De már ez sem segit János uron, még egy-két
                  esztendő s a postán találkozom vele: ceruza a füle tövén. Kicsiny kis hivatal: im
                  ez a jutalom, hogy három esztendeig igennel szavazott.</p>
					<p>Szegény édesanyám éjjel-nappal süti a kenyeret, szekérszámra hordják be a
                  választás székhelyére: - Istenem, istenem, sóhajtoz az öregasszony - elevenen
                  megnyuzzák a fiamat!</p>
					<p>A nép, az Istenadta nép, két álló hétig nem dolgozik, eszik, iszik, fejenkint 5
                  pengő forintot kap, - nem is volna sok, hisz ötszáz szavazat már nagy többséget
                  jelent. A nagy summák láthatatlan kezeken tünnek el. “Romlott intelligencia,
                  tudatlan nép!”... S im, enyém a többség: markos legények vállukra emelve hordoznak
                  meg a szolgabiró udvarán, végre letesznek s - tartják markukat. Ketten vittek, s
                  tizen is jelentkeznek: - én is vittem, én is! Jaj de szivembe nyilallik vérem
                  elfajulása! De ugy kell nekem, minek akartam a hon atyja lenni.</p>
					<p>Este vacsora. Szemem-szájam eláll: templomnál tágasabb deszkaépületbe vezetnek,
                  végtelen hosszu asztalok, három-négy sorban férfiak, nők, gyermekek az asztal
                  körül, a földön: ezek mind az én zsebemre vacsoráznak. Ki épittette ezt a szörnyü
                  nagy alkotmányt? Csupa uj deszka. Nem tudom, de én fogom fizetni. Ki rendelte a
                  vége-hossza-nincs vacsorát? Nem tudom, de én fogom fizetni. Hány székely
                  Tündérországot kell majd irnom, hogy csak ezt az éktelen alkotmányt s ezt a
                  vacsorát kifizessem?</p>
					<p>...Fő, hogy a szabadelvü-párt óriási diadalt arat Háromszék vármegyében. Mind a
                  hét kerület szabadelvüpárti képviselőt küld az országházába. Köztük van Mikszáth,
                  a “nagy palóc”, Beksics Gusztáv, aki a Nemzet-ben és a Neues Pester Journal-ban
                  hirdeti a szabadelvü-párt örökéletét. Aki egyszer a Kammon-kávéházban zajos
                  derültség közt fogadkozott, hogy egy éven belül megsemmisiti a dzsentrit a - Neues
                  Pester Journal-ban. Akit én a Budapesti Hirlap-ban igy jellemeztem: futva ir és
                  irva fut. És a hetek közt van egy már ismerős nevü pesti ügyvéd is, a félrecsapott
                  képü, igen jámbor Neumann Ármin, akit Komócsy József, a lirai költő kisér le -
                  Bereckre, ágyuöntő Gábor Áron szülőfalujába. Mindössze százhusz választója van
                  Berecknek: ebből hetvenet Neumann Ármin megvesz szabott áron - máig is rejtély
                  előttem, mi szüksége volt Komócsyra.</p>
					<p>Mikszáth és Beksics alkotmányos költségeit a pártkassza fizeti, a Neumann Árminét
                  valószinüleg - Komócsy. Az enyémet a “döglesztő” fizeti: erre a névre kereszteli
                  el a 12 százalékra dolgozó takarékpénztárakat romlásnak indult népem keserü
                  humora. Idáig három esztendős volt az országgyülési ciklus, mostantól, 1887-től
                  kezdve öt esztendős. Még napidijat fizetnek a honatyának: 5 forint 25 krajcár a
                  napidij. Amely hónapban nincs országgyülés, nincs napidij. Öt esztendő napidija
                  sem elég, hogy az alkotmányos költség megtérüljön: kerek tizenötezer pengő forint
                  ez - egy krajcárral sem kevesebb. A választási harc izzó napjaiban egyik kortes
                  felszalad Pestre, s kikönyörög a pártkasszából 3000 forintot. Mire költik, hová
                  költik, nem tudom, de világosság gyul agyamban: imé, hát ez az a bizonyos csak 3000 forint!</p>
					<p>A legképtelenebb számlákat szónélkül fizetem, mert, öreg szüléimről, testvéreimről
                  nem beszélve, minden faluban van vérbeli atyámfia; nem szabad engednem, hogy utána
                  kiabálják szüleimnek: szép fiatok van! A testvéreimnek: szép testvéretek van! Az
                  atyámfiainak: szép atyátokfia van! Nekem e földben a gyökerem, nem téphetem ki,
                  nem bucsuzhatom el sohaviszontnemlátásra, mint messziről jött honatya-társaim,
                  akik ma itt, holnap ott vesznek meg egy kerületet. S mert a számolás volt mindég
                  leggyengébb oldalam, “pontosan” kiszámitom, hogy öt esztendő alatt “ledöglesztem”
                  a 12 ezer pengő forintot a napidijakból. A “véremből való vér, a csontomból való
                  csont, a husomból való hus” véreim hadd maradjanak abban a boldog hitben, hogy ezt
                  a kis költséget lájbija zsebéből fizeti ki az apósom, nekem pedig maradjon meg a
                  büszke tudat: önzetlenül szolgálom a hazát.</p>
					<p>*</p>
					<p>Zsong az óriás méhkas, a szabadelvü párt klubjának nagyterme: egymás hegyén-hátán
                  a kopaszodó, az egészen kopasz s a gondosan fésült fejü honatyák. Feltünik a sok
                  gyerekember: 24-től 30 évesig husz-harminc főnyi csapat. Az öregek örvendeznek:
                  ime, fiatalodik a szabadelvüpárt, holott voltaképpen - öregedik. Nem látják (vagy
                  nem akarják látni?), hogy száz meg száz öreg hazafi vérzett el az idők során. Hogy
                  még az unokák unokái is siratni fogják ősük honatyaságát. Öt gyermek-képviselő
                  összeverődik, köztük vagyok én is, velünk egy idősebb: lessük a pillanatot, amikor
                  a generális körül egy kissé tisztul a tér. Sokáig lessük a nagy pillanatot, végre
                  a generális szine előtt állunk. Vezetőnk sorra mondja a nevünket, a generális
                  csontos, hideg kezével alig érinti meg a miénket. Várjuk a szavát. Egy jó szót,
                  egy meleg szót. Egy pillanatig hallgat, elnéz a fejünk fölött s fanyar mosollyal
                  mondja: - No, majd megismerkedünk a szavazásnál! Ezt
                  mondja, szórul-szóra ezt. Sem többet, sem kevesebbet. Öten vagyunk, mindeniknek
                  jut - egy szó. Azzal tovább megy, ingadozón járó, sovány alakja eltünik a
                  sokadalomban, mi meg állunk, elképedten, mint megannyi sóbálvány.</p>
					<p>- Ugy kell neked, - gondolom magamban, minek jöttél ide. Ég az arcom, szégyen és
                  harag égeti. - Jó. Hiszen majd megismerkedünk a szavazásnál!</p>
					<p>A szabadelvü párt erdő, félelmetes erdő: nem fér el a régi helyén, az ellenzéki
                  oldalt két sorral keriti be. A mérsékelt ellenzék egy maroknyi csapat. Válogatott
                  csapat, de maroknyi. Vezérnek is beillő adjutánsok a “vezér” körül: Horánszky
                  Nándor, Beöthy Ákos, Grünwald Béla, Hódossy Imre, Károlyi Sándor. Már nincs köztük
                  Szilágyi Dezső, amott sincs, a rengeteg erdőben. Fel-felkapja hatalmas fejét,
                  gunyos mosolyt villant jobbra, balra, mintha keresné: hol a vitéz, ki vele víni
                  kész.</p>
					<p>Andrássy Gyula és Tisza István a legfiatalabb honatyák. Ők a Ház - Herbertjei. Ők
                  a legfiatalabbak, de már öreg politikusok - annak nevelődtek. Nem is vállalják a
                  körjegyzőséget - Isten őrizz, még kisülne róluk, hogy - fiatalok. De én boldogan
                  vállalom, mert én több vagyok a fiatalnál: gyermek. Áhitattal lépem át az
                  országházának küszöbét, mint a hivő a templomét. Jól esik hallanom a Házon
                  áthullámzó morajt: be szép fiuk! Hogyne volnának szépek: mi szebb az ifjuságnál?
                  De gyorsan elmulnak a mézes hetek, kezdődik a viadal. Rövid viadal, hosszu viadal:
                  Apponyi után mindig Tisza következik. Övé az utolsó szó. Aztán - szavazunk. Az
                  erdő, a félelmetes erdő feláll, vagy tán nem is erdő, megáradt folyam ez s ennek a
                  folyamnak én is egy csöppje vagyok. Szeretne föld alá tünni a vizcsepp. Szeretne
                  elpárologni, de nem lehet. Le kell szolgálnom a - háromezer forintot. Mint szegény
                  Reviczky, én is “számlálgatom, találgatom, hogy hány napom van hátra még?”
                  Tizenötezer forintból háromezer esik egy esztendőre, egy-két hónappal talán meg is
                  pótolom, aztán - Isten veled, erdő! A félelmetes erdőben “kopók” szimatolnak,
                  lesik, számon tartják, ki szavaz, ki nem. Sok szavazásról lekésem, mert csakhogy
                  föld alá nem sülyedek szégyelletemben, valahányszor Apponyi ellen szavazok.
                  Meddig, ó, meddig? Sorra kerül a költségvetés, költségvetés során a közoktatásügyi
                  tárca. Az ország mostohagyermeke. Mindenre van pénz, csak a közoktatásra nincs.
                  Itt az ideje, hogy elmondjam szüzbeszédemet. Apponyi példáját követem: ő a
                  zeneakadémiának szenteli első szavát, én az - ifjusági irodalomnak. A
                  költségvetésben nyoma sincs az ifjusági irodalomnak, hogyan is volna, amikor
                  magyar ifjusági irodalom még nincs is. De éppen mert nincs, - szeretném, ha lenne.
                  Egy csomó képeskönyvet viszek be a Házba. Csupa idegenből szállitott, rossz szines
                  képek, együgyü versikék alatta - vajjon ki plántálta át magyar földbe ezeket? A
                  honatyák csudálkozva néznek rám: mit akar ez a fiu? Legjobban csudálkozik az agg
                  Trefort, a közoktatás ügyének minisztere, mindegyre idegesen fordul hátra az
                  államtitkárához, a még fiatal Berzeviczy Alberthez. Szinte hallom, mit kérd tőle:
                  mit akar ez az ember? Hiszen ez nem tartozik a tárcám keretébe. Én meg szép
                  csendesen beszélgetek az ifjusági irodalomról, amely nincs, s biztatom a kormányt,
                  áldozzon erre is valamit, hogy - legyen. Tüzzön ki jutalmat, buzditsa irodalmunk
                  jeleseit: szálljanak le a gyermekek közé. Idegen lelkü, rossz magyarságu könyvek
                  ne rontsák a magyar gyermek - magyarságát. Szemelvényeket olvasok fel, hadd
                  lássák, mivel butitják a magyar gyermeket. A tisztelt képviselő urak gyermekeit
                  is. A t. Ház hangosan derül s mert egyik könyv szerzőjéül Kálmán bácsi van
                  megnevezve, százan is kiáltják egyszerre: Bizonyosan Mikszáth Kálmán? Ugy-e, te
                  irtad? Szóval: mulat a tisztelt Ház. A kuruc Thaly Kálmán személyes sértésnek
                  veszi, amikor arról beszélek, hogy a magyar tudós akadémia is tehetne valamit az
                  ifjusági irodalomért. Haragosan kiált közbe: Ez nem tartozik az Akadémiára!</p>
					<p>- Ha a francia akadémia leereszkedhetik az ifjusághoz, a magyarnak sem válnék
                  szégyenére az, - felelek a tüzes kurucnak.</p>
					<p>Summa summárum: a szüzbeszédet hagyományos türelemmel hallgatták végig, de a hatás
                  láthatóan vegyes. A szabadelvüpárt egyik főembere külön fog a folyosón,
                  figyelmeztet, hogy beszédem nem volt - szabadelvü beszéd. Amit én akarok: az
                  irodalomnak állami gyámság alá helyezése. Nem vetted észre, hogy a beszéded csak a
                  mérsékelt ellenzéknek tetszett? Magyarázni próbálom, hogy a segitség még nem
                  gyámkodás, de hiába, a főember megmarad amellett, hogy nekik, szabadelvüeknek, a
                  beszéd nem tetszett...</p>
					<p>Az egész Házban egyetlen képviselő gratulált őszintén és melegen: Grünwald Béla,
                  aki - agglegény. Különösen a beszéd szép tiszta magyarságát dicsérte meg. A
                  szabadelvüpárti főembernek igaza lett volna? Lám, csakugyan, egy ember gratulál
                  melegen s mérsékelt ellenzéki az is. Mondom Grünwaldnak, hogy mint vélekedett
                  beszédemről a fő szabadelvü.</p>
					<p>- Ismerem a szabadelvüségüket, - legyintett Grünwald. - Voltam köztük egy kevés
                  ideig. Tőlük jöttem át Apponyihoz. No, majd te is átjösz hamarosan, - s mélyen a
                  szemembe nézett.</p>
					<p>Grünwald Béla volt, aki elsőnek látta meg Visy Imre szemében a haláljegyet, ő
                  látta meg elsőnek gondosan őrzött titkomat. De már azt ő is aligha látta meg, hogy
                  tiz esztendő mulva a szabadelvüpárt kultuszminisztere, Wlassics Gyula, teremti meg
                  a Népiskolai Ifjusági Könyvtárakat Intéző Bizottságot, melynek feladata:
                  kirostálni az ifjusági irodalomból az ocsut, jegyzékbe venni a jót, a gyermek
                  kezébe valót. Ma minden állami népiskolának válogatott ifjusági könyvtára van, sőt
                  a felekezeti iskolák legtöbbjének is. Látszólag állami gyámkodás alá kerül az
                  ifjusági irodalom, de igazán csak látszólag. Ám abban, hogy van tisztességes
                  ifjusági irodalmunk, sem államnak, sem Akadémiának semmi része nincs. A
                  könyvkiadóké az érdem, akik egyszerre csak felébredtek, az idegen szemetet
                  lassanként kidobálták, magyar irókkal irattak könyvet a magyar gyermeknek.</p>
					<p>*</p>
					<p>Gyenge szellők fujdogálnak sokáig a t. Házban, mignem egyszerre csak megzendül az
                  ég, kitör a vihar, tombol benn is, künn is, szakadatlan tombol. Sándor-utcában,
                  Muzeum-kertben nap-nap után viharzik a népharag, zug az abcug Tisza felé,
                  Fejérváry felé, a főbb mamelukok felé, néha az; országházába is behömpölyög a
                  tömeg. Ezuttal a tömeg nem a népalja, nem a csőcselék, de maga az ifjuság.</p>
					<p>Mi történt? Nem történt egyéb: a kormány napirendre tüzött egy törvényjavaslatot,
                  amely nem kiván kevesebbet: tiz esztendőről tiz esztendőre szavazza meg az ujoncot
                  a - királynak: ez a hirhedett 14-ik szakasz. S nem kiván kevesebbet: a magyar
                  önkéntes németül állja ki a tiszti vizsgát s ha elbukik, még egy évig katonáskodik
                  - ez a hirhedett 25-ik szakasz. Mind a kettő, mint “hirhedett” megy be a
                  köztudatba, e két szakasz körül tombol a vihar, benn a Házban, künn az uccán,
                  népgyüléseken, sőt - ki hinné? - a szabadelvü klub termeiben is. Nyilvánvaló, hogy
                  a 14-ik szakasz durván ki akarja csavarni a nemzet kezéből a legerősebb fegyvert,
                  az ujoncmegadás vagy meg nem adás jogát; a 25-ik szakasz meg egyenes hadüzenet a
                  magyar szónak, a magyar gondolatnak, a nemzeti nevelésnek. A mindent hüségesen
                  megszavazó párt - felhördül, a vezérkar egy-két tagja nem titkolja aggodalmait,
                  sőt lázadásnak minősithető hangon támadja mindkét szakaszt. Vérszemet kap a
                  legénység is, tüzesen támadja a hirhedett szakaszokat ez is, az is. Itt az idő,
                  most vagy soha! - gondolok nagyot és merészet, - székely huszárosan
                  sarabolom-darabolom a 25-ik szakaszt: ebben látom a legnagyobb veszedelmet, nem a
                  14-edikben. Emezt egy másik parlament még jóváteheti, de ötven esztendő sem teszi
                  jóvá, ha nemzeti irányban megindult nevelési politikánk hirtelen visszakanyarodik.
                  Ha az a sok ezer szülő, aki csak mostanában nyitott ablakot a magyar levegőnek, a
                  magyar szónak - egyszerre csak azt látja, hogy nem a magyar, de a német nyelv a
                  fontos. S ugyan hol tanul meg a falusi diák németül beszélni, németül gondolkozni?
                  És érdeke-e a hadseregnek, hogy a magyar fiu németül bemagolja a katonai
                  tudományokat? Nem inkább az-e az érdeke, hogy anyanyelvén tanulja s igy meg is
                  értse? Ime, a szegény szülő fia el fog bukni a tiszti vizsgán, csak az boldogul,
                  akit nyelvmesterek kisérnek bölcsőtől a sirig...</p>
					<p>Hihetetlen ellenérveket vonultat fel Fejérváry generális, a honvédelem minisztere.
                  Többek közt: a katonai tudomány tele müszavakkal, melyeket megmagyarositani nem
                  lehet. Az egységes hadvezetés, az egységes vezényszó fontossága a legkomolyabb
                  ellenérve - mely csufosan megdöntötte ezt is a világháboru! A nevetségig makacsul
                  kapaszkodik a császár hü generálisa a németből forditott javaslat minden szavához,
                  betüjéhez. Hitvány magyar nyelv a törvényjavaslat nyelve, magyartalan szolgai
                  forditása az osztráknak, s amikor azt javaslom, hogy ha már nincs magyar lelke a
                  törvényjavaslatnak, legalább a nyelve legyen az - mereven elutasit javaslataimmal.
                     Belső rendet akarok az idegenül hangzó
                   belrend helyett, - vissza vele! Sőt akad egy hüséges mameluk, aki
                  segitségére siet Fejérvárynak, s bizonygatja, hogy a belrend nem egyhangu, mert a
                  rend-ben az e közép e, tehát igy kell mondani: belrend. Be kell látnom, hogy itt
                  “fel kell hagyni minden reménnyel”.</p>
					<p>Vége-hossza nincs a tüntetéseknek, verekedéseknek kávéházakban, uccákon, tereken;
                  már nem elég a rendőrség, a katonaság is kivonul: magyar katonák a magyar ifjuság
                  ellen. Benn a t. Házban csaknem mindennap éktelen lárma, össze-visszakavarodás,
                  állandóan hajszál uszkál a levegőben, az a bizonyos hajszál, mely ha elszakad,
                  egymás képire másznak a hon atyjai. Heteken, hónapokon át szótlanul nézem a
                  vihart, bár majd szétvet az idegesség. Fel is tünik ez Kenedy Gézának, aki mint
                  szerkesztő az ujságok karzatáról figyeli a magyar história e viharos fejezetét.
                  Csudálkozik a higgadtságomon. Hónapok óta figyel s még egyszer sem hallott
                  közbekiabálni.</p>
					<p>Ha tudná, hogy mi forr belül!</p>
					<p>Külön-külön fognak az alvezérek, kapacitálnak, hogy szavazzam meg általánosságban
                  a törvényjavaslatot, sőt kilátásba helyezik, hogy a részletes vitánál a párt
                  elfogadja stiláris módositásaimat. Megköszönöm a jóakaratot és sajnálattal
                  jelentem ki, hogy nem szavazom meg a javaslatot s nem óhajtom megmagyarítni a
                  javaslat - szavait. Látom az arcukon, hogy nem hiszik ezt. Mosolyogva válunk el:
                  meg fogod szavazni. Sőt az öreg Podmaniczky nemcsak mosolyog, legyint is. Azt
                  jelenti ez a legyintés: láttam én már hozzád hasonlatos mamelukot, nem egyet.
                  Kellemetlenkedtek egy kicsit, végül aztán hüségesen leszavaztak.</p>
					<p>Nem egyedül vagyok ellenzékieskedő mameluk, vagyunk vagy negyvenen, akik aláirtak
                  egy nyilatkozatot, mely szerint a 14-ik és 25-ik szakaszt nem szavazzuk meg. Ha
                  emlékezetem nem csal, már ki is van tüzve a nap, amikor a pártnak bejelentjük
                  elhatározásunkat - és kilépünk. De a vihar szörnyü hirtelen némul el -
                  gyászfeketébe öltözik Budapest: Meghalt Rudolf királyfi! A magyar királyfi. A
                  magyarság szemefénye, büszkesége: az első Habsburg, akitől a magyar világ
                  feltámadását várja a magyar. A t. Ház néma, mint a temető. Az ucca is. Mindenki
                  gyászol.</p>
					<p>És ime, a temetés után ajándékot hoz a szabadelvü-pártnak Tisza Kálmán. Ünnepi
                  csendben jelenti be a miniszterelnök, hogy bár “szent meggyőződése”: nincs a 14-ik
                  szakaszban alkotmányjogi sérelem, visszavonja a szakaszt (általános
                  megkönnyebbülés) - de - - (vajjon mi fog következni a de után?), de azzal a
                  kikötéssel, hogy a párt változatlanul szavazza meg a 25-ik szakaszt. Nagy a
                  lelkesedés. Hozzám szalad Rohonczy Gedeon, az egyik összeesküvő, kérdi:
                  megszavazom-e a 25-ik szakaszt?</p>
					<p>- Nem.</p>
					<p>- Az Andrássy-fiuk is megszavazzák, mind megszavazzuk, - mondja Rohonczy. - Hiszen
                  a 14-ikben volt a legnagyobb sérelem...</p>
					<p>- Én meg a 25-ikben látom a legnagyobbat.</p>
					<p>Nem értik a makacskodásomat, hogyan is értenék azok, akiket nyelvmesterek kisérnek
                  a bölcsőtől a sirig. De mások sem értik, vagy sértő módon értik, ha nem mondják
                  is: bizonyosan akarok valamit. Megszokták, hogy minden kuruckodásnak - labancság a
                  vége. Már azzal is kapacitálnak, hogy ugyis csak a zsidólegényeket buktatják meg a
                  tisztivizsgán... (Mit is mondott Grünwald Béla? “Ismerem a szabadelvüségüket.
                  Voltam köztük egy kevés ideig.”)</p>
					<p>- A zsidólegények, - mondom én, - mind tudnak németül. Őket legfennebb az orruk
                  miatt buktatják meg. De megbuktatják a parasztfiukat is, azok két esztendőt fognak
                  elveszteni az életükből, mert nem tudnak parlirozni németül.</p>
					<p>Most már a 25-ik szakasz körül folyik az élet-halál harc. Az ellenzék vezérei
                  összes közlegényeiket felvonultatják. A leggyengébb, a legüresebb szónok is
                  sürün aratja a tapsokat. Ujat már nem igen mondhatnak, hisz mindent elmondtak, ami
                  elmondható volt, a fő- és az alvezérek. De az üres szalmacséplésnek is sürü taps
                  a jutalma, - a mameluktábor meg hallgat, folyton csak a “generális” beszél, -
                  unalomig ismételve, hogy: “szent meggyőződésem” stb. stb. A hosszu, kétségbeejtően
                  hosszu vita során alig szólal meg egy-két mameluk. A generális leszoktatta
                  mamelukjait a szónoklásról, évek óta mindig ő beszél, övé az utolsó szó, a
                  mamelukok szerepe a szavazás. A legnagyobb beszédet a fia mondja: nagyszabásu,
                  nagy tanulmányra valló beszéd, de Szilágyi Dezső az ellenzék kárörvendő ujjongása
                  közt szedi szét a beszédet. Mondhatnám: kiteriti az ifju hőst. De én nem tudok
                  ujjongani: az ifju hős felé hajlik szimpátiám, s nem a félelmes hős felé, aki
                  diadalmasan néz körül, miután a viaskodásban még gyakorlatlan ellenfelét oly
                  kegyetlenül szétmarcangolá. Százszor meg százszor dobják az apa felé a
                  legsulyosabb szavakat a fiu füle hallatára, s én nem az apát sajnálom, de a fiát.
                  Világos, hogy nem vagyok politikus s nem is leszek az soha. Lám, a fiu apja fia, ő
                  vérbeli politikus, egy izma sem rándul meg, némán, hidegen hagyja elrepülni a
                  sértő, az ocsmány szavak fekete madarait. Könnyü megjósolni, hogy ő a közel jövő
                  embere.</p>
					<p>Vége felé jár a vita, már kész is a beszédem: tüzes kirohanás a 25. szakasz ellen.
                  Hetekig tünődöm: elmondjam-e? Itt volna a feltünés kedvező alkalma: mely könnyen
                  tudnám a népszerüséget megszerezni! Kedvező alkalom... Népszerüség... Harcba
                  keveredem a jóizléssel - a beszédet bedobom az asztalfiába: nyugodjék békével.
                  Világosan látom, hogy sürü tapsokat aratnék, de éppen e sürü tapsok riasztanak
                  vissza. Urrá lesz bennem a félelem, hogy feltünési viszketeget lát cselekedetemben
                  minden komoly ember, semmi egyebet. Azzal nyugtatom meg magamat, hogy nemsokára
                  jön a kultuszvita, annak során mondom el az el nem mondott beszédből azt, ami a
                  nemzeti irányu nevelésről és sok minden egyébről bennem rekedt. Egyelőre legyen
                  elég ennyi: Nem szavazom meg a 25-ik szakaszt. Isten segedelmével magyar iró
                  szeretnék lenni, nekem ezt nem szabad megszavaznom. Ám szavazza meg Jókai,
                  Mikszáth - intézzék el ezt a maguk lelkiismeretével. Fáj látnom, hallanom, hogy
                  Jókai mint humorizálja el a magyar szót, a magyar gondolatot; mint mulattatja a
                  mameluktábort, ahelyett, hogy ülne az iróasztalánál s gyöngyszem-betüivel irná,
                  irogatná regényeit. Fáj látnom, hogy a nagy palóc az ő nagy talentumát léha
                  mamelukok mulattatására pazarolja; hogy a véresen komoly ügyet karcolataiban ő is
                  elhumorizálja, miként a magyar irók fejedelme. Szóval az egyik, tollal a másik. Az
                  aradi nők megesküsznek, hogy Jókait és Mikszáthot nem olvassák többet... De nem
                  sokáig tart a fogadalom - magyar szalmaláng ez. S ez esetben jó, hogy szalmaláng.
                  Mit is mondott Széchenyi? “Oly kevés a magyar ember, hogy még az apagyilkosnak is
                  meg kell bocsátani.” Hát még a magyar iró mely kevés!</p>
					<p>Mindössze négyen vagyunk a szabadelvü erdőben, akik utolsó napig állják a
                  szavukat, hogy a hirhedett szakaszt meg nem szavazzák. Két székely mameluk (Mikó
                  Árpád az egyik), aztán a szelidképü Jónás Ödön (müegyetemi tanár is egy
                  személyben) s végezetül aranyszáju Hock János. Azért végezetül, mert végső
                  pillanatban mégis - megszavazza. A párt azzal jutalmazza aranyszáju Hock Jánost,
                  hogy - kidobja. Minket, a nemszavazókat nem bánt, csak görbe szemmel néz ránk,
                  gyanakodva kiséri lépteinket, mindig, “nem mint az árny az utazót, csak jó
                  időben”.</p>
					<p>Hock János volt a leglármásabb, fölemelt kézzel esküdözött, hogy ha akasztófa alá
                  állitják, akkor sem szavazza meg a “hirhedett” szakaszt. Sőt akkor sem, ha püspöki
                  süveget nyomnak a fejébe. Sem akasztófával nem fenyegették, sem püspöksüveggel nem
                  kecsegtették - mégis megszavazta. De jönnek a választói, leleplezik aranyszáju
                  követüket. Ráolvassák, hogy a követ ur biztatta fel őket: irjanak hozzá levelet,
                  tiltsák meg neki a “nemzetellenes” törvényjavaslat megszavazását, s ime, mégis
                  megszavazta! A mameluktábor szörnyen felháborodik, csufosan kidobja kebeléből, s
                  tán mondanom se kell, hogy nem dobtak utána - püspöki süveget.</p>
					<p>*</p>
					<p>Csudálatos nagy közönsége van a kultuszvitának. Szinte telt ház. Még mindig forró
                  a levegő. Csáky Albin gróf a kultuszminiszter. Alig lett miniszter, kiadja a német
                  nyelv alaposabb tanitását követelő rendeletét. Mint olyan ember, akinek sohasem
                  okozott gondot: vajjon hány forint egy pár csizma, szentül hiszi és vallja is,
                  hogy a néptanitó munkájának méltó bére esztendőre a 300 pengőforint. Ott ülök,
                  üldögélek a szabadelvüpárt szélső szárnyán, a mérsékelt ellenzéki padok közvetlen
                  közelében. Ma kerül rám a sor. Az egész Házban csak körülöttem van tátongó
                  üresség. Egy jó emberem hozzám szalad, sug valamit a fülembe. Azt sugja: vigyázz,
                  mert a párt erősen gyanakodik reád. Ezt sugván, a bélpoklostól elszalad. A párt
                  legjámborabb tagja, Földváry Miklós, a hires pestmegyei alispán fia, mit sem
                  sejtve, jön hozzám. Megszán a jó fiu, leül mellém - hangulatcsináló publikumnak.
                  Becsületesen figyelmeztettem, hogy ne maradjon mellettem, de a jó fiu nem fogad
                  szót: ha már leült mellém, ott marad.</p>
					<p>A közoktatás ügye nem pártkérdés, a szó igaz értelmében nemzeti ügy: ez a hitem, s
                  e hitben mondok kemény kritikát a közoktatás siralmas állapotáról. Haragos zugás
                  kiséri szavaimat véges-végig a szabadelvü erdő felől, annál lelkesebben tüntet
                  mellettem az ellenzék. Az államtitkár, Berzeviczy Albert, felel a beszédemre -
                  “félremagyarázott szavaim helyreigazitása meg személyes kérdés” cimén kérek szót,
                  az elnök, remegő hangu öreg Péchy Tamás megadja az engedelmet, de zug a szabadelvü
                  erdő: Eláll! Eláll! Nagynehezen jutok szóhoz, próbálom tulkiáltani az erdőzugást -
                  hajh, de ez nem az az erdő, amelyről Kriza János igy dalolt: “Zöld erdő zugásán,
                  vadgalamb szólásán nevelt fel jó apám”... Az elnök, szegény öreg ember, akit
                  gyengesége mián a véderővita viharos napjain nem egyszer fenyegetett meg a
                  szabadelvü erdő - kétségbeesetten rázza a csengőt: a vihar nem ül el, én sem ülök
                  le.</p>
					<p>- Itt állok, másként nem tehetek, - gondolom magamban, - itt állok reggelig is, de
                  a jussomat nem hagyom.</p>
					<p>Végre is szóhoz jutok, de minden mondat ujabb vihar, zug az erdő szakadatlan:
                  Eláll! Eláll! Integetnek a gyámoltalan öreg embernek: vonja meg a szót. De a
                  gyámoltalan öreg ember már se lát, se hall, ő csak rázza a csengőt, közbe-közbe
                  könyörög, oly szivrehatóan könyörgi: Csendességet kérek, tisztelt képviselő urak!
                  - még a kő is meglágyulna, ha hallaná. Végre is fölkel székéből a “generális”,
                  imbolygó járásával az elnöki székhez imbolyog, valamit szól a gyámoltalan öregnek,
                  aztán visszaül a székébe. És a gyámoltalan öreg összeszedi minden erejét, a
                  szabadelvü erdő elnémul a csengetésre; a generális parancsára szól most a
                  csengő.</p>
					<p>- A képviselő urtól megvonom a szót! - sir a gyámoltalan öreg ember hangja, - én
                  meg leülök engedelmesen.</p>
					<p>Vége a komédiának, - a függöny legördül. Még egy rövid levél a szabadelvüpárt
                  elnökéhez: a párt is örül, hogy megszabadult tőlem, én is örülök a szabadulásnak.
                  - “Mi kéne még, ha vóna? Kell egy pipadohány?”</p>
					<p>*</p>
					<p>Magányosan, legszebb férfikorát élő ember Apponyi. A lakása oly egyszerü, mint ő
                  maga. Sohasem látod kocsin, gyalog megy az ország házába, gyalog az Isten házába.
                  Vallásos lelkü ember: minden reggel átlépi a szent küszöböt s leborul Isten előtt.
                  Képmutatónak vélik, akik nem ismerik; annak rágalmazzák sokan, akik tudva-tudják,
                  hogy a szavuk - rágalom. “A kalksburgi jezsuita-kollégiumban nevelődött - kell-e
                  ennél többet mondani?”</p>
					<p>Uton-utfélen rám támadnak: hogy lehet a nagy jezsuita hive református, szabadelvü
                  ember? Reakciós, jezsuita, csuhás barát. Nem látják, mert nem akarják látni, hogy
                  a szabadelvüpárt szabadelvüsége, mely szörnyü romlása lett a magyarság
                  erkölcseinek. Az Istenhivés, a vallásosság: képmutatás. A tiszta kezü, tiszta
                  lelkü embert lemosolyogják.</p>
					<p>Engem is lemosolyognak, szánakoznak rajtam. A Borsszem Jankó vándorlegényként
                  állit a mérsékelt ellenzék klubja elé; a Ház kapuja fölött ez a felirás: Lasciate
                  ogni speranza. Jómagyarán: Aki belép ezen a kapun, elveszett ember. Még
                  világosabban: Ostoba gyerek, aki a “husos fazék” mellől az üres fazékhoz pártol
                  át. Belép egy pártba, mely soha, de soha hatalomra nem jut. Maga Apponyi is szinte
                  hitetlenül néz rám:</p>
					<p>- Hát csakugyan belépsz az én pártomba?</p>
					<p>- Csakugyan. Be.</p>
					<p>Tisza Kálmán ezzel fogadott: No, majd megismerkedünk a szavazásnál.</p>
					<p>Apponyi Albert ezzel fogadott: Hát csakugyan belépsz a pártomba?</p>
					<p>Jellemezhetném-e jobban ezt a két embert, ha külön-külön könyvet szentelnék is
                  nekik?</p>
					<p>*</p>
					<p>A véderővita viharától recseg-ropog a bársonyszék a mindenható generális alatt.
                  Még nem egészén bukott ember, de a napjai megvannak számlálva már. A véderővita
                  rázza fel az alkotmányos éra óta először az elszenderült nemzetet, ébreszti fel a
                  szunnyadó nemzeti öntudatot. Uj korszaka kezdődik a magyar politikának, Isten
                  tudja, hányadszor a nemzet történetében: az ébredés kora. A szabadelvüpárt
                  görcsösen ragaszkodik a hatalomhoz, de igazi hatalmát elveszti a vezérrel együtt:
                  tizenötévi uralkodás után Tisza megbukik s helyébe egy szintelen grófot állit a
                  király: Szapáry Gyula ez.</p>
					<p>Még Tisza uralkodásának alkonyán az egyházpolitika kérdései nyugtalanitják a
                  lelkeket. A közoktatásügyi költségvetések során a közoktatásról alig esik szó.
                  Jónás nyeli el a cethalat, nem a cethal Jónást - mondja Grünwald. A szabadelvünek
                  nevezett párté a szégyen, hogy nem ő üti meg az első nemesen szabadelvü hangot,
                  hanem a “klerikális” mérsékelt ellenzék vezére: Apponyi Albert.</p>
					<p>A szabadelvüpártot valósággal konsternálja Apponyi beszéde, a tizperces szünetre
                  izgatottan tódul a folyosóra a megriadt nyáj. A generális, szokatlanul, az
                  ellenzéki folyosón imbolyog ki, vele tart az öreg Kemény János. A “fejedelem”.
                  Hallom, amint mondja kesernyésen:</p>
					<p>- A barát levetette a csuhát!</p>
					<p>- Nem is vette fel soha! - kiáltom feléje.</p>
					<p>Meglepetten néznek a váratlan hang felé, aztán eltünnek a zöld függöny mögött. S
                  hamar eltünik a generális ama függöny mögött is, mely teljes tizenöt esztendeig
                  van félrehuzva szakadatlan, s amely függöny előtt szakadatlan egy ember áll:
                  már-már babonás hit szállja meg a lelkeket, hogy ott fog állani halálig. Az ő keze
                  tiszta maradt, de körötte és mögötte, északtól délig, kelettől nyugatig a
                  százezerfejü korrupció. “Romlott intelligencia, tudatlan nép.”</p>
					<p>Dadogó beszédü, gyönge fejü ember Szapáry Gyula. De ő a vezér, a szabadelvü erdő
                  fái most már ő körülötte hajlonganak. Szánalom látni, mint szenvedi végig forró
                  meleg nyárban az obstrukciót, mit az ellenzék a közigazgatás államositása ellen
                  indit. Még szánalmasabb látvány - nem jól mondom: felháboritó látvány, nézni, mint
                  üldögél egymagában a seregevesztett generális. Néhány öreg obsitos marad hü
                  hozzá, egyik-másik lerokkan mellé - a többi sietve halad el mellette,
                  valamennyinek rettenetesen szorgos a dolga: már az illendő köszönésre is alig van
                  idejök. Még nem oly régen tizen is gyujtottak gyufát, ha ajka felé vitte a
                  szivart, s ime, mely furcsák a véletlen játékai - viszi ajkához a szivart,
                  szertenéz és nincs egy hive a szemhatáron, nekem jut a szerencse: tessék,
                  kegyelmes uram! - Köszönöm.</p>
					<p>Öt esztendő alatt a második és utolsó szava hozzám.</p>
					<p>*</p>
					<p>A közigazgatási törvényjavaslat egy paragrafussá zsugorodik össze, a király
                  szétoszlatja a t. Házat, az ötesztendős ciklus lejárta előtt. 1892 különösen hideg
                  telére tüzik ki a választást - szép mulatság lesz hóban, fagyban szónokolni Isten
                  szabad ege alatt. A mérsékelt ellenzék fölveszi a nemzeti
                     párt nevet, Apponyi megirja a párt programmját s engem biz meg, hogy a nép
                  számára Szózatot irjak az ő irásmüve alapján. Igyekszem megtalálni a hangot a nép
                  eszéhez és szivéhez, nagy kedvvel irom a Szózatot, de kedvetlenül készülök a
                  harcra. Még szájamban az első harc keserü ize. Megcsömörlöttem a politikától. Elég
                  korán állapitom meg magamról, hogy nem termettem politikusnak. Az az érzésem, hogy
                  népies szózatomnak tán veszik némi hasznát képviselőtársaim, én magam azonban meg
                  fogok bukni. Bár ugy lenne, kivánom szivből magamnak, de azért belemegyek a
                  küzdelembe, megyek a vezér után. Csodálatos, mélységes mély hatása van rám a nagy
                  embernek. Gyermekifju koromban Kárpáthy Zoltán, férfikoromban ő az ideálom. Ha
                  helytelen szándék villan meg agyamban, ő rá gondolok s helyes utra térek. Ha
                  meggondolatlan szó röppen ki ajkamon, belepirulok: ilyet ő nem mondana. Ugy kisér
                  nemes alakja elhatározásaimban, cselekedeteimben, az emberekkel való
                  érintkezésben, mint ahogy felettem lebeg állandóan megdicsőült édesapám szelleme,
                  most, életem alkonyán is, valahányszor tollat veszek kezembe s barázda után
                  barázdát szántogatok a papirosmezőn.</p>
					<p>...Kerületet cserélek Bartha Miklóssal, az én igazi kerületemben bontom ki a
                  zászlót. Abban, amelyhez az én kis falum is tartozik. Sok száz Szózattal és ötezer
                  pengő forinttal indulok a csatába. Ebből négyezer a párté. Ha győzök,
                  visszafizetem, ha nem győzök, soha senki nem keresi rajtam. Nem kérnek irást a
                  pénzről - elég az adott szó. (“A székely ember szava - kontraktus”: igy volt ez
                  hajdanában. Vajjon igy van-e most is?)</p>
					<p>Negyvennégy falu a kerület, beillenék egy kis vármegyének. Kettészakitja Réka
                  királyné erdeje: kilenc falu az erdőn innen, a többi tul. Tulon is tul. A kilenc
                  falu erdőzugásos, vadgalambszólásos Erdővidék egyik darabja - ez az én hazám.
                  Viselete, beszéde más e népnek, mint “ahajt” tul a Rikán. Itt az itt - itt, tul a
                  Rikán ehejt; az ott - ahajt. Nálunk azt mondják: arra,
                  erre; tul a Rikán: aharré, eherré. Nálunk az is: es, tul a
                  Rikán megmaradt is-nek. Nálunk nyáron vékony szőttes nadrágban, télen szürke
                  posztóban járnak a férfiak. Kevés már a fehérharisnyás székely, ahajt, tul a
                  Rikán, télen-nyáron vastag fehér harisnyát viselnek. Emitt “szinte” pörge kalappal
                  köszönnek, ahajt, tul a Rikán, széles karimáju, magas tetejüvel. A nép többsége
                  unitárius: talán ez az egyetlen kerület, hol többségben vannak az egy Istent
                  hivők. Két nagy falu jut a katolikusoknak, a többi református és luteránus. A
                  luteránusok szászok - ennél több idegen nincs sem a kerületben, sem a vármegyében.
                  De csak én mondom vármegyének - még mindig udvarhelyszékinek vallja magát a Rikán
                  tuli nép, erdővidékinek az én kilenc falum.</p>
					<p>Már van egy feltétlenül bizonyos szavazóm: az édesapám. Hetvenhét esztendő nyomja
                  a vállát, már kissé előrehajolva jár, de még mindig erősebb, mint harminckétéves
                  fia. Ő az egyetlen feltétlenül bizonyos szavazóm s Neki mondom el rövid politikai
                  pályám egyetlen szép beszédét. Nem kötött formáju ugyan a beszéd, de minden
                  szakaszának az a refrénje: Maradjon itthon, édes jó apám! Könyörögve könyörgök:
                  maradjon a meleg szobában. Hiába, hiába, meggyőzni nem tudom. Istenem, Istenem, ha
                  egyetlen egy embert nem tudok rábirni, hogy ne szavazzon reám, hogy birok
                  meggyőzni ezeret: szavazzatok reám!</p>
					<p>Esztendők óta nem járt tul a falu határán nagyapó. És szép sorjába kitünik nannyó
                  panaszaiból, hogy nagyapó javithatatlan ember. Nem megy ugyan tul a falu határán,
                  az erdőtől is elbucsuzott hosszu rimánkodásra, de a felkelő nap a mezőn találja,
                  megy-mendegél az eke után, s ki hallott ilyet? Még mindig dudolgatja: Honnan jössz
                  te oly leverten, bús pajtás? Bevádolja nannyó nagyapót, hogy kikeletkor, amikor a
                  hó még el sem takarodott egészen, megszökött hazulról.</p>
					<p>- Ó, csak nem!</p>
					<p>- Meg, fiam, meg. Kiment a rétre, ott a patak partján füzfaágat tördelt, azokat
                  beleszurkálta a patak partjába, hogy ha majd megnőnek, árviz ellen védjék a rétet.
                  Pedig már nem is a miénk a rét, az unokánkra néz. Igaz-e?</p>
					<p>- Igaz, igaz, - vallja be nagyapó töredelmesen.</p>
					<p>- Hát az igaz-e, hogy beleszédült a megáradt vizbe? Hogy csúromvizesen szaladt
                  haza?</p>
					<p>- Igaz, nannyó, igaz.</p>
					<p>De vége jó, minden jó: áldassék az Urnak szent neve, nagyapó még náthát sem
                  kapott, mert nannyó ágyat melegitett, teát forralt s ez reggelre meggyógyitá.</p>
					<p>Még áll a zöld csempés szabad tüzelő, lobognak a lángok, pattog a szikra, enyhe
                  meleg árad a szobában: ugy szeretnék itt maradni! A szél meg-megrázza az ablakot,
                  a hópelyhek őrült táncot járva kavarognak a levegő égben, ránk sötétedik az est,
                  nannyó meggyujtja a kis állólámpát, megveti az ágyamat, a nagyapóét, a magáét:
                  gyermek leszek ujra, egy szobában hálok az öregekkel, csak éppen magaslábu s nem
                  karikás ágyban. Sokáig nem alszom el, a rettenetes faluzásra gondolok, az öregek
                  sem alszanak, bár rég elsuttogták az estéli imádságot: Én Uram s én Istenem, őrizz
                  meg tüztől, viztől, gonosz ember szándékától. Mind a hárman szinleljük az alvást.
                  De én ébren is nyugtalanul hánykolódom, a takaró félig a földre csuszik. Nem
                  törődöm vele, behunyom a szememet s tovább üzöm-füzöm a téli faluzás keserveit,
                  érzem már a melegre forralt, mézelt pálinka büzét - s akkor odatipeg lábujjhegyen
                  nannyó: felveszi a földről a takarót, szép gyöngén betakargat... Most már jöhetsz,
                  faluzás, fagyoskodás, pálinkabüz, jöhetsz, bukás, - a halhatatlan anyai szeretet
                  mindent, de mindent el fog feledtetni!</p>
					<p>És most kezdődik a faluzás. Szülőfalumé az elsőség. Itt minden lélek az enyém.
                  Második Magyarhermány, ahol Istennek igéjét tizennégyesztendős koromban hirdetem.
                  Ez a falu nem változott. Csak a pap s a kántor kaputos ember ma is. Ez is az
                  enyém. Harmadik Bibarcfalva - ez is az enyém. Gábor bácsi a három falu jegyzője, ő
                  hozza három falu népét - mondjon akármit a szolgabiró. Rövidek a napok: három
                  napot fogyaszt el a kilenc falu. Ellenjelöltemnek e faluk egyikében a kastélya, de
                  a falu az enyém. Ővele a hivatalos hatalom, velem a nép - vajjon melyik győz?
                  Faluról-falura kisérnek a kisbaconi atyafiak, hol kisérnek, hol elszélednek erre,
                  arra, előre bejárják a falukat, hozzák a hireket. Már tul vannak a Rikán. Egyetlen
                  ur van mellettem: iskolatársam, jó barátom, Gyarmathy Dezső. Ő most a szentpáli
                  Korniss-kastély ura, itt a főhadiszállás. Egy napig sem tanyázok ott,
                  nyugtalankodni kezd bennem az iró. Bejárom az ódon kastély szobáit, a hóboritotta
                  udvart, a kertet: itt fog elindulni Katalin regénye. Ama
                  Kataliné, aki elmenekül a mostoha elől, apránként maga után viszi anyátlan
                  testvérkéit, hosszu éjszakákon ül a varrógépe mellett, felneveli, férjhez adja
                  hugait, csak magának nem talál meleg fészket, mert - nem is keres. De csak
                  esténként, lefekvés után, mig el nem nyom az álom, szőhetem-fonhatom Katalin
                  édes-bús regényét, virradatkor már a kortesek kihuznak az ágyból: talpra, talpra,
                  három falut kell bejárnunk ma is! Szinte ríva fakadok, oly fáradt, oly álmos
                  vagyok. Hol Isten szabad ege alatt, hol zsufolt, fojtó meleg helyiségekben szidom
                  a kormányt, száz meg száz kéz kapaszkodik kezembe reggeltől estig. Egy kézre
                  különösen emlékszem, félóra hosszat fogta a kezemet, nem, nem eresztett, omlott
                  szájából a pálinkabüz, s orditva énekelte belém:</p>
					<p>Háromszor négy tizenkettő,</p>
					<p> Éljen a naptárszerkesztő!</p>
					<p>Ugyanekkor egyszerre három ember panaszolta a baját - ó, istenem, ha bár egy
                  szavukat érteném! Forog velem a világ, reszket a lábam, reszket egész testem -
                  szerencse, hogy fog a nótás székely, szégyenszemre elterülnék. Szóval el nem
                  mondható, pennával le nem irható undor szállja meg testemet, lelkemet. Ez az undor
                  kisér halálomig. Ez az undor adta később az erőt, hogy minden kisértésnek
                  ellenálljak, soha többé iróasztalomhoz hütlen ne legyek.</p>
					<p>Itt-ott sikerül megrikatnom az - asszonyokat, csókolják kezemet, ruhámat, de a
                  vég: mit fizet az úr. Kisül, hogy szegények, a szivük majd megszakad, de ingyen
                  nem szavazhatnak, mert a másik úr ennyit meg ennyit igért fejenként. De, mert a
                  kormány ellen szózatolok, tőlem kevesebbel is beérik.</p>
					<p>- Ó, Istenem, de szeretnék megbukni!</p>
					<p>Isten jó, már érzem, hogy meghallgatja könyörgésemet. Az ellenjelöltet, aki
                  háromizben képviselte a kerületet s faluzás nélkül kapta meg a mandátumot,
                  rákényszeritem, hogy ő is megmozduljon. Meg is mozdul, négylovas hintón vágtat
                  végig, keresztül-kasul, oldalán a - főszolgabiró. Nem lehet ez ellen szavam: öt év
                  előtt az én oldalomon is főszolgabiró ült, s talán vigyázott is rám, hogy kereket
                  ne oldjak. Igazi megváltás, hogy pompás szánut van, nem kell szekéren döcögnöm,
                  szánon repülök faluról falura. Mindenütt belém kényszeritnek egy-egy pohár mézelt
                  masinapálinkát, de a csipős téli szél kimarja belőlem, mig más faluba röpit a szán
                  - mégis emberséges ember az a Szapáry, hogy a választást télre rendezé.</p>
					<p>Beszánkázom a “tündérvárosba” is, hová tiz esztendő édes-bús emléke köt. Boldogan
                  köszöntöm mogorva Budvárt, aljában a hólepte vadkörtefát, a kápolnát, a vén
                  kollegiumot, a piacot, a fagyos almák mellett fagyoskodó kofákat s fölmegyek a
                  vármegye házára - tisztelkedem a főispánnál. Alispán korában tagja volt az
                  Apponyi-pártnak, de Szapáry kinevezte főispánnak: - Isten veled, Apponyi! Ám
                  előttem még mutogatja, hogy lelkében ma is Apponyi hive, mindenféle tanácsokat ád,
                  sőt “véletlenül” éppen itt van egy kénosi fehérharisnyás székely, hires kortes,
                  beajánlja nekem, mellém rendeli. S a vörös képü, kenetes hangu ember mindjárt
                  hozzám is szegődik, kisér faluról-falura, mindig az oldalomon, telebeszéli a
                  fejemet; kenetes hangjára fel-felszisszenek, szeretnék megszabadulni, de nem
                  tudok, ugy belém kapaszkodik.</p>
					<p>Hogy is szól a hegyek közé szorult Kénosban megtalált ősrégi székely
                  regős-ének?</p>
					<p>Porka havak hulladoznak,</p>
					<p> De hó reme, róma!</p>
					<p> Nyulak, rókák játszadoznak.</p>
					<p> De hó reme, róma!</p>
					<p>Körülem is játszadozik egy róka, a kétlelkü főispán rókája, aki minden lépésemről
                  jelentést küld, végezetül leszavaztatja ellenem a faluját. De nem maradok adósa a
                  kétlelkü főispánnak, bukás után (mert, ugy-e, már nyilvánvaló, hogy Isten
                  meghallgatja könyörgésemet?) kiteregetem a kétlelkü főispán kétlelküségét,
                  szerencsésen bele is bukik.</p>
					<p>Valami azt sugja, hogy negyvennégy falu közt utolsónak hagyjam Bágyot. Magas hegy
                  tetején váromladék, a hegy lankáján huzódik meg a kis falu. Országutjáról csak a
                  váromladék látszik, a hegy éle féltve rejti el a falut: nehogy elhasson ide
                  emberek lármája, gonoszsága, tisztátalansága. Hiréből már ismerem a falut is, öreg
                  papját is: messze vidéken hire van a kertjének. Ott teremnek a legszebb almák, a
                  legszebb, a legnemesebb körték. A nép ősidők óta ellenzéki, de nem lármásan
                  ellenzékieskedő, egyszerüen követi papját, a csendes öreg embert, aki az igazság
                  utján jár minden időkben. Egyenest a parókiának tart a szán, a tornácról elém jön
                  egy rózsapiros arcu, fehér szakállu öreg ember: a bágyi pap. A tornácon áll
                  életepárja, szelid, mélázó arcu öreg asszony - milyen ismerős ez arc!</p>
					<p>Ugy fogadnak s vezetnek be a meleg szobába, mintha fiuk volnék, akit rég nem
                  láttak; aki után álmatlan éjszakákon sokat, igen sokat sóhajtoztak s im, végre
                  megjött a messze idegenbe szakadt fiu. Hárman ülünk teritett asztalhoz: azon
                  minden jó, messziről jött fiunak való. Sőt felhoz a tiszteletes a pincéből egy kis
                  pókhálós üveget: asszubor van benne. Az utolsót. És felhoz egy kosár almát,
                  körtét, csupa válogatottat, de nem teszi az asztalra, hisz van ott már.
                  Nyilvánvaló, hogy ezekkel valami rejtett, ravasz célja van. A tiszteletes asszony
                  nem győz kinálni s nem győz sopánkodni, hogy mily keveset eszem. Rajtam felejtgeti
                  méla tekintetét, aztán hirtelen lekapja: gyenge pirosság sejtteti, hogy
                  meg-megfeledkezése miatt szégyenkezik. De én is zavart vagyok: folyton azt
                  találgatom - hol láttam ezt az arcot? Lassan-lassan nekibátorodik, megkérdi,
                  van-e családom. Hány gyerek? Egy? Kettő? - Ó, már négyen vannak!</p>
					<p>- Négyen! Fiuk? Lányok?</p>
					<p>- Két fiu s két leány.</p>
					<p>- Szeretném tudni a nevüket.</p>
					<p>- Marci, Jancsi, Mariska, Lollika.</p>
					<p>- Ó, ó, micsoda név a Lollika?</p>
					<p>- Flóra.</p>
					<p>- Szépek is, jók is, ugy-e?</p>
					<p>- Nekem azok, igazán azok.</p>
					<p>- Játszik-e sokat velük?</p>
					<p>- Sokat, igen sokat.</p>
					<p>- Hát vajjon a felesége - fordul hirtelen a kérdezése - szereti-e a falut?</p>
					<p>- Szereti, igen szereti. Folyton készül Kisbaconba, de mindig kis gyermek... Nehéz
                  az utazás.</p>
					<p>- Be szeretném, ha ide is elhozná őket!</p>
					<p>- Magam is ugy szeretném, - szólal meg az öreg tiszteletes. - Naphosszat
                  eljátszanának a kertben. S mi cseresznye terem itt!</p>
					<p>- Minket Isten nem áldott meg gyermekkel, - veszi fel a szót ismét a tiszteletes
                  asszony, - oly jól esnék öreg, szivünknek a gyermekkacagás!</p>
					<p>- Eljövünk, el, ha Isten éltet!</p>
					<p>Bucsuzáskor az öreg tiszteletes az utazóbunda zsebjeit telerakja almával, körtével
                  - a gyermekeknek s a mamájuknak. Megindultan mondok köszönetet, csókolom a
                  tiszteletes asszony kezét és akkor közel hajol hozzám, szinte sugva mondja: -
                  Benedek-leány vagyok...</p>
					<p>- Ó, Istenem, ha ezt elébb tudom! Hát azért volt oly ismerős az arca mindjárt az
                  első pillanatban! Az én édesanyám is Benedek-leány. Mért most mondja, kedves
                  néni?</p>
					<p>- Meg akartam elébb ismerni a - lelkét.</p>
					<p>Ugy szeretnék itt maradni, bár egy éjszakát! De itt kell hagynom a földi
                  mennyországot, kerget az ördög.</p>
					<p>Bukás? Mit bánom én! Ez a néhány óra a bágyi parókiában, a világ összes
                  mandátumainál többet ér!</p>
					<p>Felvirrad a nagy nap, özönlik a nép a falu két végén befelé, azaz, hogy csak az
                  egyik végén, csendőrök állanak sorfalat Rika erdeje felől. A sorfal előtt a
                  szolgabiró, megállásra parancsolja az erdővidékieket. Ezek az én választóim,
                  sokszáz ember, ellenjelöltemnek csak egy maroknyi jut. A réten kell
                  elhelyezkedniök a szekereknek, le kell szállani az én szavazóimnak, szekéren,
                  szánon csak az a maroknyi csapat jöhet. A szolgabiró - Benedek. Véremből való vér.
                  Jómódu, gyermektelen ember, de - szolgabiró. Ha igaz: “majd megszakad a szive”,
                  hogy ellenem kell dolgoznia, de irgalmatlanul dolgozik. Harsányan vezényel,
                  szedte-vettézik, korbácsával üti-veri a lovakat: balra! balra! - Ó, az Isten jó,
                  az Isten irgalmas, a véremből való vér szive nem szakad meg. Ugyanezt cselekszi a
                  falu másik végén a főszolgabiró, itt is gyalogszerrel jönnek be az én hiveim, de
                  már hosszu szekérsor vonul be, s ezek a szekerek az ellenjelölt hiveit hozzák. A
                  főszolgabiró nem véremből való vér, nyugodt vagyok felőle: az ő szive nem szakad
                  meg. Sok gyermek, sok adósság: kivánhatja-e jó keresztyén, hogy a szive
                  megszakadjon? Nagy kerek udvarban gomolyognak a hiveim, a kortesek népszámlálást
                  rögtönöznek: kitünik, hogy, ha utolsó emberig bejött minden szavazó, kétszázfőnyi
                  a többségem. A kapu előtt markos legények állnak istrázsát: hiába ólálkodnak a
                  “farkasok”, a nyáj közé be nem eresztik őket. De tél van, négy órakor már
                  sötétedik, a “farkasok” rávetik magukat a szavazni mendegélő nyájra. Könnyü a
                  dolguk, mert a katonák és csendőrök szembe menetelnek a nyájjal, a nyáj az ut két
                  szélére szorul, körülfogják, pénzt mutogatnak, sok pénzt - és a nyáj jámborul
                  mendegél a farkasok után. A népiskola egyik termében folyik a szavazás, az én
                  elfogdosott nyájamat beterelik a másik terembe. Sötét estére megtelik az “akol”,
                  egyszerre eresztik be s szavaztatják le ellenem. A korteseim megfenyegetik a
                  véremből való vért, akinek “a szive majd megszakad”, hogy igy meg ugy,
                  telegrafálnak Szapárynak, s a véremből való vér a szemük közé kacag. Felháborodva
                  jelentik nekem a gyalázatosságot, de én csak mosolygok ezen: igy van ez széles ez
                  országban. Igy van, igy.</p>
					<p>Isten meghallgatja könyörgésemet: a farkasok nyolcvan főnyi többséget ragadoznak
                  össze. Nincs már itt egyéb dolgom: bundába göngyölgetem édesapámat, felsegitem a
                  szánra s üzenem édesanyámnak: ne sirjon, holnap estére otthon leszek. Ez az egyik.
                  A másik: én vigasztalom, csendesitem siró, káromkodó hiveimet, sőt megakadályozok
                  egy embert, ki veres kakast akar felrepiteni a véremből való vér házára. Hátha az
                  égő ház láttára szive csakugyan megszakadna? Oly nyugodtan viselem a bukást, hogy
                  szinte megveregetem a vállamat nyugodtságomért. A Pestről hozott ötezer forintot
                  pótolnom kell még ötezerrel (12 százalék a kamat), de megmarad belőle néhány száz
                  forint, tehát - Dárius vagyok. Különösen jól esik, hogy jóval kevesebb pénzzel
                  hozták be az elrablott többséget, mint öt év előtt, amikor a szolgabiró oldalán
                  jártam be a kerületet. Ezt népem javára irom s egyben megbocsátom gyarlóságát,
                  mivelhogy végre is véréből való vér vagyok. S ha pénzért szavaznak az urak,
                  kivánható-e, hogy földhözragadt szegény emberek, kik hónapszámra nem látnak egy
                  ötösbankót - ingyen szavazzanak? S irván e könyvet, ujra megbocsátok a véremből
                  való vérnek is, akinek csakugyan megszakad a szive később, jóval később egy messze
                  idegenből jött emberért, aki tenger pénzt hozott s mégis megbukott. A csufos bukás
                  izgalma ölte meg, az öntudatra ébredt, diadalmaskodó nép szine előtt...</p>
					<p>Madarat lehetne fogatni velem, oly nagy a kedvem egész uton hazafelé: élvezem
                  előre az éjszakát a szülei házban. Tudom, nagy, igen nagy szomoruságban találom
                  őket, de meg fogom vigasztalni, meg fogom győzni, hogy az isteni gondviselés müve
                  a bukásom, még csak ezután kezdődik az én igazi életem, most kezdek csak, igazán
                  szántogatni a papiroson; ezután irom meg a szép dolgaimat: a legszebbeket a
                  gyermekeknek és a - népnek. Vagy tán elég is lesz ennyit mondanom: a gyermekeknek. Hát nem gyermek a nép?</p>
					<p>Csudálkozva néznek utánam az uccán jövő-menő emberek, hogy mely vidáman
                  köszöntgetek nekik. De - de csak addig tart a jókedvem, amig a szülei ház küszöbét
                  át nem lépem. Megrenditő kép tárul elém: édesapám fejét lehajtva ül az asztal
                  mellett, az ajtónyitásra riad fel. Édesanyám ágyban fekszik, ijedten borulok rá, ő
                  átöleli nyakamat. Keservesen sir:</p>
					<p>- Ó lelkem fiam, édes fiam! Megcsaltak, megloptak, megöltek!</p>
					<p>Hallom: felzokog édesapám is.</p>
					<p>- Mi lesz ártatlan gyermekeiddel?</p>
					<p>Fojtogatja torkomat a sirás: nem sokáig fojtogatja, kitör, együtt zokogok az
                  öregekkel. Most érzem először igazán: Istennek mely nagy áldása a köny. Szivem
                  szerint kisirom magamat, lassanként lecsöndesülnek szegény öreg emberek, aztán
                  belekezdek a vigasztalásba, a megnyugtatásba, de gyanakodva kisérik minden
                  szavamat: hiszik is, nem is - ugy szeretnék hinni, hogy ugy lesz, ugy!</p>
					<p>- Ugy-e, mind elrabolták a pénzedet?</p>
					<p>- Dehogy. Maradt elegendő.</p>
					<p>- Ne titkold, fiam, van egy kevés pénzünk.</p>
					<p>Már nyitja is nagyapó a tulipánosládát, felemeli a födelét, kiveszi az
                  oldalfiókból a kopott piros bugyellárist.</p>
					<p>- Vidd el fiam, vidd el mind. Minek nekünk, öregeknek a pénz?</p>
					<p>Alig tudom visszaerőszakolni a piros bugyellárist. Közben nannyó is fölkél,
                  kihuzza felső fiókját annak a ruhásládának, melyre a rézkarikákat András nagyapó
                  verte fel hajdanában. Ott matat, turkál, valamit kivesz - nem tudom, mit. Nem is
                  érdekel. Aztán a tüzhelyhez tipeg, felszitja a tüzet, pillanat mulva sistereg a
                  kolbász, ide megy, oda megy, tesz, vesz, nézi a téli kabátomat, teli bunda
                  szőrével, kefét keres elő, tisztogatja, kefélgeti... Vacsora közben torkomban
                  ólálkodik a szó: - Lám, lám, mégis jobb lett volna, ha
                   akkor itthon maradok! De szépen gazdálkodnánk együtt! Vacsora után
                  felolvasnék egy vidám történetet, nevetnénk mindahárman - ó de szép volna! De
                  visszafojtom a szót, nem búsitom a jó öregeket. Inkább a gyerekekről beszélek,
                  akiket, csak nőjjenek még egy kicsit, hazahozom, bizonyosan haza.</p>
					<p>- Azt mi nem érjük meg, sóhajtanak az öregek, de látom szemükben a reménykedő
                  kérdést: hátha, hátha?...</p>
					<p>Éjfél után nyom el a jótevő álom. Későn ébredek, aztán bucsuzás, még egy utolsó
                  kinálgatás: fogadd el a pénzt, fiam, fogadd el, - kifejlek az ölelő karok közül,
                  repül a szán a vasuthoz, megyek. Pest, megyek, megint uj életet kezdek
                  tebenned!</p>
					<p>Még ugrál néhány százas a tárcámban, hálókocsira váltok jegyei. Itt hoz a sors
                  össze két emberrel: Bánffy Dezső az egyik, Boér Elek a másik. Amaz még főispán, de
                  hivják Pestre, hogy vállalja a Házelnökséget, emez Erdély kinevezetlen
                  gubernátora: tőle függ, ki kap mameluk-mandátumot Erdélyben, ki nem.</p>
					<p>- Á! Megbuktunk? Megbuktunk? - integet messziről nagy kárörömmel.</p>
					<p>- Meg.</p>
					<p>- Ugy kell neked, mért hagytál el minket! - s nagyot csap a combjára széles jó
                  kedvében. És ugy kacag, olyan lelkiből kacag.</p>
					<p>Nem, nem, ez az ember nem érzi, hogy még egy-két esztendeje van hátra: szörnyü
                  halálnak halálával hal meg.</p>
					<p>Szót szó követ, elmesélem, mit müveltek a szolgabirák.</p>
					<p>- Ilyennek kellene lenni minden szolgabirónak!- kiált fel lelkesen Bánffy
                  Dezső.</p>
					<p>No, jó. Telik, mulik az idő, két hét mulva Bánffy Dezső lesz a képviselőház
                  elnöke. Kiadom az arcképet az Ország-Világ-ban, hogyne adnám ki. Mindössze husz
                  sornyi élet- és jellemrajzot irok az arcképhez. Elmesélem röviden, hogy a
                  választás után három ur utazik Pest felé. Hogy a három ur közt ilyen meg ilyen
                  beszélgetés folyt le. Az az ur, aki igy kiáltott fel: - Ilyennek kellene lenni
                  minden szolgabirónak! - Bánffy Dezső, a képviselőház ezidőszerinti elnöke. Az az
                  ur, ki széles kedvében a combjára csapott: Boér Elek, a képviselőház alelnöke.
                  “Azt hiszem, - fejezem be a jellemrajzot - bővebb jellemrajzot nem kiván tőlem a
                  nyájas olvasó”.</p>
					<p>Ezen a furcsa jellemrajzon sokat nevettek akkoriban, de nem nevetett annyi ember,
                  mint amennyien sirtak azon a tárcámon, amelyben bukásomat énekeltem meg...
                  Nevetéssel indult ennek is az olvasó, de sirással végezé. Hirtelen-váratlan a
                  vidám tárca ama bus jelenetre fordult, amelynek fentebb tanuja valál, nyájas
                  olvasó. S amelynek a csattanója a pesti pályaudvaron csattant el, amint véletlenül
                  benyultam télikabátom zsebébe s onnan egy horgolt zacskót huztam ki. Tele volt a
                  zacskó ezüst forintosokkal. - Ó, édes jó anyám! Hát nem
                   belelopta zsebembe megtakaritott pénzecskéjét?! Abba a zsebbe, amelyből
                  annyi pénzt loptak ki!</p>
					<p>...Szeretném látni azt az embert, akinek a politikai pályája szebben, meghatóbban
                  fejeződött volna be, mint az enyém.</p>
				</div>
				<div type="chapter">
					<head>NEGYEDIK FEJEZET. Ebben csudát lát az olvasó: a magyar iró már könyvirásból is
                  megél.</head>
					<p>A legenda szerint, Isten a világ teremtésekor harminc esztendőben állapitá meg az
                  ember életidejét, ugyanannyiban az ökörét is. Az ember keveselte, az ökör sokalta
                  Isten ajándékát, s emez az embernek tiz esztendőt átengedett. Általában az állatok
                  mind sokallották az életidőt, igy juttatott a kutya is, a majom is az embernek a
                  magáéból. Ez a magyarázata - mondja a legenda -, hogy az ember harminctól
                  negyvenig ökörmódjára dolgozik, ebben az időszakban huzza a legnehezebb igát,
                  azontul már otthon hagyogatják házőrzőnek, mignem eljut a gyámoltalan öregségbe,
                  amikor mindenre nevet, mint a majom.</p>
					<p>Ha végiggondolja élete folyását, a legendának minden becsületes munkásember igazat
                  ád. Harminctól negyvenig legerősebb az ember, ez időben dolgozik inaszakadtáig,
                  meg-megpótolva a nappalt éjszakával is. “Két szemnek két óra elég”, - mondogatta
                  édesapám, s ha nem is szabad szó szerint venni ezt, ereje teljességében a
                  szántó-vető ember sem a nyolc órai pihenőt, sem a nyolc órai alvást nem
                  ismeri.</p>
					<p>Az apám nem ismerte, én sem ismerém. De mindjárt megállapitom, mert mind a kettőt
                  megpróbáltam: könnyebb a kasza, mint a toll. A kaszás Isten szabad ege alatt vág
                  rendet rend után, az iró négy fal között, magacsinálta füsttengerben vet betü után
                  betüt. A kaszás meg-megáll, kaszát fen, neki ez is pihenő. Az iró is meg-megáll:
                  nem pihenni áll meg. Megáll, mert mondat közepén elakad,
                  hosszan, sokáig keresgél egy szót, a legtalálóbbat, a legkifejezőbbet. Minden
                  szónak a keresése agyának egy csepp vérét fogyasztja el. A kaszás délben leül a
                  gyepre, bekanalazza ebédjét, aztán elterül s nagyot alszik. Az iró betütől és
                  füsttől bódult fejjel támolyog az ebédlőbe, leroskad az asztal mellé, azt sem
                  tudja, mit eszik: evés közben tovább füzi a félbehagyott gondolatot. Ebéd után
                  ledül a pamlagra, szemét lehunyja, de hiába: az ő alvása nem alvás, nyugtalan
                  szendergés az.</p>
					<p>Ujságszerkesztés? Kellemetlen foglalkozás bizonnyal, de legalább egy tekintetben
                  megnyugtató: betegség, ha lever a lábamról, elsején küldi fizetésemet a kiadó,
                  nincsenek álmatlan éjszakáim amiatt, vajjon holnap, holnapután lesz-e kenyér az
                  asztalfiában. Honatyáskodás? Üldögélek a padban, hallgatom a szónokot; ha unalmas,
                  kimegyek a folyosóra, ahol rendszerint füsttengerben anekdótázik egy sereg ember.
                  Este megyek a klubba, ott tereferélek, s ha jóllaktam politikai és minden egyéb
                  pletykával, hazamegyek vacsorázni. Gyöngyélet ez annak, akinek egyéb dolga s
                  gondja nincs.</p>
					<p>Isten veled, ujságszerkesztés, Isten veled, honatyaság! Én már többet ez életben
                  nem kérek regényt Beniczkynétől; nekem Tolnai Lajos nem ir több bájos falusi
                  regényt. Soha többet ez életben nem lopom az Időt sem a t. Házban, sem a klubban,
                  én már megint uj életet kezdek. Merész, sőt vakmerő a vállalkozás: ihol, a gólya,
                  a kedves gólyamadár meghozta az ötödik gyermeket is, s én lemondok az elsején
                  pontosan kijáró fizetésről, könyvirással szerzem meg ezután a gyermekek kenyerét,
                  ruháját, rajztábláját, iskolakönyvét, sőt forró meleg nyarakon a por- és
                  füstnélküli levegőt is!</p>
					<p>Visszapillantok az ujságszerkesztés és honatyaság öt esztendejére; az egész
                  irodalmi termés egy rossz regény, két mese- s egy apró-gyermekkönyv: az Apa mesél. Egészen apró gyermekeknek irtam, voltaképpen az
                  első fiamnak, s talán ez a magyarázata, hogy legjobb gyermekkönyvemnek ma is ezt
                  tartom. Még mindig nem merült el a gyermekkönyvek tengerében, sőt épp ahogy e
                  fejezethez érek, értesit Wolfner József kiadó barátom, hogy karácsonyra jön az
                  ötödik kiadás. Az 1919-ik esztendő április 25-én azt irtam a naplómba egy
                  kommunista ujságcikk olvasása után: “Ez az én irói pályám halálos itélete”, s im -
                  ébren vagyok-e? - élek, élek, még mindig élek!</p>
					<p>Igen, egy rossz regény, két mese- s - talán mondhatom - egy jó gyermekkönyv: öt
                  esztendő irodalmi termése sem több, sem kevesebb. Most pedig hol is kezdjem?
                  Egyelőre rövid lélekzetü történeteket irok napi és hetilapba. Mi téma összegyült
                  az édes anyaföldön! Sürün rajzanak lelkemben emberek, történetek, viaskodnak az
                  elsőbbségért: melyiknek adjak előbb életet. Gyülnek, gyülnek - könyv lesz belőlük.
                  De nyilvánvaló, hogy életnek ez még nem élet, hisz itt az ötödik gyermek: az
                  emberek már a negyediknél mosolyogtak, szánakoztak könnyelmüségemen - no, az
                  ötödiknél már meg is botránkoznak. Eszembe jut Rákosi Jenő hires vezércikke: a Gyermekek és kutyák. Egy háziurat állit pellengérre, aki
                  házába lakót csak ugy fogad be, ha sem gyermeke, sem kutyája nincs. Ez a háziur
                  nem bocsátja be a gyermeket, nekem a barátaim nem akarják megbocsátani az -
                  ötödiket. (Istenem, Istenem, mi lesz, ha beröppen a gólya a hatodikkal is!) Ám
                  én azt mondom néktek, gyermektelen és egy-kétgyermekü apák és anyák, a gyermek -
                  áldás. Nemcsak a gyermeknek van őriző angyala, van a szülőnek is. De csak annak,
                  aki a gyermektől - nem fél. Minden gyermekkel áldás száll a házra, nem remélt
                  áldás. Szaporodik a gyermek? Szaporodik a kenyér. A kenyérszerző alkalom.</p>
					<p>...Egyszer csak “megjelen nekem” egy ősz öreg ember. Nem éjjel, nem álmomban, mint
                  a népmesék ősz öreg embere, fényes nappal jön hozzám s mondja:</p>
					<p>- Ön már sok népmesét irt; ismeri a népmesegyüjteményeket. Ezek a gyüjtemények el
                  vannak temetve. Az ifjuság kezébe nem kerülnek. Ugy, amint a gyüjteményekben
                  vannak leközölve, nem is valók az ifjuságnak. Ön ezeket ujra irná, elmesélné a nép
                  mesemondó hangján. Mellőzné, ami bennük a gyermeki léleknek ártalmas. Felkutatná
                  ami mese és monda régi és uj folyóiratokban rejtőzködik. Azokat is megirná. Sőt
                  megirná Vörösmarty és más költők hőskölteményeit is. Közelebb vinné ezeket az
                  ifjusághoz. Mit szól a tervhez?</p>
					<p>- Gyönyörü terv.</p>
					<p>- Az én számitásom szerint, oly nagy az anyag, hogy tiz nagy kötet telnék ki
                  belőle. Elébb füzetekben jelennének meg, azután kötetekben. Mint a Vasgereben.
                  Mint a Vörösmarty. Mint a Tompa. Mint a Garay.</p>
					<p>- S lesz ennek kiadója?</p>
					<p>- Már meg is van!</p>
					<p>- Ki az a vakmerő?</p>
					<p>- Méhner Vilmos.</p>
					<p>Mint könyvkötő legény került Bécsből Pestre Méhner Vilmos, aztán könyves boltot
                  nyitott. Magyarul soha meg nem tanult, de kiadta Vasgereben összes regényeit,
                  Vörösmarty, Tompa, Garay összes költeményeit. Egy sort sem értett belőlük, de
                  kiadta, mert az én ősz öreg emberem (Kuttner-Kelemen Dávid a neve) belebeszélte s
                  be is bizonyitotta, hogy Vasgereben jó üzlet, Vörösmarty jó üzlet, - a többi is jó
                  üzlet.</p>
					<p>Már meg is irta a szerződést az ősz öreg ember, aláirom, viszi Méhnerhez, hogy ő
                  is irja alá. És másnap dult arccal rohan hozzám az ősz öreg ember:</p>
					<p>- Képzelje, az a - - német, nem irta alá! Házat épit, számlát hoztak neki,
                  felbosszankodott a számlán s azt mondta: ha Arany Jánostól viszek neki szerződést,
                  azt sem irja alá. Több könyvet nem ad ki.</p>
					<p>Nem is adott. De az ősz öreg ember nem hagyja annyiban: végigházalja tervével a
                  kiadókat. Csüggedten tér vissza ujra meg ujra.</p>
					<p>- Még egynél nem voltam. Az Athenaeumnál. Ott egy fiatalember a könyvkiadó osztály
                  vezetője. Ez meg fog érteni engem.</p>
					<p>Ez meg is értette. Ranschburg Viktor a neve. Ezidőszerint a Pantheon igazgatója.
                  Ennek a most irom könyvnek a kiadója.</p>
					<p>Emich Gusztáv, Petőfi első kiadójának a fia, az Athenaeum elnökigazgatója.
                  Nagymüveltségü ember, ritkaságokkal teli gazdag könyvtára van: mindig csudáltam,
                  mit keres a - képviselőházban. Képviselőségem idejéből jó emberem. Vele és
                  Ranschburggal tárgyaljuk meg a Magyar Mese- és Mondavilág dolgát. Az ősz öreg
                  ember tiz kötetéről leszállunk öt kötetre, s az első kötet sikerétől függ a
                  további négy kötet kiadása.</p>
					<p>- Hát ezt a könyvet minek adják ki? - támad egy ifjukori barátom Ranschburgra az
                  első kötet megjelenésekor. - Hisz ebből 200 példány sem fogy el!</p>
					<p>- Már 2000 fogyott el, - felel Ranschburg szárazon.</p>
					<p>...A Magyar Mese- és Mondavilág már rég tul van a 200 ezer példányon, a
                  háromszázezer körül jár. Szóval: az ifjukori barát jól ráhibázott, ugyebár?</p>
					<p>A honfoglalás ezredik fordulójára készül el a könyv: ezer év meseköltése. A
                  szabadságharc ötvenedik fordulójára a Magyar nép multja és
                     jelene. Jó két esztendei készület: rengeteg régi és uj történeti és
                  néprajzi könyvek végigolvasása, jegyzetek csinálása előzi meg a pillanatot, amikor
                  végre nekiülhetek s megirhatom szép rendibe a föld népének ezeréves küzdelmét -
                  embervoltának elismertetéseért. Irói pályám legnehezebb s anyagi és erkölcsi
                  tekintetben is legháládatlanabb munkája ez. Hatvan nyomtatott iv a kvártalaku,
                  kétkötetes könyv: iró is, kiadó is ráfizet. A müvelt közönséget nem érdekli a
                  könyv: cime után nyilván azt sejti, hogy a népnek való olvasmány; a nép nem veszi
                  meg, mert neki meg drága.</p>
					<p>Vége már a régi jó világnak, amikor az ujságok az uj könyvet tárcacikkre
                  méltatták. Ebben a ritka szerencsében csak az részesül, akinek ennél az ujságnál,
                  annál is, “jó barátai” vannak. Nekem nincsenek. Első könyvemet, a Székely
                  Tündérországot bő ismertetésre, tulságos dicséretre méltatják az akkori lapok, az
                  ötkötetes Magyar mese- és mondavilágnak egy-két jó szó már alig jut. A könyv -
                  üzlet, a kiadó üzlete, mennél nagyobb a könyv, annál nagyobb az üzlet, ergo a
                  kiadó fizesse meg a - reklámot. Endrődi Sándor, a Kuruc
                     nóták halhatatlan költője, fellelkesül ötkötetes könyvemen, magasztaló
                  cikket ir róla, bekopogtat vele két-három ujsághoz: egyik sem közli. Végre is a
                     Fővárosi Lapok-ban, az Athenaeum saját ujságában lát
                  napvilágot a költő cikke. A Fővárosi Lapokban, melynek
                  akkor már alig van olvasója. Ugyanezt cselekszi Lévai Mihály, az iró-plébános,
                  később országgyülési képviselő: ő is csupa lelkesedésből cikket ir a Magyar mese-
                  és mondavilág-ról, elviszi egy ujsághoz, a szerkesztő meg is igéri: hogyne,
                  hogyne, - a cikk sohasem látott napvilágot. Most már önkéntelen felmerül a kérdés:
                  voltaképpen hogyan kerül a könyv a nyájas olvasó kezébe? Mindjárt megfelelek rá:
                  Ama nyájas olvasók utján, akik a könyvesboltba betévednek, ott a könyvet
                  megveszik, elolvassák s ha megnyerte tetszésüket, társaságban, ahol könyvről is
                  esik szó, megkérdik: Olvasták ezt meg ezt a könyvet? Melegen ajánlom, olvassák
                  el.</p>
					<p>Igy terjed a könyv.</p>
					<p>Hogy ellenmondásra alkalmat ne adjak, sietve jegyzem meg: a magam könyveiről
                  beszélek s példával is bizonyitom.</p>
					<p>A Testamentum és hat levél az első könyvem, mely utat talál
                  az olvasók szivéhez. Vékony könyvecske ez. Apránként jelen meg a Magyar Hirlapban.
                  Pünkösd ünnepén jelen meg a Testamentum az ujságban, s két hét sem telik belé,
                  megtelik egy ládikó levelekkel. Csupa meghatott emberek levelei. Mit gondolok, mit
                  nem, magam leszek a kiadója e könyvecskének, sem az ujságoknak, sem a
                  könyvesboltoknak nem küldök belőle, mindössze a Magyar Hirlap jelenti be a
                  megjelenést. S im, egymásnak adják a kilincset a vevők: a lakásomról hordják el az
                  első kiadást. De vidékről is sürün jönnek a megrendelések, még táviratban is.
                  Szabadkáról azt irja egy ur, hogy egy nagy társaságban felolvasta a Testamentumot,
                  mind megrendelték - küldjek 30 példányt azonnal. Kassáról ugyanezt irja egy másik
                  ur, ez is kér: küldjek 50 példányt azonnal. Tauffer Vilmos, a hires nőgyógyász,
                  minden másod-harmadnap elvitet két-három példányt: 1893 karácsonyán a Testamentum az ő karácsonyi ajándéka. És igy tovább és igy
                  tovább.</p>
					<p>Neki bátorodom az első kiadás sikerén, kinyomatom a második kiadást is: ebből már
                  küldök a könyvesboltoknak is, az ujságoknak is. Harminc ujságnak küldök
                  Testamentum-ot. Harminc ujság közül kettő-három irt annyit: megjelent. Annyit sem
                  a többi. Jön hozzám egy fiatal ujságiró s mondja: Olvastam a Testamentum-ot.
                  Mondhatom, megrikatott.</p>
					<p>- Csak nem vette meg?</p>
					<p>- Nem, kérem. Hetekig hevert a szerkesztő asztalán, láttam, hogy ugy sem irnak
                  róla - zsebrevágtam.</p>
					<p>Találkozom Fekete Józseffel, a Magyar Szalon szerkesztő-kiadójával. Mondja: No, én
                  megjártam a könyvével.</p>
					<p>- Hogyan?</p>
					<p>- Az ágyban olvastam a Testamentum-ot s egyszerre csak elkezdtem zokogni. A
                  feleségem felébred, rémülten kérdi, mi bajom. Mutatom neki a könyvet: ez
                  zokogtatott meg.</p>
					<p>Megzokogtatta, de irni egy sort sem irt róla.</p>
					<p>Mégis elkélt a könyv. A harmadik kiadásnak már Singer és Wolfner a gazdája - a
                  világháboruban jelent meg a hatodik.</p>
					<p>A jég megvan törve, már jöhet Huszár Anna regényem, jöhet a
                     Sziv könyve, a Katalin, az Uzoni Margit, nagyoknak, gyermekeknek, serdülő ifjuságnak
                  való könyveim nagy serege: az ajtó tárva-nyitva előttem. Jöhet már a hatodik
                  gyermek is, ezt már nem bérkaszárnyába, magamépitette kisbaconi házamba röppenti a
                  gólya. Abba a házba, melynek minden téglája - könyv. Minden téglájában agyamnak
                  egy-egy vércsöppje. Eleven ember van ebbe is befalazva, miként a dévai várba, az
                  argesi zárdába. Tiz esztendő eredménye: ötven könyv. Ujabb tiz esztendő - ujabb
                  ötvenet jelent, s irván e könyvet, már magam sem tudom, hány tizzel vagyok a
                  százon túl. A legendát meghazudtolom: nekem nem tiz, de husz esztendőt juttatott
                  az ökör a maga életidejéből. Néha, száz kezem volna, az sem volna elég: annyi a -
                  megrendelés. Athenaeum, Franklin, Singer-Wolfner, Lampel-Wodianer a kiadóim; nem
                  kell szaladgálnom kiadó után. Van esztendő, amikor - beleszámitva Apponyi
                  beszédeinek sajtó alá rendezését - száz ivre jegyzem rá: imprimatur! Egy iv,
                  nyájas olvasó, 16 oldal. Számitsd ki, hány oldal száz iv. A számolásban
                  kacagtatóan gyenge vagyok.</p>
					<p>*</p>
					<p>Igaza volt Kiss Józsefnek, vagy valamelyik iródiákjának, aki azt irta rólam, hogy
                  “jövevény” vagyok. Jövevény, aki azért jött Pestre Székelyországból, hogy meséljen
                  a pesti gyerekeknek s mesemondás közben beléjük plántálja a magyar szót, s talán -
                  a magyar lelket is. Az édesapám is jövevénynek mondta mind ama családokat, amelyek
                  nem voltak jelen a kisbaconi ősfoglalásnál, s csak
                  háromszáz esztendeje, hogy beszivárogtak... Valóban, jövevény vagyok, ha jobban
                  tetszik, kivándorló, mint akármelyik székely testvérem, aki Amerikában meg
                  Romániában próbál szerencsét, s közben szüntelen az édes anyaföld felé száll a
                  sóhajtása; számlálja az esztendőket, a hónapokat, a heteket, a napokat, végezetül
                  a perceket, amikor visszatérhet az édes anyaföld kebelére, házat épithet rá,
                  földre földet szerezhet, magot hinthet belé, aztán - aztán az édes anyaföld
                  porával vegyül el a pora...</p>
					<p>A föld fia, igazi fia, az aszfaltban gyökeret nem ver soha. A földnek, az édes
                  anyaföldnek van szive, lelke, az aszfaltnak sem szive, sem lelke nincs. A föld, az
                  édes anyaföld virágillatot, az aszfalt fojtó büzt lehel. A föld fia csalódhatik a
                  föld fiaiban, nem csalódhatik a földben. Az emberek erkölcse változhatik, hol
                  megromlik, hol megjavul, a föld erkölcse nem változik: marad, ami volt
                  világteremtésekor, időtlen időkig. Emberi kéz hiába irtja ki Romhány-erdő sok
                  évszázas óriásait, én már halálomig Romhány-erdő zúgását, Romhány-erdő
                  vadgalambjának búgását hallom, sodorjon bárhová a Sors szele. Hiába romlik meg a
                  kisbaconi borviz-kut vize az emberek nemtörődömsége miatt, szájamban e borviz izét
                  érezem, nemcsak a szájamban, a szivemben is. Hiába kótyavetyélik el édesanyám
                  tulipános ládáját, a ruhák közé rejtett alma illata örökre az enyém marad.</p>
					<p>Még alig tünt el a szép ifjuság, s én a szép öregségről álmadozom. A mindennapi
                  kenyérért irom könyveimet, de két kenyérből egyet folyton hazaküldök. Egyik kenyér
                  a jelenvaló életé, - jövendőé a másik. A nagyváros s a kis falu közt oszlik meg
                  életem, hol haza, hol visszaszaladok. Itt könyvet nyomtatok, ott fát ültetek. Itt
                  könyvet adok el, ott földet veszek. Könyvre könyvet, földre földet. Kellemetes is
                  volna, hasznos is volna kissé a nagyvilágban körültekintenem, látókörömet
                  tágitanom, de huzva-huz az édes anyaföld hazafelé, mindig csak hazafelé; kitör
                  belőlem az ősök vére, nem vágyom látni a velencei doge-palotán az ábrázatomat: egy
                  kis kert nekem az egész nagy mindenség. Egy kis kert, amelynek fáit, bokrait magam
                  ültetém. Egy darab föld, melyet őseim verejtéke áztatott. A mező, az erdő, a falu,
                  az erdőzúgásos, vadgalambbúgásos Erdővidék itt gyökeredzik minden történetem,
                  innét csendül szét a hangja minden mesémnek: nekem éppen elég halálig, mit e föld
                  lelke lelkembe plántált, legyen elég nektek is. Haláltól való csudálatos
                  megváltatása után a tékozló fiu fogadalmat tett, hogy az uj életet az édes
                  anyaföldnek s népének szenteli. Megtartám a fogadalmat. Ha nem hazudik a
                  statisztika, népiskolai és népkönyvtárakban az én könyveimnek van legtöbb
                  olvasója. Nekem a dicsőségből ennyi éppen elég. Adjon más egyebet, szebbet,
                  jobbat, maradandóbbat a nemzetének: nem irigylem, dicsérem ezért. - Ilyennek is kell lenni, - mondta az egyszeri cigányprimás,
                  amikor a hegedümüvész játéka felől kérdezték a véleményét. Kell, kell, mondom én
                  is. Mennél többen legyenek. Ámen.</p>
					<p>...Már hordják a követ, a téglát. Minden kő, minden tégla egy-egy példánya
                  könyveimnek. De már ennek külön fejezetet szentelek. Nem minden esztendőben épit
                  házat a magyar iró.</p>
				</div>
				<div type="chapter">
					<head>ÖTÖDIK FEJEZET. Ebben igen közönséges dolgokról lesz szó, nevezetesen:
                  házépitésről, faültetésről, mezei és falusi életről.</head>
					<p>Még áll az ősi ház, él nagyapó, nannyó, s im, az udvaron öt pesti unoka szaladgál.
                  Istené a dicsőség: megaranyozhatom életük alkonyát. 1894-et irunk: már csak egy
                  esztendőt “hetvenkedik” nagyapó, akkor ráfehéredik a nyolcvan esztendő. Ma még
                  csak vén ember, de jön már, jön már az aggság. Már fel-felsóhajt: Ó, erő, erő,
                  hová levél! - de a kertben még ő kaszálgat füvet a bocikának; ő kaszálja meg a
                  helyet, ahová hinta állittatik fel a pesti unokáknak.</p>
					<p>Gyönyörü élet-alkony! Álmatlan éjszakákon mit sóhajtoztak, mit keseregtek: Sohasem
                  látjuk meg a pesti unokákat! Nem akarnak hinni a szemüknek: Sürü sóhajtásuk
                  felhatott a magas egekbe, Isten meghallgatta könyörgésüket - két hófehér galamb
                  körül öt fióka röpked.</p>
					<p>Nagyapó, nannyó megfiatalodik. Kicsi villákat, gereblyéiket csináltat nagyapó az
                  unokáknak, eltipeg velük a rétre: együtt forgatják a száradó szénát. Nem győzi
                  dicsérni a gyermekek szorgalmát, amikor hazatérnek: Higyje meg, nannyó, annyi
                  boglyácskát raktak az unokái, hogy ki lehetne telelni rajta egy - döglött
                  bárányt.</p>
					<p>- Ó, ó, magát mindég fogja a tréfa, - mosolyog nannyó, aztán hirtelen eltünik, öt
                  pohár tejjel fordul vissza nagy fürgén: - egyetek, édes csirkéim, egyetek. Ugy-e,
                  megéheztetek?</p>
					<p>Igen-igen csudálkoznak, hogy milyen jók ezek a pesti gyermekek: nem kényeskednek,
                  nem nyafognak, nem veszekednek, nem verekednek, s mely édesen simulnak hozzájuk,
                  az egyszerü öreg emberekhez. Igen-igen elcsudálkoznak; azon is, hogy estefelé
                  csak szól az anyjuk: Gyerekek, lefeküdni! Egy, kettő, há-rom! - és indulnak a
                  gyermekek, mint a katonák. Ezért és sok mindenért igen-igen dicsérik nekem a pesti
                  menyemasszonyt. Ami a szivemnek igen jól esik.</p>
					<p>- Ó, édes fiam, ha örökké itt maradhatnátok!</p>
					<p>- Örökké nem maradhatunk; de ezentul minden nyáron itt leszünk.</p>
					<p>- Ha ugy, lenne!</p>
					<p>- Ugy lesz.</p>
					<p>Az ősi ház “nagy házában” kényelmesen elférünk az öt gyerekkel. Két ablak néz a
                  virágos kertre, egy az udvarra, negyediknek egy kis ablak, a veteményesre nyiló
                  “tyukleső” ereszti be az áldott nap sugarát. A halhatatlan mályva virágai
                  behajolnak az ablakon. András nagyapó háromfiókos ládájáról egyetlen rézkarika sem
                  hiányzik, s im, szakadatlan teljesül a jövendölése: rézkarikákat a pesti unokák
                  is meg-megzörgetik. De vajjon gondolt-e András nagyapó - pesti unokákra? Képzelem,
                  hogy eltünődik, ha le-letekint az égből: vajjon honnan kerülhettek ide ezek a
                  térdig nadrágos, azon alul csóré lábszáru fiuk? “Ejnye, enyje, de szegény ember
                  lehet az apjuk!”</p>
					<p>Az ősi ház mögött már ássák a kicsi gazda házának a fundamentumát. Gábor bácsi fia
                  a kicsi gazda. Őszre telő alá is kerül, pedig a kicsi gazda három teljes
                  esztendeig nem lesz e ház lakója: a császár ad neki kvártélyt. Mért sietnek oly
                  igen? Felelet: egy az, hogy a kicsi gazdának része legyen az épitésben, más az,
                  hogy kész ház várja, amikor a császár hazaereszti.</p>
					<p>- Talán ide épült volna az én házam, - borul el a lelkem egy pillanatra - ha
                  édesapám nem a világnak nevel, s én az ősi telket el nem adom. De jól történt,
                  ugy, ahogy történt. Ide behallik az ucca lármája, beszáll a pora - én majd a
                  gyümölcsös mögött épitem az én házamat. A lucernás kertben, amelynek szélén a
                  Macskás-patak kanyarog. Tul a patakon rét, aztán szeliden emelkedik föléje
                  Magyarósoldal, majd hirtelen meredek heggyé ágaskodik. Hajdan erdő, most egy-egy
                  faóriás törzse rothadoz, itt-ott nyirfa meg csenevész bokor szomorkodik. Be szép
                  erdőt varázsolok én ide!</p>
					<p>- Mit szólsz a tervemhez, Mária?</p>
					<p>- Gyönyörü a terv, de most is oly sokat dolgozol... Félek, összeroskadsz.</p>
					<p>- Amit én tervezek, nem egy-két, de sok-sok esztendő munkája tesz, Mária. Marad e
                  munkából a gyermekeinknek is, az unokáinknak is. Kitüzöm a célt s lassan, szép
                  lassan haladunk feléje. Az első lépés a ház s hozzá egy kis kert. Ez az első lépés
                  három esztendőt jelent. Székely szokás szerint kezdünk a fészekrakásba. Első
                  esztendőben meghordom a fundamentumkövet, megvettetem cigányokkal a téglát.
                  Második esztendőben a fenyvesből lehozatom a födélhez való fát. Harmadik
                  esztendőben együtt az anyag, felépül a ház. S a negyedik esztendőben szépen a
                  karomba öltöd a karodat, én fölvezetlek a garádicson, ott, azt hiszem, megindult
                  szivvel állunk meg egy pillanatra, aztán önkéntelen lehajlunk, megcsókoljuk a
                  küszöböt s belépünk a házba. Velem tartasz-e ebben is?</p>
					<p>- Veled, veled.</p>
					<p>*</p>
					<p>Már épitjük is a házat Máriával - papiron. Négy szobán kezdjük tavasszal, nyár
                  végére a négy nyolcra szaporodik, majd hozzátoldunk egy fürdőszobát is. Igen
                  komolyan meghányjuk-vetjük, hogy, ha minket Isten megáldott öt gyermekkel (s
                  megáldhat még többel is), egyszerre csak nyakunkra nőnek a gyerekek, ez
                  megházasodik, az férjhez megy, még nyolc szoba is kevés lesz majd. Ha csak négy
                  unokát számitunk egy családra, ez már husz gyermek. A szülék száma tiz. Husz meg
                  tiz - harminc. Velünk, öregekkel, összesen leszünk harmincketten. De számitásba
                  kell vennünk a hatodik gyermeket is, akit sokat emlegetünk, s igy szinte bizonyos,
                  hogy egyszer csak beröppen vele a gólya. Benső vágyunk a hatodik, még pedig leány,
                  mert többségben vannak a fiuk: három fiu, két leány. Amig csak öt gyermekünk van,
                  el sem tudunk - válni. Ám lenne csak három fiu, három leány, mely könnyü volna
                  válnunk! Ezen igen nagyokat nevetünk, s addig is, mig a válás bekövetkeznék,
                  elhatározzuk, hogy az ebédlő nagyterem lesz. Akkora, hogy ötven ember kényelmesen
                  elférjen az asztal körül. Gyermekeknek, unokáknak ez a ház lesz a találkozója
                  minden nyáron. Akkor is, amikor mi már rég a temetőben porladunk. Természetesen, a
                  kisbaconi temetőben...</p>
					<p>A nyilt verandáról egyenesen az ebédlőbe fog nyilni az ajtó. Nem rejtjük el: aki
                  belép, mindjárt ide lépjen. Lássa első pillanatban, hogy házunk, szivünk
                  tárva-nyitva minden jó embernek. Bár a rajzoláshoz igen keveset értünk, minden nap
                  csinálunk két-három tervet, s mintha éjjel-nappal azon kellene tünődnünk, mire
                  költsük el a pénzünket, hat ablakkal tiszteljük meg az ebédlőt, sőt az udvar, meg
                  a kert felé nyiló ajtó fölé is ablakot tervezünk: hadd - “legyen világosság!”</p>
					<p>Nagyapó is, nannyó is, nem akarnak hinni a szemüknek, meg-megmutatván napról-napra
                  változó tervrajzainkat. Nekik minden terv tetszik, csak a garádicsok miatt
                  aggódnak, amelyek a verandára köröskörül felvezetnek.</p>
					<p>- Fiaim, - mondja nagyapó, - egyszer majd ti is megöregedtek s akkor “megnő” a
                  garádics.</p>
					<p>- De igy szebb lesz, nagyapó.</p>
					<p>- Szebb, szebb, de bizony mondom, “megnő” a garádics...</p>
					<p>Ujabb tervet eszelünk ki: bevezetjük a vizet a fürdőszobába, a konyhába, a virágos
                  kertbe. De honnét? Szemünk előtt csörgedez a Macskás-patak, de szeszélyes egy
                  patak ez: hol vigan folydogál, sőt néha ki is csap medréből, hol messze fönt az
                  erdőben kiszárad a forrása, s ilyenkor csak a meder egy-egy gödröcskéjében
                  szomorkodik a viz. Bővizü patak foly a falu közt, de innét mások telkén s az uccán
                  át lehetne ide vezetni a vizet: nagy felfordulás, nagy költség ez - le kell erről
                  mondanunk. Nagyapó mosolyogva hallgatja vizvezetéki tervelgetésünket, végül
                  megszánja szomorkodásunkat, s mondja: - Jertek velem.</p>
					<p>Átmegyünk a Macskás-patakon, alig távolodunk száz lépésnyire, megáll.</p>
					<p>- Nézzetek ide. Ezen a helyen ennek előtte kétszáz esztendővel Benedek Kerestély
                  ükapátoknak halastava volt. Ihol, még most is látszik vékonyan a halastó
                  karimája. Most menjünk tovább.</p>
					<p>Tovább megyünk, fölfelé a lankás hegyoldalon, harmincat sem lépünk, bővizü forrás
                  bugyog előttünk.</p>
					<p>- Ennek a forrásnak a vize táplálta a halastavat, - mondja nagyapó.</p>
					<p>- Hiszen, - mondom én, - tudtam én a létezéséről mindakettőnek, de ha a földje
                  egyiknek sem az enyém.</p>
					<p>- A halastó földje nem, de a forrásé még enyém. Nézd, ez a föld hosszan elnyulik a
                  hegyoldalon. Itt ásatsz egy árkot. Amott egy nagy gödröt, éppen szembe azzal a
                  hellyel, ahová a házat épited, innét aztán a viz szépen befolydogál a házadba.</p>
					<p>Mindjárt fel is mérjük a távolságot - lépéssel: forrástól a viztartó medencéig
                  nyolcvan, medencétől be a házig hetven méter utat tesz a viz.</p>
					<p>- Ó de jó, ó de jó! Áldja meg az Isten, nagyapó!</p>
					<p>Nagyapónak különben tetszik is, nem is ez a tervünk. Inkább nem, mint igen.
                  Nagyapó már a nyolcvanadik esztendőt tapossa és sohasem jutott eszébe, hogy a maga
                  dolgán könnyitsen, életét kényelmesebbé tegye. Jó félszáz esztendeje mult, hogy a
                  maga gazdája s neki elég volt egy kut: házba, pajtába ebből meritették, hordták a
                  vizet, s jutott kut vizéből a szomszédoknak is. Nagyapó felesleges költségnek
                  itéli a vizvezetéket, éppen mint a garádicsot, de viszont “megesméri”, hogy a
                  világ sokat haladt az ő gyermekkora óta, ennélfogva belenyugszik a vizvezetékbe
                  is, a garádicsba is. Ennél szokatlanabb ujitásokba is belényugszik nagyapó,
                  mihelyt bizonyosságot szerzett arról, hogy tervezgetésünk egészen komoly
                  tervezgetés. Hogy az ő pesti fiának a szive csakugyan visszavágyódik az édes
                  anyaföldre, itt akar élni, itt akar halni. Akkor szerzett pedig erről bizonyságot,
                  amikor az első szekér követ behozták a lucernás kertbe. Ez a szekér már az én
                  szekerem, a szekér elé fogott két ló az én lovam.</p>
					<p>Ez az első szekér kő csudát müvelt. Egyszerre csak látom, hogy mindegyre
                  bekanyarodik a telekre egy szekér: hol ennek, hol annak az atyámfiának a szekere.
                  Mind követ hoznak, szépen leüritik az én kövem mellé. Aztán jönnek szekerek,
                  amelyeknek a gazdái nem atyafiak: ezek is követ hoznak. Megindultan köszöngetem a
                  kéretlen szivességet, s különösen jól esik látnom, hogy nem halt még ki az ősrégi
                  székely szokás: házat, csürt, istállót ha épit a székely, fél falu siet a
                  segitségire. De még nagyobb csuda is esik: a szomszéd Magyarhermányból
                  egyszerre huszonöt szekér kanyarodik be a telekre, - mind
                  követ hoznak. Eszembe jut, hogy három év előtt ennek a falunak minden választója
                  rám szavazott ugyan, de egyetlen egy sem szavazott ingyen, sok-sok boromat,
                  pálinkámat itták meg, holott én oly igaz szivvel igértem, hogy szivem, lelkem,
                  mindenem a népé, az én népemé - s ime, kéretlen és ingyen hozzák a követ! Ezek az
                  emberek hajnalban felkeltek, kimentek az erdőbe, ott a szekeret megrakták kővel,
                  irgalmatlan rossz erdei utakon kinozták a marhájukat, estefelé értek a telkemre,
                  tehát egy egész napot áldoztak nekem. Ki érti ezt? Idegen azt nem érti, de értem
                  én, aki itt születtem, itt nevelkedém. Ebben a népben két lélek lakik. Az egyik az
                  ősrégi lélek, amely hü maradt az ezeréves szokáshoz; a másik az uj lélek, melyet
                  az ujkor erkölcstelensége plántált belé. Házépités? Nosza, gyerünk, segitsünk a
                  vérünkből való vérnek. Ezt cselekedte az apám, a nagyapám, az ükapám, ezt
                  cselekszem én is. Követválasztás? Kezdetben ingyen adtam a vótumot, de tett-e a
                  népért valamit, akire én ingyen szavaztam? Nem. Szegények voltunk, azok maradtunk.
                  Második alkalommal már pénzzel kináltak; elfogadtam. Harmadik alkalommal kináltak,
                  nem kináltak, megköveteltem. S minden alkalommal többet és többet. Nincs igazam?
                  Akinek pénze van a követségre, bizonyosan sok-sok pénzt remél a követségből. Hadd
                  fizessen.</p>
					<p>Ime, igy dolgozik egy emberben két lélek: becsületes és becstelen. Az egyiket az
                  őshazából hozta, - ez megmaradt épségben; a másikat nem ő hozta, ezt gonosz kezek
                  plántálták bele... Vajjon ennek mikor szárad ki a gyökere?</p>
					<p>Nagy kőhalmok emelkednek a telken, minden kőben - szeretet. Vetik a vályogvető
                  cigányok is a téglát, hordják az erdőről a fát az atyafiak: hatvanezer téglát száz
                  szekér fa éget pirosra. Ássák a fundamentumot, rakják belé a követ a kőmivesek.
                  Kisgazdák a kőmivesek, nem iskolában tanulták a kőmivességet. Ma szántnak-vetnek,
                  holnap házat épitnek. A terv pesti épitész munkája, ezen egy kicsit
                  elcsudálkoznak, de nem igen akadnak meg rajta. Most van csak igazán elemében Gábor
                  bácsi. Most veszi csak igazán hasznát, hogy a sepsiszentgyörgyi német iskolában a
                  Baukunstot is tanitották. Ő a főpallér, kezében a tervrajz, igy dirigálja a
                  kőmiveseket. Székelymódra megy az épités. Első esztendőben összehordjuk az
                  anyagot. Második esztendőben födél alá kerül a ház. Harmadik esztendőben kerül sor
                  ajtókra, ablakokra. Az ácsok is mind kisgazdák. Ezek sem az iskolában tanulták az
                  ácsmesterséget: apáról fiura száll a kézügyesség. Gyönyörüen faragják ki a
                  gerendákat, a szarufákat, mérnöki pontossággal illesztenek fát fához - ugy, ahogy
                  a rajz előirja. Bonyodalmas szerkezet ugyan a födél szerkezete (“látszik, pesti
                  mesterkedés”), de megakadás nélkül foly a munka. Elébb az udvaron állitják össze a
                  födelet, alaposan körülszemlélik, aztán messzire távolodnak, ugy szemlélik, hogyan
                  fest az egész. A hosszu Rofaj a főács. Egyszerüen Rofajnak hivja az egész falu,
                  mivel az egyetlen, aki Rafael névre kereszteltetett. Egyébként - mondjam-e? - az ő
                  vezetékneve is Benedek, ölmagas, karcsu öreg ember. Hetven év felé jár s még
                  mindig egyenes, mint a nádszál. Hosszukás, lófő arca igazi arisztokrata arc. Csak
                  mente kellene a hátára s mehetne a főrendiházba. Kurta fanyelü pipa lóg a
                  szájában, ugy nézi, szemléli hosszan, sokáig a födélalkotmányt, aztán
                  megszólal:</p>
					<p>- Ezt én a házra nem teszem fel.</p>
					<p>- Mért nem? - kérdem én.</p>
					<p>- Mert éktelen csúf.</p>
					<p>- Mért csúf?</p>
					<p>- Azért, mert alacsony.</p>
					<p>- Persze. Igy tervelte a pesti épitész.</p>
					<p>- Már akárki tervelte, rosszul tervelte. A házat elcsúfitja.</p>
					<p>- Dehogy csúfitja. Csak tegyék fel, öreg.</p>
					<p>- Én-e, uram? Az Istennek sem teszem fel.</p>
					<p>- Ejnye, öreg, ejnye, én tudom, mért nem tetszik magának. Mert a szeme megszokta a
                  magas födelet. Magasabb a födél, mint a fal. Hiszen egyrészt jó a magas, meredek
                  födél: nem áll meg a hó rajta; de másrészt rossz, mert igen ránehezedik a falra.
                  Igaz-e?</p>
					<p>- Há’szen igaz, de szép. Ez meg éktelen csúf.</p>
					<p>- Próbáljuk meg.</p>
					<p>- Én-e? Hogy hótomig csúfoljon a falu?</p>
					<p>A fiatalabb ácsok is segitségemre jönnek: ha már ugy van, ahogy van, próbáljuk
                  meg. Ha csúf lesz, leszedjük...</p>
					<p>- Hát próbáljátok, én kezemet sem mozditom meg.</p>
					<p>Nosza, nekiállnak az ácsok, szétszedik a födelet, darabonként felhordják a falra,
                  ott összerakják. Az öreg messziről nézi a munkát, a fejét szüntelen csóválgatja,
                  hümmöget, mikor aztán végére érnek, kérdem:</p>
					<p>- No, öreg, mit szól hozzá? Éktelen csúf-e?</p>
					<p>- Hát, uram - - - -. (Ezek a vonalak azt jelentik, hogy közben vakargatta a
                  fületövét.) Hát, uram, ami igaz: igaz; ami nem igaz: hazugság. Isten, Jézus, ugy
                  segé’n, csakugyan szép!</p>
					<p>A honfoglalás ezeredik évfordulóján ásták a ház fundamentumát, s 1898 tavaszán
                  nagyapó s nannyó ott álldogáltak a verandán, várták a pesti fiut, a pesti
                  menyemasszonyt, a pesti unokákat.</p>
					<p>- Istené a dicsőség, - rebegte nagyapó. - Örömmel szállok az én koporsómba.</p>
					<p>- Istené a dicsőség, - rebegtük utána s leborultunk a szent küszöb előtt.</p>
					<p>*</p>
					<p>Nekünk szent volt.</p>
					<p>Ma, mikor e könyvet irom, csak adnak-vesznek házat, épiteni nem épitnek.
                  Világháboru, két forradalom, megszállás fergetege szétrombolta, elsöpörte minden
                  javainkat - ki oly vakmerő, hogy épitésbe fogjon? Igen, ebben a lelketlenül
                  megcsonkitott országban nem épitnek, waggonokban, büzös odukban senyvednek
                  földönfutók százezrei, itt csak adják-veszik a házat. Szédületes summákon
                  cserélnek gazdát városi és falusi házak. Az én házam az ő kilenc szobájával,
                  vizvezetékével, 14 szárnyas és szárnyatlan ajtajával, 19 dupla, tükörüveges
                  ablakával, alagcsövezéssel, kerek tizezer forintba került a mult század alkonyán.
                  Való igaz, akkor is háromannyi pénzt emészt, ha nagyurasan azt mondom az
                  épitőmesternek: Ime, itt a tervrajz, minden néven nevezendő anyag a maga gondja,
                  nekem majd átadja a ház kulcsát, én meg fizetek. De én székely szokás szerint
                  épitém házamat, sok száz szekér kő, fa és homok miatt lapos tárcámat alig kellett
                  kinyitnom. A fundamentum fölött három sor faragott kővel kezdődik a fal: erdő,
                  mező csak ugy termi a követ, hermányi kisgazdák faragják, akik szintén sohasem
                  tanulták a kőfaragást, de a munkájuk csupa remek. Ők faragják a veranda oszlopait
                  is, a hosszu garádicsköveket is, amelyek, nagyapó szerint, egyszer majd
                  megnőnek... Ingyen fa éget pirosra hatvanezer téglát s - ki hinné ma ezt? - ezer
                  tégla négy pengő forint. A szomszéd faluban, Nagybaconban, cserépvető telep,
                  negyven-ötven család üzi e mesterséget a szántás-vetés mellett: ezer födélcserép
                  ára 5 pengő forint. A kőmives a maga kenyerén, napszámba dolgozik, a napszám egy
                  forint 20 és 50 krajcár közt váltakozik. A ház befödése - egy jó vacsora. Ősrégi
                  székely szokás az is, hogy kéretlen, hivatlan jönnek férfiak, nők, gyermekek,
                  kézről-kézre adogatják a cserepet, mig annak a kezébe kerül, aki a fedésben
                  legjáratosabb.</p>
					<p>Igy épül a székely ház, igy épült fel az enyém is, melynek kisebb formában ma már
                  egy sereg utánzata van, mind - alacsony födéllel. Azzal az “éktelen csuf”
                  födéllel, melyet az öreg Rofaj “az Istennek sem” akart feltenni. De azóta már sok
                  “éktelen csuf” födelet tett fel, mert ami igaz: igaz, ami nem igaz: hazugság -
                  Isten, Jézus ugy segé’n, szép az!</p>
					<p>Mai bankóban az én házamat félmillióra értékelik, de hordanák össze a világnak
                  minden kincsét: nesze, ez mind a tied, add ide a házadat, nem adnám. Ezt a házat
                  elvenni lehet, megvenni nem. Ebbe a házba be van falazva a lelkem, a téglákat,
                  melyeknek minden darabja egy-egy könyv, az én véremmel kevert mész ragasztja össze
                  - nem, nem, ezt a házat csak elvenni lehet, megvenni nem.</p>
					<p>Amikor a szent küszöb előtt leborulunk Máriával, már levélbe borultak a
                  gyermek-gyümölcsfák ház mögött, ház előtt, ház körül. Miként András nagyapó
                  kertjében, szép sorban állnak a fácskák, alma, körte, szilva, cseresznye, meggy. A
                  ház előtt egy kis park: fenyőfacsoportok; szerteszét mindenfelé erdei fák, bokrok,
                  itt-ott virágágyak. A fákat én ültettem, a virágokat Mária. Falu uccájáról hosszu
                  kocsiut kanyarodik a ház elé, ennek az utnak két szélét apró fenyőfácskákkal
                  ketten ültetjük tele. Két-két fácska egymás mellett, szélében, hosszában arasznyi
                  távolság, majd ha derékig nőnek, élő sövény lesz belőlük. Aztán négy-öt lépésnyire
                  egynek-egynek megengedjük, hogy nagyot nőjjön, nagyot - micsoda szép, micsoda
                  gyönyörü sétaut lesz majd valamikor ez az ut! Munkaközben ujabb terv születik, a
                  fenyősor mögé gyümölcsfákat ültetünk, azok majd kimosolyognak a nagyra nőtt fenyők
                  közt - ó de szép lesz az! Nini, almát, körtét terem a fenyőfa!</p>
					<p>Nyár folyamán kétszer-háromszor kapáljuk, gyomláljuk s folyton öntözgetjük a
                  gyermek-fenyőket - kétezeren vannak két sorban - és biztatjuk: nőjjetek, nőjjetek.
                  És a fenyőfácskák engedelmes gyermekek, szemlátomást nőnek. Hogyne nőnének, amikor
                  ez a föld a fenyő hazája, s mi kapálgatjuk, gyomlálgatjuk, öntözgetjük is. Itt ugy
                  nő az erdei fa, mintha huzva-huznák fölfelé. Négy esztendő sem telik belé, már
                  fiatalos erdőben sétálunk: növendék-paradicsom ez. Tetten érjük magunkat: bár a mi
                  erdőcskénk mindig ily fiatal maradna! Mint ahogy fel-felsóhajt a szülő gondtalanul
                  játszó gyermekeinek láttán: Ó, bár mindig gyermekek maradnátok!</p>
					<p>Fel-felröppenö, oktalan sóhajtások ezek, a természet törvénye ellen nincs
                  fellebbezés: a magból csemete, a csemetéből fa lesz, nagyon erős fa, terebélyes,
                  melynek árnyékában jó meg-megpihenni. A gyermek sem maradhat gyermek: azért áld
                  meg vele az Isten, hogy emberré neveljük. Ime, mégcsak egy esztendeje vagyunk a
                  ház lakói, s a kedves gólyamadár beröppen a hatodikkal. Leány, világos, hogy
                  leány, hiszen ezt vártunk - no, Mária, most már válhatunk. Békésen
                  megosztozhatunk: három fiu, három leány.</p>
					<p>Öt gyermekkel jövünk haza tavasszal, hattal megyünk vissza Pestre, ősszel. Alig pihenünk meg, tárcacikkben
                  énekelem meg a hatodikat. Elpanaszlom, hogy az emberek mint sokallják a más ember
                  gyermekét. Már az ötödiknél botránykoztak, a hatodikat meg sem tudják bocsátani.
                  Hogy ez az ember - elveszett ember. Másnap beállit egy hordár, hoz egy nagy
                  skatulyát.</p>
					<p>- Ki küldte?</p>
					<p>- Nem tudom. Az Andrássy-uton adta át egy fiatal ur.</p>
					<p>A hordár eltünik, kinyitjuk a skatulyát, benne egy szépen felöltöztetett baba,
                  nagyobb a hatodiknál. A baba mellett egy cédula: A “hatodik” irójának egy
                  ismeretlen tisztelője.</p>
					<p>Bizonyosan nő küldte, erre vall a nőies irás is, meg a gyöngéd figyelem is,
                  gondolom magamban. Sorba vesszük barátainkat, ismerőseinket: talán ez, talán az,
                  de egynél sem tudunk megállapodni.</p>
					<p>- Képzeld csak, mi történt, mondom Ranschburg Viktornak, az Athenaeum akkori
                  igazgatójának.</p>
					<p>Elmondom, hogy mi történt. Hogy nőtől ered ez a szép gondolat, ez bizonyos, csak
                  az a kérdés: ki volt ez a nő.</p>
					<p>Ranschburg elmosolyodik.</p>
					<p>- Te küldted a babát?</p>
					<p>- Nem, de férfi küldte.</p>
					<p>- Ki?</p>
					<p>- Azt nem árulhatom el.</p>
					<p>De addig vallatom, hogy mégis elárulja.</p>
					<p>- A testvérem telefonált nekem, kérdezte a cimedet. Tőle tudtam meg, hogy Kornfeld
                  érdeklődik a cimed iránt.</p>
					<p>- A Hitelbank igazgatója?</p>
					<p>- Ő.</p>
					<p>- Szinte hihetetlen. De hát akkor ezt nekem valamely formában viszonoznom kell.
                  Megküldöm neki valamelyik könyvemet.</p>
					<p>- Nem, nem! Neked nem szabad tudnod arról, hogy Kornfeld küldte a babát. Ez
                  megrontaná az örömét. Bizonyosan tudom ezt. Azt is tudom róla, hogy szeretne
                  egyszer meglepni téged kisbaconi otthonodban.</p>
					<p>- Engem?</p>
					<p>- Téged. Kiváncsi rá, hogy milyen a magyar iró falusi fészke.</p>
					<p>Soha az életben nem találkoztam Kornfeld Zsigmonddal. Tudtam róla, hogy idegen
                  országból plántálódott magyar földbe, itt tanulta meg a magyar nyelvet, üres
                  óráiban a legjelesebb professzorok vezették be a magyar irodalomba, s
                  megállapitottam Magyarország elismerten legnagyobb pénzügyi kapacitásáról, hogy
                  költői lélek: erre vall a gyöngéd gondolat, erre a vágy, hogy falusi fészkemben
                  akart látni engem.</p>
					<p>Két esztendő multán e nem csupa szám, de csupa sziv embernek hirtelen halállal
                  halt meg egy fia. Talán éppen az, aki a babát a hordárnak átadá. Akkor én ujságban
                  irtam levelet az apának. Ebből a levélből tudta meg, hogy gyöngéd ügyelme nem
                  maradt titokban. Ő maga is férfikora javában hunyt el. Én meg életem alkonyán
                  ismerkedtem meg Pál nevü fiával, tőle tudtam meg, hogy volt részemre egy másik
                  titka is: az idegenből magyar földre szakadt nagy ember maga olvasta fel esténként
                  gyermekeinek Testamentum könyvemet...</p>
					<p>Szivesen mulatnék még e soha szinről-szinre nem látott s nekem mégis oly kedves
                  emlékü ember mellett, de sietnem kell Magyaróshegy oldalára: ott kapálja
                  kukoricáját Sigmond Sándor, szerencsét próbálok, hátha eladná a földjét. Még csak
                  ez az egy darab föld nem az enyém a vizvezeték meg a ház között, szeretném, ha
                  végig az én földem alatt csordogálna házamba a viz. Már tudom, igen tudom, mi a
                  földvásár. Földet vásárolni emberektől, akik ugy ragaszkodnak hozzá, mint anyja
                  emlőjéhez a gyermek. Már-már elfog a kétség, ha végigtekintek a falu egész
                  hosszában elnyuló hegyoldalon. Negyven-ötven katasztrális holdra becsülöm a
                  területet, mely ezer esztendővel ezelőtt a Benedek-nemzetség egyik ősfoglalása
                  volt s melynek kebelét még kétszáz év előtt is egy ember ekéje hasogatta, most meg
                  száznál több gazda szántja, kapálja. Mely rettenetes elaprózódása a földnek, ennek
                  az amugy sem nagy darab földnek! A legnagyobb darab köztük egy hold. A legtöbb
                  200-600 négyszögöl, de vannak jóval apróbbak is: a legkisebb 40 négyszögöl. Most
                  már csinálj vásárt ennyi gazdával! Vannak vagy százan. Lehet, többen is.</p>
					<p>Mikor adja el a székely ember a földjét? A székely ember akkor adja el a földjét,
                  amikor a fejére gyült bajok tömkelegéből semmi reménység a kimenekedésre. Ez az
                  egyik eset, s ez a legritkább. A másik eset, amikor kiszemel a megvételre egy jó
                  földet, szeretné megvenni, de nincs rá elegendő pénze. Ugy segit magán, hogy
                  magamfajta földéhes embernek elad egy gyengébb minőségüt, kisebbet, ugy adja el,
                  hogy megvehesse a kiszemelt földet, s még pénze is maradjon. Az esetek többsége
                  ez. A legeslegritkább eset, amikor dobra kerül a székely birtok. Gábor bácsit,
                  három falu jegyzőjét gyakorizben kérdezte egy tréfás ügyvéd; Mikor mehetek már
                  Kisbaconba végrehajtani? Felelte Gábor bácsi: Amig én leszek jegyző, soha.
                  Harmincnál több esztendeig volt Gábor bácsi jegyző - ez idő alatt az ő falujába
                  végrehajtó nem járt. Egyetlenegy per sem volt, egyetlenegyszer a dobot meg nem
                  ütötték. Ettől a néptől kell nekem visszahóditanom őseim földjéből egy darabot.
                  Sürün olvasom az ujságok hirdetései közt, hogy itt is, ott is, az ország más-más
                  vidékein több száz holdas birtok eladó, holdja 50-100 forint. Én magam állapitom
                  meg az ősi földek árát, a helyi átlagos ár kétszeresében; tiz-husz gazdától kerül
                  össze egy-két hold s egy holdnak ára 610 pengő forint. És vért izzadok, amig egy
                  száz négyszögöles földet megveszek. Becsülöm érte fajomat, mert ritka eset, hogy
                  az eladó éppugy vért nem izzad, mint én, amig földje árán más föld jut a kezére.
                  De, ihol, ott kapálgat Sigmond Sándor, szerencsét próbálok vele.</p>
					<p>- Adjon Isten jónapot!</p>
					<p>- Jó napot adjon Isten!</p>
					<p>- Jó munkálódást, Sándor.</p>
					<p>- Köszönöm szivesen.</p>
					<p>- Hát csak egyedül?</p>
					<p>- Egyedül, instálom, egyedül. A cselédek még kicsikék, az asszony hol jöhet
                  mezőre, hol nem.</p>
					<p>- Ugy látom, elég jól indul a török buza. (A kukorica székely neve.)</p>
					<p>- Elég jól, hál’ Istennek.</p>
					<p>- Csak ott a vizes résziben gyenge. Sárgul.</p>
					<p>- A sok eső miatt, instálom.</p>
					<p>- A talajviz miatt van az, Sándor.</p>
					<p>- Hát ott egy kicsit vizes természetü.</p>
					<p>- Hány vékás ez a föld?</p>
					<p>- Harmadfél. (Ötszáz négyszögöl.)</p>
					<p>- Lássa, megvenném magától ezt a földet.</p>
					<p>- Nem eladó, instálom.</p>
					<p>- Tudom, Sándor, tudom. De jobb földet vehetne az árán.</p>
					<p>- Ennél jobb földet, instálom? Kerek Erdélyországban sincs jobb föld ennél!</p>
					<p>(Nem mese, szóról-szóra igy mondatott.)</p>
					<p>- No, no, Sándor. Talán mégis csak akad ennél jobb. Még a kisbaconi határban is.
                  Hiszen vannak első, másodosztályu földek, a magáé meg harmadosztályu.</p>
					<p>- Tudom, instálom, hogy harmadosztályu, de ezen a földön minden esztendőben annyi
                  törökbuza terem, hogy egész esztendeig puliszkázik belőle a házamnépe.</p>
					<p>Mondhatnám erre: Bizonyosan kicsi a család. Mondhatnám azt is: talán kevés
                  puliszkát esznek, de ezzel megbántanám. Azt mondom hát:</p>
					<p>- No, jó, nem adja el. De ha mégis eladná, mennyire taksálná?</p>
					<p>Gondolkozik, gondolkozik s mondja:</p>
					<p>- Ó, uram, ezt én ki sem tudnám mondani, olyan jó föld ez!</p>
					<p>Végre is Istennek ajánlom Sándort, várnom kell türelemmel, hátha mégis akad egy
                  jobb föld “kerek Erdélyországban”, talán éppen a kisbaconi határon. És csakugyan
                  akad - enyém lesz a föld dupla áron.</p>
					<p>Nem lehetetlen, Benedek Keresztély királybiró ükapám egy darabban adta el
                  Mogyorósoldalt s azután aprózódott el. Ha egy darabban, bizonnyal eladta egy nap
                  alatt. Én tiz esztendő alatt hóditom vissza az ősfoglalást. Tiz esztendő során
                  száz Sigmond Sándor, akinek a földjénél nincs jobb kerek Erdélyországban - ne
                  irigyeljétek tőlem e darabka földet. Olyan kicsi, hogy ha együtt volna száznál
                  több könyvem minden példánya, beteregethetném velök.</p>
					<p>Lépésről-lépésre nyomulok előre, meg-megállva, nagy pihenőket tartva, aztán ismét
                  nekivágok, tovább törtetek, inamszakadtáig. Érzem, hogy édesapám, a föld
                  szerelmese, nem lehetett szerelmesebb, mint a fia. Most értem csak meg igazán,
                  miért nem engedte, hogy idegennek adogassam el földjeimet. Most kezdem érteni,
                  mért huzódik falum népe a tagositástól. Mért nem kivánja, hogy minden földecskéje
                  egy területre kerüljön, holott tavasztól őszig százfelé is kell szaladnia, tenger
                  időt veszit e miatt s nem is müvelheti meg igazában szerteszórt földjeit. Ezek az
                  emberek csökönyösen ragaszkodnak e szétszórt földekhez, amelyeken az apjuk, a
                  nagyapjuk, az ükapjuk szántott. Mindeniknek van minden dülőben egy-két földje,
                  amelynél “nincs jobb kerek Erdélyországban” - s ezeket a tagositás más kezére
                  juttassa? Inkább lemond a könnyebb, a jövedelmezőbb müvelésről, semhogy öröklött
                  földjei másra cserélje föl.</p>
					<p>Hogy száznál több könyvet irtam, ezen nincs csodálnivaló: irtak ennél irók jóval
                  többet, jóval jobbat. Erre nem vagyok büszke. Hogy száznál több székelyembertől
                  vettem s cseréltem földet tiz év alatt - erre büszke vagyok. Sőt, akár hiszitek,
                  akár nem, könyveimbe közel sem vagyok annyira szerelmes, mint a földembe, a
                  gyümölcsfáimba, az én kicsi erdőmbe, melynek minden fáját magam ültetém.
                  Gyümölcsfát, erdei fát, bokrot huszezernél többet ülteték, hegyoldalán, völgyben
                  annyi utat vágtam, hogy elég volna egy falunak. Hiába finomult testemen bársonnyá
                  a zeke, paraszt vagyok valójában, a föld soha ki nem ábránduló szerelmese; s
                  hiszem és vallom erős hittel, hogy ha mint iró, valamivé lettem, Isten után az
                  édes anyaföldnek s szüleimnek, ezeknek az egyszerü embereknek köszönhetem.
                  Irásaim ereje - ha van bennök erő - az édes anyaföldé; irásaim lelkének nemessége
                  - édes szüléimé.</p>
					<p>Láttatok-e boldog embert? Ha nem, látnotok kellett volna a volt tékozló fiut,
                  amikor oly sok idő multán az ekeszarvát ujra megfogá, s ment, mendegélt az eke
                  után. Ment mendegélt, s feje fölött lebegett a pacsirta, szállt feljebb, feljebb a
                  magas ég felé s vitte, vitte imádságát a hazatért fiunak! És nem láttatok soha
                  boldogabb embert nagyapónál, aki könybe borult szemmel rebegi el: Isten áldja meg
                  a munkádat, fiam! Ő már elbucsuzott az erdőtől; elbucsuzott a mezőtől, életének
                  85-ik esztendejében hintette földjeibe az utolsó magot. Tizenöt esztendős korában
                  fogta meg az ekeszarvát, hetven esztendeig hasogatta az édes anyaföld kebelét,
                  hintette belé a piros buzaszemet: az őserő megroppant - a mezőtől is bucsuznia
                  kell. Csendes kis tragédia volt ez. Mikor utolsó földjét is bevetette nagyapó,
                  megállott, feltekintett az égre, nézte sokáig a lemenő napot s aki látta,
                  csudálhatta: a nap sugarai tündöklő koszorut fontak a hófehér haju szántóvető
                  fejére. És mintha hallatszott volna mennyei szózat: Eredj haza, a te öreg
                  társadhoz, hü szolgám! Im, koszorut fontam az áldott nap sugaraiból hófehér
                  fejedre: megérdemelted, te, aki egy hosszu életen át szántottad-vetetted
                  földjeidet, s este-reggel énhozzám fohászkodtál, a láthatatlanhoz.</p>
					<p>Hallotta nagyapó a szózatot, megértette, s könybe lábbadt szemmel rebegte: Áldott
                  legyen a te szent neved, Uram. Megértettem a Te intelmedet. Az utolsó buzát
                  hintettem az én földembe. Legyen meg a Te akaratod.</p>
					<p>Hosszu, igen hosszu ut volt az, amig nagyapó végigbotorkált a földjén.
                  Vissza-visszanézett s búcsuzódott: Isten áldjon, édes jó földem! Többet nem
                  szántlak, nem vetlek, öreg testem kivánja a nyugodalmat.</p>
					<p>És otthon, a vén házban, két öreg ember sirdogál, egymást vigasztalják, s egymást
                  vigasztalva sirnak, mert az olyan jól esik öreg szivüknek.</p>
					<p>- Igen, igen, nannyó, mennyei szózat volt, bizonyosan az volt, aki beszélt hozzám.
                  A fiatalok kinevetnének, ha mondanám, hogy éreztem a fejemen a koszorut: hetven
                  esztendő jutalmát, ó, csak a jó Isten utolsó munkámat, megáldaná. Nekünk talán
                  elég is lesz az a buza, ami az én vetésemből terem... Egy esztendő, kettő - a mi
                  számunkra lehet-e már több idő?</p>
					<p>De eltelt egy esztendő, eltelt kettő. Isten nem küldi el a Halál angyalát, s fogy,
                  fogyogat a nagyapó vetette buza. Hiszen, ha zsugorgatnák, ha senkinek sem adnának
                  belőle! De Istenem, megtudná-e állni az ő aranyszivök, hogy az idegent is meg ne
                  kinálják, ha hozzájuk vetődik, bár egy karéj kenyérrel? És a sok unoka, dédunoka,
                  akiknek mind a nannyó kenyere izlik legjobban, mert nannyó “kakastejjel s
                  varjuvajjal” süti. “Egyetek, aranyos csirkéim, egyetek!”</p>
					<p>S telik, múlik az idő, uj Istenáldása hullámzik a mezőn, aranykalászok hivogatják
                  a népet; Jertek, jertek, arassatok le! Ragyogó arccal tódul a buzahatárba mind az
                  épkézláb ember, az ég csillagai földre szálltak buzakeresztek képében; aztán
                  egyszerre csak zúgnak-búgnak a cséplőgépek is, megtelnek a hombárok, a szuszékok:
                  nem látsz bánatos arcot. Akinek kevés lett, örül az is. Kevés, de jó. Alsómalom,
                  felsőmalom éjjel-nappal zúg, zakatol, a molnár nem győzi számbavenni a temérdek
                  zsákot. Mindenkinek van uj buzája, csak nagyapónak nincs!</p>
					<p>- Mig tart a régiben, nem kell az uj, - mondogatja nagyapó.</p>
					<p>- Nem, nem, - mondja nannyó is. - Az ujat már nem maga vetette... Nem kell,
                  nem.</p>
					<p>Az uj buzában mindenféle hiányosságot találnak. Látszik, hogy cselédember vetette.
                  Mit bánja az, ha konkoly is a fele. Lám, a nagyapó buzája olyan, mint az arany. S
                  milyen tiszta, pedig nem rostálták! Ez meg kuporodott szemü, szintelen.</p>
					<p>Meg-megkérdi nagyapó: - Van-e még a régiből, nannyó? Eltart-e bár karácsonyig?
                  Nannyó megrezzen, de nagyapó nem veszi észre, olyan vidáman mondja: Hogyne! Eltart
                  az még tavaszig is.</p>
					<p>- Akkor engem kiszolgál... - mondja nagyapó, s megnyugtatja ez a gondolat, bár
                  Halál jár a nyomában.</p>
					<p>Csak nannyó s a jó Isten tudja, hogy a hombár, amelyben a régi buza volt, - üres.
                  Hogy e héten kaparta föl az utolsó vékát. Mely szerencse, hogy nagyapó nem tud
                  fölmenni a létrán! Sejtelme sincs arról öreg szivének, ami a hombár mellett
                  történt. Amikor az öreg asszony kisöpörte az utolsó szemet is s ráborult a
                  zsákocskára: Az utolsó! Az utolsó! Nem lesz többé ilyen buzám soha! Soha! Ó,
                  áldott, jó öreg gazdám! Az utolsó buza, amit a te kezeddel vetettél!</p>
					<p>Mint drága halottat siratja szegény öreg asszony az utolsó véka buzát. Könyezve
                  adja át a molnárnak, könyezve veszi át a lisztet; könyeivel dagasztja a tésztát -
                  nagyapó buzájából az utolsót.</p>
					<p>- Nannyó, maga sirt. Mi lelte?</p>
					<p>- Akinek sok gyermeke s unokája, mindig van siratni valója... - s kegyes
                  hazugsággal elámitja nagyapót.</p>
					<p>Hanem... hanem, amikor az utolsó cipó kerül az asztalra, nem tud tovább uralkodni
                  öreg szive nagy fájdalmán, zokogva borul nagyapó kezére és csókolja sokáig: áldott
                  jó kezem! Áldott jó kezem!</p>
					<p>- Nannyó... No, no, nannyó... Csendesüljön. Ez az utolsó, ugy-e? Az, ugy-e? Érzem,
                  hogy az. Megéreztem... Isten akarta igy, hogy hosszura nyuljon életünk. No, no, ne
                  sirjon, nannyó. Szeljen az utolsó cipóból nekem is. Kicsit, kicsit... Hadd
                  maradjon holnapra is...</p>
					<p>“Nem mese ez”, igaz történet, két öreg ember csendes tragédiája. Nekem nem kell
                  költenem a történeteket, csak el kell mondanom. Nem kell rágnom tollam nyelét,
                  csak mendegélek az eke után, s bár a versfaragástól ifjukoromban búcsut vevék,
                  dalba kivánkozik a mezei, a falusi életnek sok-sok gyönyörüsége. Mint ahogy
                  nagyapó dalolgatá halkan, csendesen, az eke után: Honnan jössz te oly leverten,
                  bús pajtás? - ugy dalolgatok én is, sorhoz sor verődik, mint barázdához barázda,
                  rímre rím csendül, s egyszerre csak kész a dal, az együgyü dal a mezei
                  életről:</p>
					<p>Én, ki papiroson sokat szántogattam,</p>
					<p> Baconi mezőben szántogatok mostan.</p>
					<p> Aszfalt helyett járok keskeny barázdában,</p>
					<p> Szivem gyönyörködik pacsirta dalában.</p>
					<p>Világ pompájára szivem nem vágyódik,</p>
					<p> Nem és nem irigylem nagyváros lakóit.</p>
					<p> Dalos szinházakba mig tódulnak mások,</p>
					<p> Pacsirtadal mellett virágágyat ások.</p>
					<p>Amikor felpirkad a szép piros hajnal,</p>
					<p> Megtelik a kertem vidám madárdallal.</p>
					<p> Érzem a szivemnek ő megifjodását,</p>
					<p> Testemnek, lelkemnek ő megujhodását.</p>
					<p>Nem irigylem én a gála urinépet,</p>
					<p> Reggeltől estélig éntőlem henyélhet;</p>
					<p> Kisérem az ekét csendes dalolással,</p>
					<p> Bizony, nem törődöm léha mulatással.</p>
					<p>Paraszti mód szerint nagy boldogan élek,</p>
					<p> Nagy úr ám a király: véle sem cserélek.</p>
					<p> Kedves ekém után ahogy én sétálok,</p>
					<p> Megirigyelhetnék tőlem a királyok.</p>
					<p>Oh, mezei élet, te vagy a szép élet,</p>
					<p> Világ sok javáért el nem cserélnének!</p>
					<p> Te benned terem meg sok szép gondolatom,</p>
					<p> Én aztán lassankint mind eldalolgatom.</p>
					<p>Amikor én járok az eke nyomába,</p>
					<p> Bizony mondom néktek, nem járok hiába.</p>
					<p> Egy-egy dalomat ha szépnek találjátok,</p>
					<p> A baconi mezőt áldva áldhatjátok!</p>
					<p>Hallgatom a cséplőgép méla búgását, hallgatom, s ugy tetszik nekem, mintha a bús
                  magyar dalt hallanám:</p>
					<p>Mikor magot hint földbe a magyar,</p>
					<p> Ajkán elnémul mindenféle dal.</p>
					<p> S ím, mélabúsan mit elhint a nép,</p>
					<p> Dalolva adja vissza most a gép!</p>
					<p> A gép, ez az otromba gép.</p>
					<p>...Búg a cséplőgép mélán, csendesen,</p>
					<p> ömlik belőle piros buzaszem.</p>
					<p> Ugy elmerengek méla dallamán,</p>
					<p> Mintha csak népünk dalát hallanám -</p>
					<p> A bús magyar dalt hallanám.</p>
					<p>*</p>
					<p>Ime, csakugyan beteljesült Balandi Józsinénak, ennek a rosszmáju asszonynak a
                  jövendölése, el is dicsekszik vele: No, ugy-e megmondtam, hogy gazda lesz belőle!
                  Igaz, hogy afféle irógazda, akinek a gazdaság lelki gyönyörüség, semmi egyéb.
                  Esztendők során az irodalom pótolja a gazdaságot, s nem a gazdaság az irodalmat.
                  Szentül hiszem, hogy az én gazdaságom mintagazdaság, s nem csuda hát, ha -
                  ráfizetek. A gyerekek lefotografálják a házat, a kert festőibb részeit, a
                  gazdasági udvart, a kocsiutat, melynek két szélét már növendékfenyők szegik, s a
                  képek alá apró verseket firkálok.</p>
					<p>A mintagazdaságot ábrázoló kép alá ezt irom:</p>
					<p>Elek apó mintagazdasága,</p>
					<p> Csak ő tudja, (sőt még ő sem!)</p>
					<p> Hogy mit fizet rája.</p>
					<p>A kerti kép alá:</p>
					<p>Elek apó kertje</p>
					<p> Fáit ő ültette,</p>
					<p> Hogyha nem dicsérik,</p>
					<p> Bántja őt felette.</p>
					<p>Másik kerti kép alá:</p>
					<p>Elek apó kertje</p>
					<p> Isten háza mellett,</p>
					<p> Szépen idehallik,</p>
					<p> Mit ott énekelnek.</p>
					<p>És igy tovább, és igy tovább. Nőnek a gyermekek, mosolyog az ég felettünk, oly
                  szép az élet, még csak tiz esztendő mulva tör ki a nagy égiháboru, de ugyan ki
                  álmodja meg, hogy kitör? Marci, akihez a Testamentum-ot
                  irtam, mint nagyapót rajzol le, hófehér hajjal, szakállal, karosszékben ülök,
                  terebélyes fa árnyékában, körülöttem egy sereg unoka... Valóban, szinte
                  kacérkodunk az öregséggel, Mária is, én is. Szép csendes öregségről ábrándozunk,
                  amikor kéz a kézben tipegünk a magunk ültette almafák szegte Mária-uton. Olyan
                  öregségről ábrándozunk, amilyen a nagyapó s nannyó öregsége. Amikor mi is
                  magázni fogjuk egymást. Amikor unokák serge rajzik köröttünk. Amikor, ha
                  be-beborul is az ég felettünk, ha meg-megzavarja is életünk csendes folyását az
                  utolsó cipóhoz hasonlatos epizód, gyermek-kacagás, unokák kacagása viditja fel
                  szivünket, gyermek-mosolygás melege száritja fel könyeinket.</p>
					<p>Történhetnek-e itt lélekrenditő, nagy tragédiák? Itt csak hol vidám, hol megható,
                  iró lelkét termékenyitő dolgok történnek; itt a lelkek nem rendülnek meg, mert jó
                  és rossz, ami az emberekkel történik, mind Isten akarata,
                  “amiben meg kell nyugodnunk”.</p>
					<p>Im, jön Benkő Dánielné keresztanyámasszony, tiz-tizenkétéves fiut vezet a kezén.
                  Ez a fiu Gergely fia. Azé a Gergelyé, aki gyermekkoromban legkedvesebb pajtásom
                  vala. Ez a fiu - árva-fiu. Ez az öreg asszony eltemette a leányát s vele első
                  unokáját. Egy koporsóban temették anyát és gyermekét. Ez az öreg asszony eltemette
                  azt a fiát, aki a familia büszkesége volt. Ez az öreg asszony eltemette a második
                  fiát is. Ugy halt meg, mint az első. “Fájt a szivem, hozzá lőttem.” Miért fájt a
                  szive, meg nem tudta senki. Titkát sirba vitte. S ez az öreg asszony még mindig
                  él. Szinte földig hajoltan, de él. Ráillik a nóta: Úgy meg vagyok búval rakva,
                  mint a borizü almafa. S még mindig él. Vallásos lelke megnyugodott Isten
                  akaratában, s bús életének alkonyát, im, megaranyozza ez a gyermek.</p>
					<p>Azért hozta el, hogy barátkozzék össze a két fiu. A gyermekkori barátok fiai.
                  Kiváncsian nézem, mint fogadja a kurtanadrágos, hosszuharisnyás, sárgacipős pesti
                  gyerek a háziszőtt nadrágos, patkócsizmás, bokrétás posztókalapos fiut. Vonakodás,
                  huzódozás nélkül lép hozzá a pesti gyerek, s kérdi: - Mi a neved?</p>
					<p>- Benkő Árpád.</p>
					<p>- Az én nevem - s mondta nevét a fiam.</p>
					<p>- Tudtam, ha nem mondod is. Édesapám sokat beszélt nekem a te édesapádról. Mindég
                  együtt játszottak.</p>
					<p>- Akkor mi is együtt játszunk, - mondja Marci. - Hol laktok? Ugy szeretném látni
                  az édesapádat!</p>
					<p>- Az én édesapám meghalt.</p>
					<p>- Oh, Istenem! Meghalt!</p>
					<p>- Meg.</p>
					<p>Úgy ahogy az apák, kézenfogták egymást a fiuk, mentek a gyümölcsösbe,
                  szaladgáltak, versenyt futottak, aztán mit gondoltak, mit nem, Macskás-patak
                  partján hajlós füzfavesszőt vágtak, meghajliták szépen körbe-karikába; a virágos
                  kertben temérdek virágot szedtek, azt mind rákötözték a füzfakarikára. Kész a
                  koszoru. Megfogják kétoldalt, ugy mendegél a temetőbe a két fiu: egy
                  kurtanadrágos, hosszu feketeharisnyás, sárgacipős s egy patkóscsizmás,
                  szőttesnadrágos, bokrétás posztókalapos fiu...</p>
					<p>Aludjál édesen, Gergely.</p>
					<p>*</p>
					<p>Tele van népköltésünk az erdővel kapcsolatos dalokkal, de az a nép, amelynek
                  lelkéből e dalok fakadnak, az erdőben, mint erdőben, alig gyönyörködik. Be szép
                  nóta ez:</p>
					<p>Erdő, erdő, be magas vagy.</p>
					<p> Édes rózsám, be messze vagy!</p>
					<p> A rózsámat megláthatnám!</p>
					<p> Ha az erdőt levághatnám.</p>
					<p>Le is vágná, gondolkodás nélkül levágná, nemcsak a rózsájáért, de magáért az erdő
                  fájáért is. Inkább ezért, mint azért. Látom itt, a Nagykunság földjén, hogy a
                  legtöbb tanyán egy-két akác szomorkodik, némelyiken egy sem. Nyilvánvaló, hogy ez
                  a nép nem szereti a fát. Ha szeretné, nem sajnálná tőle a földjét, fát ültetne
                  belé, mennél többet. A székely hegyeken magától terem a fa. Isten ülteti, neveli
                  az erdőt, s ha egy-egy erdőt letarolnak, hivatalos hatalom ültettet helyébe
                  csemetéket. A székely ember erdőn jártában meg-megáll egy szép növésü fa előtt,
                  nézi, nézi, már-már hiszed, hogy felkiált: ó de szép fa! Csakugyan felkiált, mert
                  megakad a szeme egy karvastagnyi ágon, melyből három ág egy tőn indul fölfelé:
                  Hej, de szép háromágu villa lenne ebből! Már fent is van a fán, egy-két csapással
                  levágja a hej, de szép villának való ágat. Egy másik fán olyan ágat pillant meg,
                  amely lőcsnek született, csak meg kell faragni, csinositani, kész a lőcs. És igy
                  tovább és igy tovább.</p>
					<p>Erdőnek, fának szépségét nem látja a nép, mert az iskola e látásra nem tanitja
                  meg. “Ne bántsd a fát!” - tanitják az iskolában, sőt a fának hivatalos ünnepnapja
                  is van. De a fát tovább bántják gyermekek, ifjak, öregek, mivelhogy annak
                  szeretetére, szépségeinek meglátására nem nevelik. Husz esztendeje ültetek
                  gyümölcsfát, erdei fát, de sohasem láttam, hogy az én munkásaim szeretnék ezt a
                  munkát. Fát kell kivágni? Nosza, már kézben a fejsze, vágják a fát, alig
                  pillantasz félre, már földön hever.</p>
					<p>Tiz éger- és füzfa áll egy sorban: egy kis kaszáló rét határát jelzi ez a fa.
                  Megveszem a kis kaszálót, s gondolom magamban: kivágatom ezt a tiz fát, mert
                  elzárja előlem a kilátást, ha erre járok. Nem látom a nagybaconi templomot, pedig
                  de gyönyörü kép a hegy tetején álló templom. Nem látom a bodosi erdős hegyet, mely
                  az aljában meghuzódó falut koszoruzza. Fát ültetünk a kert más részében, két
                  embert kiállitok e munkából: menjenek, vágják ki azt a tiz fát. Nyomban szaladnak
                  fejszéért, én meg tovább ültetek. Félóra sem telik belé, megvillan a fejemben: Nem
                  vágatom ki mind a tiz fát, csak négyet. A négy középsőt. Három-három megmarad
                  kétoldalt, tágas nyilt kapu képe lesz igy, hirtelen-váratlan tárul az erre járó
                  elé a templom is, a bodosi hegy is - de gyönyörü látvány lesz az! Szaladva
                  szaladok az én két emberem felé, de messziről látom: a tiz fa közül már csak egy
                  szomorkodik.</p>
					<p>- Valóságos gyermek a nép, - sóhajtom el magamban. - Lázas gyönyörüséggel vágja ki
                  a fát, lanyhán, közömbösen ás gödröt a csemetének. Gyermek, gyermek.</p>
					<p>Aki egyszerü ember szereti a fát, annak vérbeli öröksége az. Édesapám maga is
                  ültet fát, mivelhogy István nagyapó is ültetett. Juharfát Isten dicsőségére,
                  gyümölcsfát gyermekei, unokái örömére. Édesanyám is szereti a fát, megszerette
                  András nagyapó gyümölcsös kertjében. S ugy látszik, szereti az erdőt is, mert
                  egyszerre csak sóhajtozni kezd, sürün tekintget az erdő felé: Óh, ha meg egyszer
                  oda mehetnék!</p>
					<p>Mondja nagyapó:</p>
					<p>- Messze van az, nannyó.</p>
					<p>- Könnyen beszél maga, mert az erdőtől már elbucsuzott.</p>
					<p>- Igaz, én már elbucsuztam. Azt hittem, megszakad a szivem, amikor utoljára
                  gyüjtöttem szénát az erdőn. Sirtam, mint a gyermek.</p>
					<p>- Tudom, sirnék én is.</p>
					<p>- Mondtam annak a nagy bükkfának, akinek a tövibe harminc ember is meghuzódhatik
                  az esső elől: Isten áldjon meg, fa! Őrizzen meg villámütéstől, hogy az unokáim
                  unokái is ülhessenek alattad.</p>
					<p>- Hát attól a fától elbucsuzott-e, akit az én édesapám uram oltott? Hányszor
                  áldottuk édesapám uramat, mikor a rekkenő melegben megszomjuhoztunk s az a jó
                  leves alma szájunkat megnedvesité! Vajjon, nem vágták-e ki az unokák?</p>
					<p>- Nem, nannyó, nem.</p>
					<p>- Az unokáim mindég igérik, hogy fölvisznek egyszer, de csak huzzák, halogatják.
                  Bizonyosan kivágták az édesapám uram fáját...</p>
					<p>Szorongva mondja nagyapó:</p>
					<p>- Már pedig emlékszem, hogy tavaly még ott volt. Ott, ott. Bizonyosan ott. Ettől
                  is elbucsuztam. Bizonyosan elbucsuztam.</p>
					<p>Következik erre hosszu hallgatás. Köny pereg le nannyó szeméből. Ugy tetszik,
                  nagyapóéból is.</p>
					<p>- Hát csak vitesse el magát, nannyó. Bucsuzzék el az erdőtől maga is.</p>
					<p>Másnap reggel már készülődik is nannyó a nagy utra. Halovány arca piros az édes
                  izgalomtól. Százszor is megkérdik a pesti unokák:</p>
					<p>- Hová készül, nannyó?</p>
					<p>Százszor feleli: - Az erdőre, aranyos csirkéim, az erdőre. Oda, hol az édesapám
                  uram almafája van.</p>
					<p>- Hoz-e almát, nannyó?</p>
					<p>- Hozok, aranyos csirkéim, hozok.</p>
					<p>A szekérszin alól kihuznak egy könnyü szekeret, azt maga nagyapó rakja tele
                  illatos szénával. Oly puha ülést csinál nannyónak, hogy a királyné is elülhetne
                  rajta. S amig az ülést csinálja, rendezgeti, folyton beszél az unokának, aki
                  nannyót az erdőre viszi.</p>
					<p>- Vigyáz, édes fiam, nannyóra. Rossz az ut, vigyázattal hajts, nehogy
                  megrázza.</p>
					<p>- Ne féljen, nagyapó.</p>
					<p>- De én félek. Hogyne félnék? Mi lesz velem, ha nannyóból kifogyok? Ha én szekérre
                  ülhetnék, nem félnék. De én már nem birom a szekér rázását, fiam.</p>
					<p>...S mintha látnék tarka-barka galambfiókákat, amint repdesnek az öreg galambok
                  körül, ugy repdesik körül nannyót az unokák, mind fogják, ültetik a szekérbe.</p>
					<p>- Jó-e az ülés, nannyó?</p>
					<p>- Ó de jó!</p>
					<p>- Isten vezérelje, nannyó!</p>
					<p>- Pá, nannyó, pá. Hozzon epret.</p>
					<p>- S almát!</p>
					<p>- Hozok, aranyos csirkéim, hozok.</p>
					<p>Ezt már az uccáról kiáltja vissza nannyó. Kisérik szemmel, mig egy kanyarodónál el
                  nem tünik a szekér. S még azután is sokáig künn áll az uccán, mig a szekérnek a
                  pora is felszáll, eloszlik a levegőégben, - nagyapó.</p>
					<p>- - Mintha látnék öreg fehér galambot, aki elvesztette a párját s búsan tipeg az
                  udvaron: ez nagyapó. Hiába repdesik körül a galambfiókák, arca nem derül föl.
                  Reggeltől estig helyét nem találja. Kezdi azon, hogy számitgatja magában: vajjon
                  most hol járhat nannyó? Valahol Érces puszta körül. De meglehet, hogy még nem
                  értek odáig. Jó, ha Kövespatakig értek. Csak ott valami baja ne essék, mert igen
                  csuf, gödrös hely az. Na, eddig ott van. Vajjon fog-e szénát gyüjteni? Bizonyosan
                  nem állja meg. Még majd felhevül, vizet iszik, s betegen hozzák haza...</p>
					<p>- Ó, mért is eresztém el!</p>
					<p>Közben nagyapó baltát vesz elé s aprófát vág nagy buzgalommal.</p>
					<p>- Minek vágja, nagyapó, hiszen van itt már három esztendőre való.</p>
					<p>- Hát, ha én meghalok, ki vág fát nannyónak?</p>
					<p>- Ki? A cseléd.</p>
					<p>- Ó, fiaim, attól megfagyhatna nannyó. Isten őrizz, hogy cselédre szoruljon.</p>
					<p>- Itt vannak az unokák.</p>
					<p>- Jó, jó, tudom én, mit csinálok...</p>
					<p>Igy aztán valahogy mégis eltelik az idő. De amint alább-alább száll a Nap, nagy
                  nyugtalanság lepi meg. Mindegyre hallgatózik: nem szól-e a csengő? Küldi az
                  unokákat:</p>
					<p>- Menjetek a borvizkutra, hozzatok nannyónak friss borvizet. Tudjátok, hogy
                  mennyire szereti.</p>
					<p>- Van már, nagyapó.</p>
					<p>- Hát a vacsora kész-e? Éhes lesz bizonyosan.</p>
					<p>- Kész, kész.</p>
					<p>Erre aztán egy kicsit felvidul.</p>
					<p>- Meglátjátok, mi tenger epret hoz nannyó, gyerekek! Emlékszem, egyszer, amikor
                  még fiatal házasok voltunk, egy szempillantásra nagy kosár epret szedett, amig én
                  a kaszásokkal kaszáltam. S emellett főzött ebédet, vacsorát, s még szénát is
                  gyüjtött. Milyen friss asszonyka volt. Istenem!</p>
					<p>- Még most is az, nagyapó.</p>
					<p>- Meghiszem azt! Többet ér a mai fiatal asszonyoknál.</p>
					<p>Hirtelen elhallgat nagyapó.</p>
					<p>- Halljátok a csengettyüt?</p>
					<p>- Jőnek! Jőnek!</p>
					<p>- Ugy-e, jőnek? Ugy-e, jól hallottam?</p>
					<p>Jőnek, jőnek. Vidám csengetéssel fordul be a szekér. Nagyapó reszket az örömtől. A
                  lába megfiatalodott, szaladva szalad a szekér elé. Mindenkit elhárit az utjából,
                  remegő karját kitárja: - Ide, nannyó, ide! Én veszem le a szekérről.</p>
					<p>És az a jó Isten egy pillanatra visszaadva nagyapó karjának a régi erőt s
                  szép-gyengén leemeli nannyót a szekérről.</p>
					<p>- Ó, csakhogy megjött!</p>
					<p>Megfogja nannyó kezét s öreg emberek finomult gyöngédségével vezeti az
                  akácfa-testvérek alá. Ama két fa alá, melyet a legidősebb unoka ültetett az
                  aranylakodalom emlékezetire...</p>
					<p>- No, megjárá az erdőt, nannyó.</p>
					<p>- Meg, nagyapó, meg.</p>
					<p>- Elbucsuzék maga is... Tudom, megsiratta..</p>
					<p>- Meg, nagyapó, meg.</p>
					<p>S ujra elfogja nannyót a sirás.</p>
					<p>- No, no, nannyó, hát ne sirassa többet... Az almafa talán...</p>
					<p>- Kivágták, nagyapó, kivágták!... Mért nem mondta nekem?</p>
					<p>- Nem volt rá szivem. Már tavaly sem volt ott. Kiszáradt... Mit tehettek?
                  Kivágták.</p>
					<p>- Csak a töve van... Ráborultam, nagyapó, s megcsókoltam. Hogyne csókoltam volna,
                  hiszen az édesapám uram ültette!</p>
					<p>- Csendesüljön, nannyó. Ez a mi sorsunk is. Elszáradunk s kivágnak.</p>
					<p>- Ugy lesz, ugy...</p>
					<p>- De nézze, nannyó, nézze, itt vannak az unokák. Ezek a kicsi csemeték...</p>
					<p>És csakugyan itt vannak az unokák. Körülállják nannyót, cirókálják-morókálják,
                  csendesitik ők is.</p>
					<p>- Ne sirjon, nannyó.</p>
					<p>- Nem sirok, nem, aranyos csirkéim.</p>
					<p>Mosolyog a szeme, mosolyog az arca.</p>
					<p>Az Isten tudja, hol rejtegette eddig: egy kis kosárka terem hirtelen a kőasztalon.
                  Édes eperillat árad ki belőle.</p>
					<p>- Egyetek, édes csemetéim, egyetek. Egyék maga is, nagyapó.</p>
					<p>*</p>
					<p>Május havában, amikor nálunk a fák virágba borulnak, hegy tetejéről nézve nagy
                  virágos kert az én kis falum. Ezeknek a fáknak nagy részét Isten ülteté. A 19.
                  század első felében csak három embernek van igazi gyümölcse: András és István
                  nagyapónak meg Gál Dániel keresztapám uramnak. Ez a három ember ültetett teli
                  fával egy-egy kertet. De szabályosan ültetett gyümölcsös ezek közt is csak az
                  András nagyapóé. A többi kertben vadalmafák, vadkörtefák közt egy-két oltott fa,
                  csupa közönséges almát, körtét termő. Többségben a szilvafa, itt-ott meggyfa is.
                  Szilva is, meggy is, a besztercei szilva kivételével, közönséges fajta. A 19.
                  század második felében Gábor bácsi meg Benkő tanitó bácsi kezdenék ültetni
                  nemesebb fajtáju fákat, őket követi a fiatal pap: neki már szép gyümölcsöse van,
                  ötven-hatvan nemes fajtáju fa. Az iskola faiskolája kicsiny kis kertecske, ennek
                  oltványaiból vesz egyet-kettőt egyik-másik gazda. Igen elcsudálkoznak, amikor
                  nemcsak az igazi kertben ültetek fát, de vagy tiz hold szántóföldet is beültelek a
                  mi klimánknak megfelelő, fajnemes fákkal. Batul, ponyik, Jonathán, arany pármén,
                  Beedforshire, Altman, szép virágu sárga, aranyranett és igy tovább. Körtét,
                  cseresznyét, meggyet, mindenféle fajtát, zöld ringlót, Viktóriát, Althan ringlót,
                  amelynek a szilvája kisebbfajta őszibarackhoz hasonlatos s amelyet a baróti
                  piacon igen megcsodáltak: hol termett? Földben vagy fán? -
                  egyet-kettőt meg is vettek belőle - csudának, a teli kosarak meg szépen
                  hazajöttek...</p>
					<p>Kiváncsian lesem, vajjon a példámat követik-e? Az első követőm János gazda, Gábor
                  bácsi fia, volt ősi telkem gazdája. Közvetetlen szomszédságban a kertünk s a
                  “kicsi gazda” tovább ülteti nagyapó kertjét: száz nemes fajta alma- és körtefát
                  ültet. A falu hosszában nyulik el a kertem s egyszerre csak meglepődve látom, hogy
                  mindazokban a kertekben, amelyek az enyémmel szomszédosak, ültetgetik a fát, még
                  pedig csupa nemes fajtát. Néhány oltványt minden faültetésnél ajándékozok
                  egyik-másik napszámosnak: elültetik a kis kertjükben. Igen örvend a szivem, hogy
                  lassan-lassan észreveszi az én népem, hogy mégis csak jobb a batul, a ponyik, a
                  Jonathán, mint a fótos, a zsiros, meg a sólyomalma.</p>
					<p>Hogy a nép s különösen a mi fajtánk (székely is, magyar is) konzervativ s csak
                  annak a jóságában hisz, aminek a jóságáról, előnyös voltáról meggyőződött - ez,
                  gondolom, senkinek sem ujság. Sok-sok esztendő repül el a feje fölött, amig
                  kitapasztalja, hogy a lóhere nemcsak takarmánynak kitünő, de javitja is a földet,
                  utána jókedvvel nő a kukorica, a répa, a burgonya s mindenféle kapás növény, ezek
                  után meg a - buza, rozs, árpa, zab. Egy Heinrich nevü német tanár buzaformára
                  nemesiti a rozsot, hozzá nem értő ember a formája után buzának vélné. Olvasom e
                  rozsról nagy gazdák véleményét: hatsoros a kalásza, holdanként 15-20, sőt itt-ott
                  több mázsát is ad. Nosza, megrendelek belőle próbára harminc kilót. Több székely
                  gazda van jelen a cséplésnél, szemük láttára ömlik a gépből a “német rozs”,
                  lemérjük: a 30 kilóból 450 kiló lett, tehát egy mag tizenötöt adott.</p>
					<p>- No, atyafiak, ebből maguknak is érdemes volna rendelni. Nyolc pengő forint volt
                  a harminc kiló.</p>
					<p>Az atyafiak hümgetnek, hogy igy meg ugy, szörnyü drága; hogy az idén igy van, de
                  ki tudja, hogy lesz jövő esztendőben. Megvárjuk, hogy lesz, mint lesz.</p>
					<p>A következő esztendőben is végignézik az atyafiak a cséplést, most már tizenhat
                  magot adott a “német rozs”. Megint csak hümgetnek, hogy így meg úgy, hiszen nem
                  ártana megpróbálni, de talán várjunk még egy esztendőt.</p>
					<p>Várnak is még egy esztendőt, várnak szent nyugalommal, akkor aztán mégis csak
                  kedvet kap rá egyik-másik, mivelhogy “ez esztendőben sem csalt a német rozs” -
                  nekem buzát adnak cserébe, elvetnek egy-két vékát, s ma a kisbaconi határban, sőt
                  az egész vidéken mindenfelé látható a német, akarom mondani a “pesti” rozs. Erre a
                  névre magyaritották, mivelhogy a pesti ur “hozta bé”. Akárcsak a pityókát az én
                  Mária Terézia korabeli ősöm.</p>
					<p>Félig örvendek, félig bosszankodom népem konzervativizmusán: örvendek azon, hogy
                  mindjárt első pillanatban nem fogadja el a szereszáma-nincs ujitásokat s
                  megfontoltan halad elébb, elébb; de tulságosnak találom a megfontoltságát,
                  szeretném, ha egy kissé gyorsabb tempóban haladna előre. Ám csak egy pesti urnak
                  kell ellátogatnia hozzám, mindjárt látom, hogy a népem véréből való vér vagyok:
                  szeretek előre menni, mendegélni, de ugorni - nem.</p>
					<p>Valamelyik esztendő nyarán - gondolom, e század első esztendeiben -
                  hivatlan-váratlan betoppan kisbaconi fészkembe néhai Surányi József, a Pesti Napló tulajdonosa, később főszerkesztője is. Ujságirói
                  körökben hallottam róla, hogy gyára is van, több, nem egy, még - patkószeggyára
                  is. A patkószeggyár valószinüleg ujságirói tulzás, de hiszen ez nem fontos. Az a
                  fontos, hogy kettesben végigjárjuk a kertet, a kis gazdaságot. Épp akkoriban
                  vettem két szürke csikót. Csak rájuk nézett s mindjárt megmondta az - árát.
                  Pontosan eltalálta. Egy forintot sem hibázott. Az istállóhoz közel Keresztély
                  ükapám halastavának a nyoma, mutatom neki:</p>
					<p>- Nézze, itt halastó volt valaha, felette, azon a dombon a forrás: ez táplálta
                  vizzel. Majd egyszer kiásatom, ujra halastó lesz itt.</p>
					<p>- Mért nem most? - kérdi Surányi, szemmellátható türelmetlenséggel.</p>
					<p>- Majd, kérem, majd.</p>
					<p>Tovább megyünk, bekanyarodunk a Mária-utra. Mondom: - E fölött az ut felett is, a
                  domboldalon, van egy bővizü forrás. Meglehet, hogy valamikor ide is halastavat
                  ásatok.</p>
					<p>- Mért nem most, mindjárt?!</p>
					<p>Ejnye, ejnye, de különös ember ez, gondolom magamban, de hallgatok.</p>
					<p>A Mária-ut végén szelid hajlásu domb emelkedik. Jégveremnek hivja a nép. Itt
                  csakugyan jégverem volt, Keresztély ükapám jégverme. Mondom ezt Surányinak. S
                  mondom azt is: Az a tervem, hogy majd ide épittetem a jégvermet, mert nem jó
                  helyen van a mostani.</p>
					<p>- De, kérem, mért nem most!?</p>
					<p>- Igazán ráér. Nem szorgos.</p>
					<p>Szánakozva pislantott felém.</p>
					<p>- Ez, ez, ez! “Hej, ráérünk arra még!”</p>
					<p>- No, no...</p>
					<p>Kimegyünk a hegybe, a magam ültette fiatalos erdőbe, igen tetszenek neki a
                  kanyargós utak, a hegyszakadékokat összekötő könnyü hidacskák, a fenyő és lombos
                  fák keveréke, de egyszerre csak megpillant a hegy tövében egy nagy kerek dombot,
                  mely mintha elszaladt volna a hegyből, aztán leheveredett volna itt.</p>
					<p>- Mért nincs fa ezen a dombon? Nem tetszik látni, mennyire kirivó ez a
                  kopárság?</p>
					<p>- Dehogy nem, látom én azt.</p>
					<p>- Nos?</p>
					<p>- Az a tervem, mondom én, most már szándékosan bosszantó nyugalommal, hogy ide
                  csupa fenyőfát ültetek. Különálló, szép kerek bokréta lesz ez.</p>
					<p>- Szép, szép, de mért nem mindjárt!?</p>
					<p>- Azért - elégelem meg a sok “mért nem mindjárt”-ot, mert nálunk május elején
                  ültetik a fenyőfát, most pedig juliusban vagyunk. Ez az egyik ok. A másik: ha én
                  egy esztendőben két halastavat ásatnék, jégvermet épittetnék, ezt a dombot
                  fenyővel tele ültetném, sőt, nézzen odább - még ama szántóföldeket is tele akarom
                  ültetni gyümölcsfával, de amott azt a kopasz oldalt is csupa meggyfával - szóval,
                  ha mindezt én “mindjárt” elvégezném, mit csinálnék a jövő esztendőben? Én, uram,
                  sohasem vennék meg egy kertet, melynek a fáit más ültette. Nekem lelki gyönyörüség
                  a tervezgetés. Ha minden tavasszal fát ültethetek. Ha minden esztendőben van
                  néhány talpalatnyi hely a földemen, amit szépitenem kell. Ebben a kertben, ezen a
                  hegyoldalon, lent a völgyben temérdek forrás: ezeket én egy hét alatt mind köpübe
                  foghatnám, egy-egy kedves csorgós kutat teremthetnék, de nekem ugy igazi lelki
                  gyönyörüség, ha minden esztendőre jut egy csorgós kut. Micsoda öröm az, ha nyárra
                  lejönnek a gyermekeim, az unokáim, s ujjongva kiáltják: Nini, megint egy csorgós
                  kut! Nini, ezek a fák tavaly még nem voltak! Én már ilyen vagyok uram, s ilyen is
                  maradok.</p>
					<p>Surányi vállat vont. Nyilvánvaló, hogy nem méltányolta az én lelki
                  gyönyörüségemet.</p>
					<p>Egyébként, ahol megfordult, mindent meg akart venni. A szomszéd faluban a
                  Baross-forrást, Málnáson az egész fürdőt, de végül is semmit sem vett meg.
                  Málnásról hazajövet bökte ki, hogy szeretne fellépni valamelyik kerületben s hogy
                  én neki nagy segitségére lehetnék.</p>
					<p>Most már rajtam volt a sor. Nagy ártatlanul kérdeztem:</p>
					<p>- Mért nem mindjárt tetszett ezt mondani?</p>
					<p>- Mért mindjárt?</p>
					<p>- Azért, mert mindjárt megmondtam volna, hogy: életemben egyszer korteskedtem, még
                  pedig ifjukori barátom mellett, s holtomig nem mosom le
                  magamról a gyanut, hogy nem pénzért tettem ezt. Hátha az ön kortese lennék!</p>
					<p>Surányi még aznap, akarom mondani: mindjárt visszautazott Pestre.</p>
					<p>Két esztendő sem telik belé, meglátogat kisbaconi fészkemben Tóth János, kinek
                  mórictanyai meleg fészkében irom e könyvet. Az ő kertjében április havában
                  virágoznak a gyümölcsfák, az enyémben május havában. Teljes egy hónappal előbbre
                  jár a természet a Nagykunság, mint a Székelység földjén. Kigyönyörködvén magát az
                  ő virágzó fáiban, eljött gyönyörködni az én kertemben, melyben egyszerre borult
                  virágba a gyümölcsfák, fehérfürtös virágu, bóditó illatu májusfák meg orgonabokrok
                  nagy serege. A kis park felé tartunk, melynek elején nyitott kaput jelképez két
                  fa: magától fonódott össze egy-egy ága mindakét fának. Ez összefonódott ágak alatt
                  magasnövésü ember is kényelmesen elsétálhat, de előző éjjel esső esett, áldott
                  májusi esső, az összefonódott ágakra ránehezedtek az esőcseppek s alázatosan
                  meghajoltak.</p>
					<p>- Ejnye, - mondja Tóth János - miféle bejáró ez, hogy meg kell hajolni alatta?</p>
					<p>- Lenyomta az esső.</p>
					<p>- S valahányszor esső esik, te mindig bujkálva jársz itt?</p>
					<p>- Igen, ilyenkor alázatosan meghajtom a fejemet.</p>
					<p>- Mondok neked valamit: fürészeljük le.</p>
					<p>- Lefürészelni... Tudod, talán mégse. Aludjunk rá egyet.</p>
					<p>Világos, hogy Tóth János, az alföldi magyar, megnyugszik ebben.</p>
					<p>- Igaz. Aludjunk rá.</p>
					<p>Járunk-kelünk a kertben, különösen örvendezünk azon, hogy most már ő is szabad,
                  független ember, hála Istennek, vége az államtitkárságnak, szerencsésen
                  elkövetkezett a “hálóinges éra”, amikor az ember akár hálóingben sétálhat a
                  kertjében. Hát ez bizony igen-igen nagy boldogság. Egész nap nem jut eszünkbe az
                  eleven kapu, de este ismét cseperegni kezd az esső, én meg gondolkozni kezdek,
                  hogyan is lehetne a kapukérdést ugy oldani meg, hogy az ágak megmaradjanak. Végre
                  megtalálom a megoldást s boldogan alszom el. Alig pirkad, fölkelek, kimegyek,
                  behivom az öreg Szász Gergőt (azt, akit még ötesztendős korában is szoptatott az
                  anyja), s mondom neki:</p>
					<p>- Nézze, Gergő bá’, ezek az ágak igen erősen meghajolnak az esső miatt. Csináljon
                  két csinos karót, mindakettőnek a végén legyen két ág. A két karót kétoldalt verje
                  jól a földbe s ugy eressze rá ezt a két ágai. De a karó olyan magas legyen ám,
                  hogy ölnél magasabb ember is elférjen az ágak alatt. Megértette-e?</p>
					<p>- Meg, instálom.</p>
					<p>- De siessen, hogy kész legyen, mire a kegyelmes ur felkel.</p>
					<p>- Sietek, instálom.</p>
					<p>Egy óra mulva simára gyalult két karó emelte magasra az összefonódott ágakat.
                  Mondhatom, szépen festett.</p>
					<p>És mi nevetve állapittuk meg, hogy a magyar embernek mily gyorsan vált az
                  esze...</p>
					<p>Ha Surányi Józsefé a kert s ez a két fa, ő bizonyosan vagy
                   mindjárt lefürészeltette volna a vendégének alkalmatlan ágakat, vagy
                  mindjárt feltámasztotta volna.</p>
					<p>...Mostanában sokat foglalkoztatja (és izgatja) a zsidókérdés a lelkeket. Azt
                  gondolom, ennek a kérdésnek csak egy becsületes megoldása lehet: a fajkeveredés..
                  A “mindjárt”-nak és a “Hej, ráérünk arra még”-nek összekeveredése. Természetesen,
                  ezt a keveredést a keveredőkre elviselhetővé kellene tenni, nevezetesen, nem
                  volna szabad számon tartani: ki köztünk az egész s a - félvér.</p>
					<p>De mit is felelt Marcika a tiszteletesnek, aki Kain iránt érdeklődött? Az felelte:
                  Ó, az igen rossz fiu volt. Nem szeretek róla beszélni.</p>
					<p>A zsidókérdés is ilyen rossz fiu, - gyerünk tovább.</p>
					<p>*</p>
					<p>A magyar embernek igen kedves virága a tulipán. Nyilvánvaló, hogy az őshazából
                  hozta e virág szeretetét. Erre vall az alföldi magyar szürén, subáján, a székely
                  magyarok kapuján, a félkontyos fedelü házak tüzfalán a tulipándisz. És erre
                  vallanak a régi, tulipános ládák. Az 1905-ik esztendőben Budapesten s az országban
                  mindenütt már nemcsak a paraszt suba hátán pompázik a tulipán, de az urak és
                  uriasszonyok mellén is. Nem a virágágyakban nevelt, hanem gyárakban, milliószámra
                  gyártott tulipán. Megesett a legnagyobb magyar csuda: az ellenzék
                  képviselőválasztáson buktatta meg a harminc év óta uralkodó szabadelvüpártot.
                  1875-ben alapitotta ezt a pártot Tisza Kálmán, s 1905-ben bukott meg, saját
                  fiának, Tisza Istvánnak első, igen rövid életü miniszterelnöksége idején. A
                  szabadelvüpártnak a Tisza Kálmán korabeli hires véderővita adja az első döfést,
                  ekkor rendül meg a nemzet bizalma, s csak a szertelen korrupció nyujtja meg az
                  életét ujabb tizenöt évvel. A mértéktelen haragra lobbant öreg király - a bukott
                  miniszterelnököt - Tisza saját vallomása szerint - oly cudarul leszidta, ahogy ő
                  soha egyetlen cselédjét sem; a lemondását nem fogadja el, szégyenpadra ülteti:
                  hónapokig ott kell ülnie a miniszterelnöki székben, a makacs öreg a győztes
                  ellenzék soraiból kormányt nem nevez ki. A 45 éves Tisza István azzal az érzéssel
                  ül a szégyenpadon, hogy ő már befejezte politikai pályáját: király is, nemzet is,
                  “kirugta” őt. Végre is a király megelégeli Tisza István bünhődését, lemondását
                  elfogadja, s kinevezi helyére kedves katonáját, Fehérváry generálist. A generális
                  miniszterelnök párt nélkül ül a miniszterelnöki székbe, alig akad egy-két hive,
                  dolgozni nem dolgozhatik, a Házat elnapoltatja, a főispánokat elcsapja, mindenre
                  kapható embereket küld a vármegyék nyakába. A darabontoknak csufolt főispánok
                  katonai segédkezessel törnek be a vármegyházára, s mert nincs parlament, a
                  vármegyékből indul ki a “nemzeti ellenállás”. A tisztviselők nem engedelmeskednek,
                  tehát - elcsapják őket. Az elcsapott tisztviselőket ki fizeti? A társadalom.
                  Országszerte megindul a gyüjtés, rengeteg summák gyülnek össze, ebből fizetik a
                  tisztviselőket. Aztán egyszerre csak férfiak, nők mellén kinyilik a tulipán: ennek
                  a jövedelme is a tisztviselőké s egyben jelkép is: idegen gyártmányu ruhát nem
                  viselünk többé!</p>
					<p>Nyilvánvaló, hogy az akció e része magyar szalmaláng: hirtelen lobban fel s
                  hirtelen lobban el. De a nemzeti ellenállás mégis csak gondolkodóba ejti az öreg
                  királyt, az esküszegéstől visszaretten s egy esztendei harc után az ellenzék
                  kebeléből nevez ki kormányt. Az alkotmányon nem esik sulyosabb sérelem, de a
                  tulipán - eltünik.</p>
					<p>Én magam is vettem tulipánt, de feltüzni nem tüztem fel. Mire tüzzem fel? Arra a
                  kabátra, mely minden valószinüség szerint osztrák gyárból került ki? Ám gondoltam
                  egy nagyot, s otthon, Kisbaconban, kora tavasszal egy öregasszonyt beleültettem a
                  szövőszékbe, feleségemnek, hat gyermekemnek, magamnak két-két öltözet ruhát
                  szövettem. Egész nyáron házi szőttesben jártunk kertben, uccán, erdőn-mezőn, ebben
                  mentünk Isten házába - vajjon a nép követi-e a példánkat? Már esztendők óta
                  megdöbbenve figyeltem, hogy mind kevesebb és kevesebb földben terem a kender meg a
                  len; mind kevesebb és kevesebb házban csattog a szövőszék. “Bécsi rongy”-ban
                  páváskodnak a leányok meg a fiatalasszonyok, s csak öreg asszonyokon látható régi,
                  házi szőttes szoknya meg vizitke. A férfiakon gyorsan foszladozó bugyogó
                  idétlenkedik, fehér, szürke háziposztónadrág ritka, mint a fehér holló.
                  Abroszokat, asztalkendőket sem igen szőnek az asszonyok: boltban veszik azt is.
                  Azt állitják, azért, mert olcsóbb, mint a házi szőtt. Igen, olcsóbb, de a házi
                  szőtt anyáról leányra, sőt unokára is öröklődik, amaz rövid életü.</p>
					<p>Szétnézünk a templomban, s kisül, hogy itt csak a nagyságos úr leányai
                  parasztleányok; gazdaleányok, napszámos- és cselédleányok - mind kisasszonyok.
                  Kisül, hogy könnyü nekünk háziszőttes ruhában járnunk, “mert az úr háziszőttes
                  ruhában is - úr”, ők pedig lenézik egymást a szőttes ruhában. Kisül, hogy a
                  kisasszonyos divatot a Pestről hazajáró cselédleányok hozták ide is, a többi
                  faluba is. Hogy már nemcsak napszámos-, de kisgazdaemberek leányai is felmennek
                  Pestre, ott elszegődnek cselédnek, aztán oly cifrán kerülnek haza, hogy majd
                  elrepülnek. Sőt némelyik nem is egyedül kerül haza... Sőt az is kisül, hogy ritka
                  ember nincs beadósodva a takaréknál, amely 12 százalékra dolgozik. Ezt a
                  nyomoruság küldi a takarékba, azt a földszerzés vágya, de ezen a földszerzésen
                  nincs Isten áldása, mert az igy vásárolt föld az adósság kamatját sem hozza meg.
                  Már számon tartanak sok-sok embert, akinek a földje elébb-utóbb dobra kerül.</p>
					<p>- Rossz vége lesz ennek a világnak, - mondogatja nagyapó. - Ebben a faluban még
                  soha senki annyi földet nem vett, mint én. Csak belső telket ötöt vettem az
                  apámtól öröklötthöz. A takarékpénztárnak hire sem volt. Akkor vettem földet,
                  amikor együtt volt a pénz.</p>
					<p>A baj azonban nem ott gyökeredzik, hogy takarékpénztári kölcsönnel veszik a
                  földet, hanem ott, hogy ez a kölcsön - uzsorakölcsön. És ott gyökeredzik, hogy bár
                  a mai nemzedék jóval többel dolgozik, mint nagyapó nemzedéke, sőt valamivel jobban
                  is megmüveli a földet, a ruházkodásban, az életmódban hirtelen nőttek meg az
                  igények, s ezekkel nem tart lépést a föld jövedelme. Esztendőről esztendőre,
                  bármerre járok a Székelységben, mind több és több komor képü embert látok, akik
                  kelletlen köszönnek, vagy egyáltalában nem köszönnek. Nyilvánvaló, hogy az urat
                  látják bennem, akitől ered minden rossz.</p>
					<p>Mind sürübben szállnak a keserü panaszok Székelység földjéről az ország szivébe,
                  de ez a sziv nem dobban meg. Ennek a szivnek nincs - füle. Végre megmozdulnak a
                  székely urak, megkezdik a mentőakciót, engem kihuznak a kertemből, hogy
                  szerkesszek Budapesten székely ujságot, mindennap megjelenőt. A mentőakció
                  eredménye egy székely kongresszus a tusnádi fürdőn, a székely körvasut, s végül jó
                  néhány ezer forint, amit azért a dicsőségért kell fizetnem, hogy azt az ujságot
                  “egyedül csak én szerkeszthetem”, senki más. Velem dolgozik nagy lelkességgel két
                  székely iró, Jancsó Benedek és Gaál Mózes: sok-sok esztendeig fizetjük a “székely
                  hadisarcot”. Merem állitani, hogy ezen a három szegény iróemberen kivül
                  egyetlenegy székely urnak sem került pénzébe a “székelymentés” - s ha legalább
                  megmentettük volna!</p>
					<p>De hát ez a székelykérdés is az a rossz fiú, akiről nem szeretek beszélni.</p>
					<p>Jerünk tovább.</p>
					<p>*</p>
					<p>Már nem Romániába megy szerencsét próbálni a szegényebb rendü székely, hanem
                  Amerikába. Nem Brassóba mennek “müvelődni” a leányok, hanem Pestre. Egy
                  harmadosztályu jegy 4-5 forint Pestig, s a székely leányok elözönlik a nagy
                  Babylont. Léha kuplékat, pesti szójárást hoznak haza. Magunk is falunkbeli
                  leányokat viszünk Pestre, minden ősszel, tavasszal hazahozzuk, s tőlünk telhetően
                  őrizzük a tisztaságukat. De a pesti beszéd ragadós, ettől nem őrizhetjük meg őket.
                  Hallom, amint a kocsisom enyeleg az udvaron a szobalánnyal. Mondja neki a legény:
                  Ejnye, no, Julis. Adj mán egy csókot! S felel rá a szobalány, jó székely gazda
                  leánya: - Nü ná!</p>
					<p>Csüggetegség kezdi megszállani a lelkemet: fajulni látom a székely vért. Már csak
                  az öregebb, s velem egykoru emberekben van örömem s mind ritkább és ritkább az
                  ifju nemzedékben. Sem testem, sem lelkem nem kivánja a háborut, a gondolatától is
                  iszonyodom, de kezdem hinni, hogy az elfajulás folyamát már csak háboru állithatja
                  meg. Egy kis parázs verekedés. De ellegyintem magamtól e gondolatot. Mindenfelé
                  keresem a bajok forrásait, s többek közt egy forrásra rábukkanok. Nagy üresség
                  mered elém: a székelység tanult, müvelt fiainak javarésze kivándorolt az ország
                  különböző részeibe, mivelhogy itthon nem élhetett meg. A régi szabásu s erkölcsü
                  birtokos urak, akikhez a nép bizalommal fordult tanácsért, kihaltak vagy
                  leszegényedtek. Az ország szivében számtalan székely ember visel előkelő
                  hivatalt, de ritka, kinek eszébe jut, hogy penziójával szülőfalujába visszajöjjön
                  s tudásával, tapasztalataival népe javán munkáljon. A pap s a tanitó nem igen
                  adhat példát a föld okszerü müvelésére, mert sem ezt, sem azt nem tanitják erre.
                  Az ismétlő-iskola gazdasági ismétlő-iskola nevet kapott, de egy gazdasági
                  olvasókönyv olvastatásában merül ki az egész oktatás. Hol tanitsa meg a tanitó a
                  föld okszerü müvelését, ha nincs ehhez sem földje, sem gazdasági felszerelése az
                  iskolának; s hogyan tanitsa, ha volna is, amikor őt sem tanitották meg erre?</p>
					<p>Mi más világ lenne itt, ha mindazok, akik jöhetnének, visszajönnének a faluba! Ha
                  itt házat épitenének, fát ültetnének, példát és - munkát adnának.</p>
					<p>- Be jó volna nekünk, szegényeknek, - sohajtott fel egy öreg ember, ha még egy ur
                  volna itt!</p>
					<p>- Mért volna jó? - kérdem.</p>
					<p>- Azért, instálom, mert attól is kapnánk munkát!</p>
					<p>A magyarázat igen egyszerü. A kisgazda - igen helyesen - háza népével munkálja meg
                  földjét, Napszámosra csak aratás idején szorul, amikor drága minden pillanat. Uri
                  ember gazdaságában kora tavasztól betakarodásig talál munkát a napszámos ember.
                  Faültetés, fatakaritás, ásás, gyümölcsszedés: én mindig tudok munkát adni, az
                  esztendő minden szakában. És velük dolgozom.</p>
					<p>Ha annak a sok-sok ezer ifjunak bár csak felerészét, aki most az egyetem kapuját
                  döngeti, vissza lehetne terelni a faluba! Ha ezek megfognák a kasza nyelét! Be más
                  képe lenne! S a falu és város gyülöletes harca be megszünnék!</p>
					<p>Vissza a faluba!</p>
				</div>
				<div type="chapter">
					<head>HATODIK FEJEZET. Ebben meghal nagyapó és nagyanyó igen szép, s meghal egy könyv
                  igen csuf halállal.</head>
					<p>Engedjétek meg nekem, hogy e néhány lapot még nagyapónak szenteljem. Nagyapónak,
                  aki nannyó karjai közt csendesen elszenderült. Az ő halála oly szép volt, aminő
                  szép az élete: leszállott hozzá a halál angyala, hófehér haját megsimogatta,
                  homlokára csókot lehelt, s nagyapó lelke fölszállott a fényes mennyországba. Ott
                  folytatja földi életét, onnét néz le ránk az ő szelid, jóságos tekintete, őrködve
                  felettünk, vigyázva a mi lépteinket, a mi életünknek folyását.</p>
					<p>Sokan lesztek, akik ismeritek nagyapót, ha sokan vagytok, akik ismeritek
                  irásaimat. Amikor én mesét mondok a gyermekeknek, voltaképpen nagyapó mesél: a
                  gyermekvilágnak az ő lelke beszél az én tollamon át. Az ő egyszerü, cicomátlan
                  beszéde, az ő meg-megpihenése, felsóhajtása, aztán csendes továbbindulása: ez
                  mind benne van az én meséimben, s bennök van - szeretem hinni, hogy bennök van -
                  az ő lelkének nemessége, életének tisztasága, egyszerüsége, gyöngéd szivének
                  melegsége.</p>
					<p>Erről az életről, ennek az életnek a folyásáról sok történetet irtam, s ezekben a
                  történetekben nem volt szinezés, nagyitás, mesterkedés: olyannak irtam mindig
                  nagyapót, amilyen vala. Ennek az életnek csendes, bibliai egyszerüségre
                  emlékeztető folyása pazarul termette az elmét s szivet termékenyitő történeteket
                  öregek és ifjak számára egyaránt, s ha nem nagyapó alakja állott előttem
                  egyik-másik történelem megirásánál, az ő lelke ott lebegett fölöttem, s nem
                  engedé, hogy alacsony gondolatok támadjanak elmémben, alacsony érzések fakadjanak
                  szivemben. Ha nem róla irtam is, reá gondoltam mindig, s bizony mondom, soha el
                  nem tévelyedtem az én utjaimban. E pillanatban nem tudom, öregeknek, ifjaknak
                  irtam-e többet, de egyet bizonyosan tudok, hogy sohasem irtam olyasvalamit az
                  öregeknek, amit a növendékleányok ne olvashatnának. S ime, megvallom, csak az
                  irás az enyém, a lélek a nagyapóé.</p>
					<p>Nagyapó nem járt iskolákat, akadémiákat: jóformán azzal a kevés tudással indult az
                  életnek, amit a falusi iskola vén rektorától s a székely huszárezredben szerzett.
                  Tizennyolc éves legény volt, amikor apját, a régi rend szerint, a székely
                  huszárságban felváltotta, s amikor 48 elkövetkezett, akkor
                  már tizennégy esztendeig szolgálta a császárt, a maga lován, a maga gunyájában: a
                  császár csak kardot, karabélyt adott, egyebet semmit. A mai nemzedék nem tudja, mi
                  volt a székely huszár, s mely nagy terhek nyomták a székely huszárfamiliákat. Az
                  én nagyapám, “nagyapó” apja, huszonnégy esztendeig szolgált a maga lován, mignem a
                  fia felváltotta; kétszer ment a franciára, mialatt otthon a gazdaságot gyenge
                  asszonyi kéz kormányozá.</p>
					<p>Nagyapó erősen érezte huszársága idején, hogy csak hat hétig volt diák a
                  nagyenyedi Bethlen-kollégiumban, s szent fogadást tett: ha gyermekkel áldja meg
                  Isten, mind tanittatja őket. Ezt a szent fogadást hiven megtartá nagyapó. De
                  tanult maga is, s a falu legjobb, legnagyobb gazdájának olvasás volt a pihenője.
                  Ismerte az ország dolgát, könyvek és ujságok utján költőkkel és államférfiakkal
                  megismerkedett, s nagyapóval mindenről lehetett beszélni - az egy szinház
                  kivételével. Pótolta, de nem könyvekből szerezte bölcsességét: az élet könyvéből
                  szerezte azt, s példabeszédszerü mondásai, tanitásai minden könyv tanulásánál
                  többet érők voltak nekünk, gyermekeknek, unokáknak, dédunokáknak, akik ötvenen
                  állottuk körül a szentéletü aggastyán ravatalát.</p>
					<p>Az ő ereje - őserő volt; az ő szorgalma, az ő családi élete példaszerü, a
                  pátriárkák életére emlékeztető. Szerelme volt az édes anyaföld, a pirkadó hajnal
                  mezőn találta, s tőle bucsuzott utolsónak a lemenő nap. És az ő nevelő módszerét
                  igen ajánlom minden falusi embernek: nyári vakáción meg kellett fognom a villa
                  nyelét, de meg a kasza nyelét is. “Ki tudja, mi lesz belőled? Hátha hazakerülsz
                  gazdaembernek?”</p>
					<p>Aki látta nagyapót a mezőn, ellenállhatatlan munkakedv lepte meg. Az ő kezében
                  égett a munka. Ölmagas alakja messze kivált a munkások, a cselédek seregéből,
                  vezér volt ő a földjén, aki maga vágja a legszélesebb rendet, a közkatonák utána.
                  Ó, be szép ember volt nagyapó, amikor virágjában, ereje teljességében vala! S be
                  szép öreg emberré roskadott! Arcának rózsapirossága megmaradt a késő öregségben
                  is, s csak barnapirosra tudta halványitani a halál lehellete...</p>
					<p>Édes, jó, öreg nagyapó!</p>
					<p>Ha találkoztatok könyveimben az öreg Bándi Jánossal, akinek galambbúgos kapuján ez
                  az irás volt kifaragva: Áldás a bémenőknek, Béke a kimenőknek - ez nagyapó. Ha
                  olvastátok Huszár Anna történetét: Anna édesapja - nagyapó. Ő az, aki térdire
                  veszi a kicsi Anikót s Miklóskát, aztán: gyí, te lovam, Brassóba! A vén
                  szántóvető, aki elbúcsuzik az erdőtől: Isten áldjon, erdő, én többet nem látlak! -
                  évek multán pedig, amikor egészen ránehezül az aggság, a szántóföldtől is: Isten
                  áldjon, föld, én többet nem szántlak! - ez nagyapó. Együtt siratják nannyóval az
                  utolsó cipót, az általa vetett buzából sütöttet. Együtt siratják el az ősi kert
                  kidőlt vén fáját: mi is igy dőlünk ki, igy...</p>
					<p>Hiába nehezült rá az aggság, a gyöngeség, szürkülő fejjel is gyermeknek éreztem
                  magamat, ha reátekintenék. Hiába, hogy én támogattam föl a garádicson, ugy
                  tetszett, hogy ő támogat, ő véd engemet. Láttátok volna nagyapót, a magával szinte
                  tehetetlen aggot, aki Istenben bizó szavaival meg tudta enyhiteni szivemnek nagy
                  fájdalmát s szárnyat adott vergelődő lelkemnek, felnyitván a Szent Bibliát:
                  Olvasd, fiam, Dávid király zsoltárait, s bizony megvigasztalódol! Bizzál a te
                  Istenedben: győzedelmet veszel ellenségeiden.</p>
					<p>Lelkem, édes jó nagyapó! Te adtad ujra kezembe a tollat. A te patriárka
                  cselekedeted ihletett meg ujra, látván, hallván, miként tettél igazságot s
                  téritetted békességre a vitázó unokákat. Be szép dolog volt ez! Amikor te
                  felvitetted magadat az erdőbe, mégegyszer, utoljára, s megmutattad: ime, itt az
                  igazi határ. Itt állott András nagyapó almafája. Vágjatok csak a földbe. Ihol, az
                  almafa gyökere. Ihol, az igazság gyökere!</p>
					<p>Isten igen szerette nagyapót, adott neki hosszu életet s ebben a hosszu életben
                  külön hatvan esztendővel ajándékozta meg, hogy azokat együtt élje nannyóval -
                  példaszerü, meleg, gyöngéd szeretetben. És halljátok csak, mely szép volt a
                  halála!</p>
					<p>Gyenge verőfényü, hideg őszi napon nagyapó a kertbe tipegett s ott
                  összegereblyézte a lehullott faleveleket. A vén fák leveleit. Ama fákét,
                  amelyeknek egyrészét István nagyapó ülteté. S elvégezvén munkáját, az utolsót,
                  beméne a meleg házba s mondá:</p>
					<p>- Én most lefekszem, nannyó, mert igen fáradt vagyok.</p>
					<p>Megveté nannyó az ágyat s lefekvék nagyapó. És fekvék három napokat, de fájdalmat
                  nem érzett az ő testében. Negyednap reggel, vasárnap reggelén, mondá
                  nannyókának:</p>
					<p>- Adjon rám szép fehér inget, nannyó; törülje meg az arcomat vizeskendővel, mert
                  én nemsokára Isten előtt állok.</p>
					<p>- Oh, Istenem, itt hagy engem? Mi lesz énvelem? - borult rá sirva szegény
                  öregasszony. </p>
					<p>Mondá nagyapó:</p>
					<p>- Ne sirjon, nannyó. Jobb, hogy én halok meg elébb. Ki viselne rám gondot, ugy,
                  mint maga viselt?</p>
					<p>- Istenem, Istenem, hát én hogy élek maga nélkül? Jaj, de árva leszek!</p>
					<p>Mondá halkan, alig hallhatóan:</p>
					<p>- Jó gyermekei vannak...</p>
					<p>Elhallgatott. Kevés idő multán megfogá gyengén nannyó kezét s rebegé:</p>
					<p>- Köszönöm a dajkálását, nannyó.</p>
					<p>És lehunyta szemét. És elszenderült. A vén házban pedig nem volt senki, csak egy
                  alvó vén ember s egy csendesen zokogó vén asszony, aki lezárta, lecsókolta annak a
                  vén embernek a szemepilláját.</p>
					<p>És jövének a gyermekek, unokák, a dédunokák.</p>
					<p>- Jertek, jertek, elaludt nagyapó. Leesett a mi fejünknek koronája. Csókoljátok
                  meg drága kezét.</p>
					<p>Jöttek mind és csókolák a drága kezet. És mondák mind: Ó, de szép nagyapó a
                  halálban is! Imádkozzunk...</p>
					<p>S templommá lett a vén ház és szállott az égbe az imádság: Adj, Uram, örök
                  nyugodalmat nagyapónak, nekünk pedig az övéhez hasonlatos szép életet s szép
                  halált. Ámen.</p>
					<p>*</p>
					<p>Az 1902-ik esztendő novemberében szállott le nagyapóért a halál angyala, egy
                  hónappal a - gyémántlakodalom előtt. Hogy készültünk a nagy ünnepre Máriával! Ott
                  lesz az ünnep a mi házunkban. Gyermekek, unokák, dédunokák, vők, menyek, unokavők,
                  unokamenyek, éppen ötvenen. Lám, de jó volt ötven személyre épitenünk az ebédlőt.
                  Micsoda boldogság lesz a pesti gyermekeknek: itt állitjuk fel a karácsonyfát. A
                  legszebbet áldozzuk fel magunk ültette fenyőfáink közül. Fenyőágakkal diszitjük a
                  házat kivül, belől... Isten megtagadta tőlünk ezt az örömet. De Isten tudja, mit
                  cselekszik. És bizonnyal nem válnék javunkra, ha minden vágyunk teljesülne.</p>
					<p>Sokáig oly árvának érzem magamat, mint a gyermek. Még mindig az volnék? Már
                  negyvenkét esztendő nyomja vállamat, szürkül a fejem, erősen szürkül, s ugy
                  hiányzik nekem, hogy nagyapó karjaiba öltve karomat, nem vezethetem fel a
                  garádicson. Az asztalfőn egymaga ül nannyó. Kelten ültek eddig. A szülei ház
                  lebontva, virágos kert a helyén, nannyó a kicsi gazda házában talál fészket, ott
                  siratozza nagyapót. Folyton készül nagyapó után, de a halál angyala nem akar
                  leszállani értte, bár szüntelen imádkozik hozzá. A virágos kertben, ama ágynak a
                  helyén, amelyben nagyapó örökre elszenderült, rózsafát ültet a kicsi gazda,
                  oda-oda tipeg nannyó, meg-megöntözi könnyeivel. El-eljátszogat falusi és pesti
                  unokákkal, s bár nem ő süti már a “kakastejjel, varjuvajjal” dagasztott kenyeret,
                  nem állja meg, hogy ne szeljen egy-egy darabkát: egyetek, aranyos csirkéim,
                  egyetek.</p>
					<p>Telik, mulik az idő, esztendőre esztendő borul, már ötödik esztendeje alszik
                  nagyapó, s nannyó egyszerre panaszkodni kezd: óh Istenem, Istenem, maholnap ágyba
                  fektet a gyengeség. Jaj, ha oly szép halállal halhatnék meg, mint nagyapó! A
                  pesti menyemasszony langyos fürdőket készit nannyónak, vetkőzteti, fürdeti,
                  öltözteti, mint a gyermeket. Ugyanugy ápolja nannyót, a váratlan gyermek felesége,
                  mint ahogy ápolta ő, a váratlan gyermek, a szélütötte “anyókát”...</p>
					<p>Ágyban marad nannyó, s az történik vele, ami anyókával. Künn a határon aratják a
                  buzát, gyermekek, unokák mind aratnak, meg-meglátogatják nagyanyókát - lám, lám,
                  be tudta Isten, mit cselekszik, amikor ugy rendelé, hogy váratlan gyermek
                  szakadjon le édesanyám szivéről. Ketten ülünk nannyó mellett: Mária és én. Hét
                  hétre borul, haloványan pislog a lámpácska, minden pillanatban kialhatik. Nannyó
                  tudja, hogy gyermekkorom óta irtózom a halottól, folyton küld: eredj, eredj, ne
                  maradj itt. Utolsó szava is ez: Menj ki.</p>
					<p>Mária zárja le a szemét.</p>
					<p>Két szent asszony avatja templommá a szobát! Egy halott s egy élő. Zokogva borulok
                  a halottra, az élőre.</p>
					<p>- Áldjon meg az Isten, hogy oly jó voltál az én édesanyámhoz!</p>
					<p>*</p>
					<p>A kisbaconi temetőben márványemlék, rajta két név, s a két név alatt négysoros
                  vers.</p>
					<p>Ami szépet és jót könyveimben láttok,</p>
					<p> E két öreg ember szivéből eredett.</p>
					<p> Ha majd kihull a toll reszkető kezemből,</p>
					<p> E két öreg ember mellé temessetek.</p>
					<p>Más végrendeletem nincs.</p>
					<p>*</p>
					<p>Átellenben Magyaróshegy oldalával, hegy oldalán az uj temető. Ujnak nevezik, bár
                  gyermekkorom óta temetkeznek ide, mert van egy régibb: ebben alszik András és
                  István nagyapó. Csak sétálnom kell kertem utjain, mindennap temetőt látok,
                  messziről felém fehérlik szüleim siremléke. Már nem félek a temetőtől, mint ahogy
                  féltem gyermekkoromtól mostanáig. Nem félek, mióta nagyapóék is ott alszanak.
                  Gyakran jelennek meg álmaimban. Tudom, hogy halottak, s ugy örvendek, ha látom
                  őket és beszélgethetek velök. Egyszer a tudós Herman Ottó levelet ir nekem, s
                  abban az iránt érdeklődik, hogy meg volt-e állapitva a székely huszárok
                  földbirtokának a minimuma, az a minimum, mely a székelyt a maga lován való
                  katonáskodásra kötelezte. - Ej, de kár, gondoltam magamban, hogy nem érdeklődtem
                  eziránt, amig élt nagyapó, talán ő meg tudta volna mondani, igy csak azt irhattam
                  Hermannak: mekkora birtoka volt István nagyapónak, amikor a huszárságban
                  felváltotta édesapám. Alig teszem postára a levelet, éjjel megjelen nekem nagyapó.
                  Ott vagyunk az ősi házban, s nekem első gondolatom: ó, de jó, most megkérdezem
                  nagyapót, mekkora volt a székely huszárok földbirtokának a minimuma. Meg is
                  kérdem, nagyapó elgondolkozik s feleli: Péter király idejéből van egy irás a
                  levelesládámban - ennyit mondott nagyapó s azzal alakja eltünt...</p>
					<p>Minden álom többé-kevésbé ostoba, az volt ez is, hiszen a gyermek is tudja, nem
                  nagyapó beszélt Péter királyról, hanem én, az álomlátó beszéltem. De nem is ez a
                  fontos. Az a fontos, hogy már nem félek a halottól, mióta az a halott az én
                  édesapám és édesanyám. Minden velök való álmodásom nagy öröm nekem, bár álmomban
                  is tudom, hogy meghaltak.</p>
					<p>Nem, nem. Nekem nem haltak meg.</p>
					<p>Mind kevesebb és kevesebb időt juttatok Pestnek, s e kevés idő alatt is otthon
                  vagyok: ebéd után ha elszenderülök, szárnyára vesz az álom tündére s az ősi
                  házban, az ősi kertben száll le velem. S csudálatosképpen, sohasem a magam
                  házában, a magam kertjében száll le velem az álom tündére, hanem az ősi házban, az
                  ősi kertben. És mindegyre találkozom nagyapóval, nannyóval, gyermekként örülök
                  nekik. De bár az álom tündére minden éjjel hazaröpit, türelmetlenül várom az időt,
                  amikor a “hatodik” is végzi az iskolát s nemcsak álmomban, de ébren is,
                  télen-nyáron otthon, szakadatlanul otthon élhetek. Napról-napra idegenebbül érzem
                  magamat a nagy Babylonban, melynek a lelke minden, csak nem magyar. Kedvetlenül
                  ülök vasutra, ha nyár folyamán ki-kizavarnak a kertemből, egyik-másik könyvem
                  dolgában rendszerint. Már kezdek berendezkedni a nyugodalmas öregségbe, jóllehet,
                  még két esztendő van az ötvenig. Kaszálgatok, szántogatok, közbe-közbe irogatok,
                  most éppen a Nagy magyarok életét irom, azzal a
                  gondolattal, hogy ez lesz az utolsó müvem. Öt nagy kötetre van tervezve a könyv,
                  összesen százötven ivben, már a századik iv körül járok: a
                   Szózat költőjének életét irom.</p>
					<p>Akkor levelet kapok: Apponyi Albert irja. Apponyi, aki már
                  egy esztendeje kultuszminiszter. Jóval túl a hatvanon ül miniszteri székbe a
                  legnagyobb magyar államférfi, akiben már 25 év előtt a közel
                     jövő emberét látja a müvelt közvélemény. Minisztersége első heteiben
                  meglátogattam a hivatalában. Nem volt semmi kérnivalóm, csupán látni akartam.
                  Látni Apponyit - hivatalban. Amint az asztala mellett ült, akták fölé hajolva, a
                  kőszáli sasra emlékeztetett. A kőszáli sasra, melyet foglyul ejtettek s kalitkába
                  zártak... Hiszen, helyén van ő itt is, gondolom magamban, az ő minisztersége a
                  magyar közoktatás uj korszakát jelenti, de ez a nagy ember ennél sokkal nagyobbra
                  termett, sokkal többre van elhivatva - mért nem a miniszterelnöki székben ül?</p>
					<p>Látogatásom bucsuzás is volt egyben - siettem haza, Kisbaconba. Itt talált
                  következő nyáron Apponyi levele. Egy szép tervét közli velem. Végigtanulmányozta a
                  népiskolák történeti könyveit. Az Olvasókönyvek történeti olvasmányait. Sok bennök
                  a közjogi tévedés s nemzeti szempontból sem elégitik ki őt. Szeretné, ha megirnám
                  a magyar nemzet történetét apróbb olvasmányokhan, ő azokat lefordittatná az összes
                  nemzetiségek nyelvére s magyar és nem magyar nyelvü felekezeti iskolák
                  fentartóinak felajánlaná, hogy azokat vegyék be az Olvasókönyveikbe vagy legalább
                  is ezekhez hasonló szellemü, közjogi tekintetben kifogástalan olvasmányokat
                  irassanak. Mindjárt megállapitom, hogy Apponyi nem akarta ráerőszakolni sem a
                  magyar, sem a nem magyar nyelvü felekezeti iskolákra az én olvasmányaimat:
                  egyszerüen felajánlja vagy ezekhez hasonlók iratását kivánja tőlük. Joggal, mert
                  nemzetiségi Olvasókönyveinkben igen röviden bántak el a magyar történelem
                  alakjaival, még azokkal is, akiknek magyar és nem magyar jobbágy elsősorban
                  köszönheté a felszabadulást.</p>
					<p>Arra kért Apponyi, hogy csináljam meg nagy vonásokban az Olvasmányok tervezetét s
                  vigyem föl Pestre. Egy-két napi munka volt ez nekem, hisz akkoriban sokat
                  foglalkoztam a magyar nemzet történetével. Esztendők munkája volt A magyar nép multja és jelene, követte a
                   Hazánk története: a serdülő ifjuságnak irtam ezt. Most meg éppen, Apponyi
                  levelének vételekor, a Nagy magyarok életét irom. Egy hét
                  sem telt belé, Pesten vagyok, a titkár bejelent Apponyinak, ő kiüzen, hogy
                  valakivel fontos beszélgetése van, menjek föl Tóth Jánoshoz, beszélgessek vele,
                  majd aztán feljön ő is.</p>
					<p>Tóth János abban az esztendőben, 1892-ben, lett országgyülési képviselő, amelyben
                  én megbuktam. Bukás után még egynéhányszor megfordultam a régi képviselőház
                  folyosóján, aztán egészen kikerültem a politika romlott levegőjéből. Volt
                  képviselőtársaimmal az uccán találkoztam nagyritkán: csodálkozva kérdeztek, mi van
                  velem, miért nem járok a klubba. Egy volt a feleletem valamennyi kérdésre: Nincs
                  időm. Irok, irok, folyton irok, amig az alkotmányos költségeket leirom: Tóth
                  Jánost, Apponyi politikai államtitkárát hiréből ismertem, de látni sohasem láttam.
                  Hatalmas termetü, feltünő szép kun-magyar arcu férfi ült az asztalnál, amikor az
                  ajtón beléptem. Szemben ült az ajtóval s feltünt nekem, hogy valósággal rám meredt
                  nagy kerek szeme, amig két szobán át az asztaláig mentem. S még jobban feltünt
                  nekem zavarodottsága a beszélgetés során. Később, hónapok multán vallotta meg
                  zavarodottsága okát. Amikor beléptem az ajtón, megboldogult édesapjának eleven
                  hasonmását látta bennem. Alakom, járásom, arcom, szemem, hajam, szakállam, egész
                  mivoltom az volt, amilyennek édesapját látta, akit gyermekkorában vesztett el. S
                  valóban, arcképe s az enyém közt csudálatos a hasonlatosság.</p>
					<p>Hát, ez zavarta meg a zavarba nem könnyen jövő, egyenes lelkü, az alföldi ember
                  epikus nyugalmával beszélő kún magyart.</p>
					<p>- A könyvről majd akkor beszélünk, ha feljön Apponyi. Egyébért is hivtunk.
                  Szeretné Apponyi, ha vállalnád a Néptanitók Lapja
                  szerkesztését is.</p>
					<p>- ?</p>
					<p>- Igen, szeretné, mert benned megbizik. Utálja az émelygős dicshimnuszokat. Már le
                  is tiltotta. S általában tartalmasabb, magasabb rendü ujságot akar. Kibővitené.
                  Olyan ujságot szeretne csinálni a Néptanitók Lapjából, amelyet örömmel olvasnának
                  tanitók és tanárok egyaránt. Megküldené a középiskoláknak is. Hadd ismerje egymás
                  dolgát tanitó és tanár. Vállalod-e?</p>
					<p>Még szájamban volt a keserü ize két ujságnak. Az egyik a
                   Magyarság volt, a székelyek ujságja, melyért még mindig fizetem a székely
                  hadisarcot. Alig bucsuztam el ettől, tanitók és tanárok kivánatára vállalom a Magyar Világ szerkesztését. Ezek is belém beszélték, hogy
                  ezt csak én szerkeszthetem. Összehoznak a szegény tanitók
                  és tanárok vagy kétezer forintot, jó nagy fizetést szavaznak meg nekem, összegyül
                  vagy háromezer előfizető, de “forgó tőke” nincs, a munkatársakat valahogy csak
                  fizetik, a “szerkesztő ur” is felveszi első hónapban a fizetést, aztán egyszerre
                  csak látja, hogy a kiadóhivatal vezetője valamelyik bankot mellbevágni készül.
                  Nosza, leül a szerkesztő ur az asztalához, tollát kalamárisba mártja, leirja az
                  ujság cimét, gyászkeretbe foglalja s irja: Azt igértem az olvasónak, hogy addig
                  élünk, amig tisztességgel élhetünk. Ma meggyőződtem arról,
                  hogy tisztességgel tovább nem élhetünk, tehát - meghalunk.</p>
					<p>Hiszen az ujság meghalt, de a munkatársak életben maradtak s mert őket én
                  szerződtettem, természetesen, nekem kellett végkielégitenem. A magam zsebéből. A
                  Néptanitók Lapjánál ettől nem félhettem, hisz ennek a minisztérium a kiadója. De
                  méltán félhettem egyébtől. Belefogtam egy nagy könyv irásába: ki irja meg a
                  könyvet, ha én ujságot szerkesztek?</p>
					<p>Igen, azt kérdezte Tóth János: vállalod-e? Nagyot nyeltem s mondám: Vállalom. De
                  kikötéseim vannak: Csak arra az időre vállalom, amig Apponyi miniszter s ezt be
                  is jelentem a Beköszöntőben. Senki a szerkesztésbe bele nem szól. Ősszel veszem át
                  az ujságot. Egy sor kézirat sem megy le a nyomdába, amit én nem olvastam, viszont
                  jogom van tavasztól késő őszig hazulról csinálni az
                  ujságot.</p>
					<p>- Rendben van. A fizetés évi hatezer korona.</p>
					<p>- A fizetés mellékes. Ha Apponyinak megnyugvást szerez, hogy én szerkesztem az
                  ujságot, akár ingyen is szerkesztem.</p>
					<p>Erre lépett be Apponyi.</p>
					<p>- Nos, megegyeztetek?</p>
					<p>- Meg.</p>
					<p>Ismétlem a kikötéseimet.</p>
					<p>- De mért nem akarod szerkeszteni az ujságot, ha én már nem vagyok miniszter?</p>
					<p>- Azért, mert tudom, vezérem, hogy a te kulturpolitikáddal ellentétbe nem jövök.
                  De jön egy másik miniszter, még ha pártodból való is, az okvetlen valami ujat,
                  valami mást akar, nekem nem tetszőt s én azt a tollammal nem támogatnám. Már ha
                  menned kell innen, menjünk együtt.</p>
					<p>Apponyi is, Tóth János is igazat adtak, s áttértünk a történeti olvasmányokra.
                  Pontról-pontra felolvastam a tervezetet, pontról-pontra helybenhagyta s
                  megállapodtunk, hogy otthon megirom a könyvet, ősszel felhozom. Apponyi
                  elolvassa, aztán az összes nemzetiségek nyelvére lefordittatja, kinyomatja s
                  megküldi a püspököknek.</p>
					<p>Hazamentem, megirtam a könyvet, ősszel felvittem Pestre, Apponyi elolvasta
                  kéziratban is, kefelevonatban is, mindössze egy szót törült, azt is az én
                  hozzájárulásommal. A negyvennyolcadiki szabadságharc történetében fordult elő egy
                  szó, egyetlenegy szó, melynek kihagyása a dolog lényegén nem változtatott, de
                  enyhitett a mondaton. Ha benne marad, még beleköthetne - Bécs. Hiszen csak várjunk
                  türelemmel, anélkül az egy szó nélkül is talál majd elég belekötni valót - Bécs.
                  Mindig - Bécs. Nem az udvar, nem a király, de - Bécs. A magyar politikában
                  négyszáz esztendőn át ez a neve az udvarnak, ez a neve a magyar királynak.
                  “Leányasszonyomnak mondom, menyemasszony is értse meg”...</p>
					<p>Történeti Olvasmányok a könyv cime: a honszerző Árpád
                  nyitja meg a sort, Széchenyi, Kossuth, Deák zárja be. Leforditják németre, tótra,
                  oláhra, szerbre, ruténre, egyik oldalon a magyar, másik oldalon a nemzetiségi
                  szöveg. Közben e könyv alapján iskolai kézikönyv is készül, ebben is egyik oldalon
                  a magyar, másik oldalon a nemzetiségi szöveg: hogy az állami iskolába járó, nem
                  magyar nyelvü gyermek a maga anyanyelvén tanulhassa meg a minden nemzetiséget
                  egyesitő nemzet történetét. A főcél itt nem a magyar nyelv tanitása, hanem, hogy a
                  magyar állam leendő polgárai az ország igazi, hamisitatlan történetével
                  ismerkedjenek meg. Nem joggal kivánhatja-e meg minden nemzet államférfia - s meg
                  is kivánja - hogy az állam leendő polgárai, bármiféle nyelven beszéljenek, a saját
                  államuk, a saját országuk történetét tanulják? Azt a történetet, melynek
                  eseményeit, ezeknek az eseményeknek valódiságát, hiteles kutfők alapján, komoly
                  történettudósok állapitották meg. És én már itt megállapitom, hogy ezerfelé
                  darabolhatják Magyarországot, ennek az ezeréves országnak a történetét
                  megváltoztatni már nem lehet. A történeti igazságok örökéletü igazságok. Ezt a
                  nagy igazságot, amint nemsokára kitünik - egyedül csak “Bécs” nem akarta
                  elismerni.</p>
					<p>Mig a könyvet forditják, nyomtatják, nagy kedvvel látok az ujságszerkesztésnek.
                  Apponyi nevéhez méltóvá akarom tenni s a már meglévő Mezőgazdasági melléklethez
                  ujabb mellékletet kap az ujság: Tudományos ismeretek a cime. Segitségére sietünk
                  a népiskolai énekoktatásnak s Zenemellékletet is adunk. Nincs az ujság
                  bővitésére, fejlesztésére vonatkozóan oly kivánságom, hogy Apponyi ne teljesitse.
                  Néptanitók és középiskolai tanárok egy táborba kerülnek, ezek is, azok is lelkes
                  munkásai lesznek az ujságnak. Nagy irógárda vesz körül. Szépirodalmi részét
                  irodalmi szinvonalra emelem s nagy az örömem, amikor a tanitók, tanitónők
                  seregében ujabb meg ujabb talentumokat fedezek föl. Egyszerre csak azon veszem
                  észre magamat, hogy a nagyranőtt ujság szerkesztése minden órámat igénybeveszi s
                  Vörösmarty életrajzának befejezésére sem jut időm, pedig csak egy napot kellene
                  szentelnem neki. Szerencsére, jó előre járok, a nyomda még nem ért utól, majd
                  befejezem, ha sarkomban lesz a nyomda. Igy telik el két esztendő, közben megjelen
                  a Történeti Olvasmányok, szép levél kiséretében megküldik a püspököknek. Alig
                  telik bele néhány hét, a kiadó csodálkozva mondja nékem, hogy a bécsi udvari
                  könyvtár folyton rendeli a könyvet, vajjon mi lehet e nagy érdeklődés oka? Én már
                  tudom. Apponyit figyelmezteti a miniszterelnökségi sajtóosztály egyik
                  tisztviselője, hogy a Reichspost-ban két közleményes cikk jelent meg a Történeti
                  olvasmányok-ról, s a cikkiró egyenesen a lázadás
                     evangéliomának minősiti a könyvet. A cikknek ez is a cime. S rettenetes
                  kirohanást intéz Apponyi ellen, mivelhogy az ő megbizásából iratott a könyv.</p>
					<p>- A Reichspost-ot s a (itt egy magyar ujságot nevezett meg) sohasem veszem a
                  kezembe, mondta Apponyi, - s természetesen, a cikket nem olvasta el.</p>
					<p>Én azonban szeretném elolvasni, hadd lám, mért lázadás evangélioma az én könyvem.
                  Valaki megigéri, hogy megszerzi nekem, de az igéret igéret marad - sohasem
                  olvastam el a cikket. Ám egy Bécsben járó barátom megküldi nekem az Oesterreichische Rundschau-t: abban egy igen mérges, igen
                  durva cikk támadja Apponyit, sőt a sorok közül az is kiolvasható, hogy “más
                  időkben” akasztófa járt volna ezért Apponyinak. A cikk a könyvnek csak azzal a
                  részével foglalkozik, mely a Habsburg-család uralkodásának történetét mondja el s
                  pontról-pontra cáfolja, hazudtolja mindazokat a történeti igazságokat, amik itt
                  szép rendben felvonulnak. Sőt tovább megy a cikkiró: bizonyitani próbálta, hogy a
                  magyar nemzet kulturát, gazdasági fejlődést, egyáltalán minden szépet, minden jót
                  a dinasztiának köszönhet. Csak éppen az aradi akasztófát felejtette ki a cikkiró,
                  akinek Tóvárosi a neve.</p>
					<p>Magyar ember irta volna ezt a cikket? Nem akarom hinni, de nem lehetetlen. “Nem
                  minden ember - ember”, mondja a székely. Nem minden magyar magyar.</p>
					<p>*</p>
					<p>A koaliciós kormányt 1906 tavaszán nevezi ki a király s 1907 őszén már hajszálon
                  függ az élete. Szinte megesik velem az a csufság, hogy ezen a héten beköszöntök a
                  Néptanitók Lapjá-ban azzal a kijelentéssel, hogy csak Apponyi miniszterségéig
                  szerkesztem s a következő héten már el is kell bucsuznom. Ha jól emlékszem, a
                  kvóta miatt kerül válságos helyzetbe a kormány. Nagyobb kvótát követel Ausztria a
                  két ország közös költségeihez. A válság elsimul, de a kormány, amelynek háta
                  mögött nagy többségben a szélsőbal, semmi nemzeti vivmányt nem tud kieszközölni az
                  öreg királytól. Nyilvánvaló, hogy nem lesz hosszu az élete. 1909 juniusában a
                  kormány lemond, de esztendő végéig - Tóth János kun szójárása szerint - vekeng:
                  sem él, sem hal. 1910 január havában bucsuzik a kormány, bucsuzom a tanitóktól én
                  is.</p>
					<p>Csudálatos, - vagy helyesebben: nem csudálatos? - nem akarják elhinni nekem az
                  emberek, hogy az ujságot ott hagyom. Sokan szeretnék helyemet elfoglalni, sokan
                  érdeklődnek: megyek-e igazán, s látom a szemükön, kételkednek elhatározásom
                  őszinteségében. Csak akkor hiszik el, amikor nyomtatásban látják a bucsumat.</p>
					<p>Ilyen nagy becse van ebben a szerencsétlen országban - a hivatalnak.</p>
					<p>Való igaz, benső megindultsággal bucsuzom Apponyitól, bucsuztat el ő is az ujság
                  élén. Benső megindultsággal bucsuzom el Tóth Jánostól, kiben férfikorom delén
                  találtam meg legjobb barátomat. Együtt távozunk a minisztériumból. Már csak egy
                  félskatulya cigarettája van az asztalán, minden egyebét hazaköltöztette.
                  Rágyujtunk, a skatulyát zsebrevágja s oly vidám szivvel távozunk - hála Istennek,
                  ismét szabadok vagyunk, kezdődik a “hálóinges” éra! Hol a Mórictanyán, hol a
                  kisbaconi kertben fogunk tanyázni.</p>
					<p>Már kevesebb megindultsággal, de jóval érdekesebben folyt le Apponyi bucsuja az
                  öreg királytól. Ha emlékezetem nem csal, legmagasabb megelégedését fejezte ki a
                  király, csak egyet nem várt volna tőle, hogy “a dinasztia ellen lázitsa az
                  ifjuságot”.</p>
					<p>- Igen, hallottam, felség, hogy ezt irta rólam a Reichspost. De ez rágalom.</p>
					<p>- Nem, nem, mondta a király, s az asztalról fölvette a Történelmi Olvasmányok
                  magyar-német kiadását. - Olvastam a könyvet.</p>
					<p>- Felség, egyenesedett ki Apponyi - ez a magyar nemzet
                  története.</p>
					<p>- Igen, igen, - mosolygott a király, kezet nyujtott - és Apponyi távozott.</p>
					<p>Volt-e a könyvben lázitás a dinasztia ellen? A hangjában semmiesetre sem volt.
                  Apponyi maga kétszer olvasta át nagy gonddal. Ha volt benne lázitó, ezt sem
                  Apponyi, sem az iró nem követte el. Elkövették a kertelés nélkül elmondott
                  történeti igazságok. Erre a könyvre azok a bizonyos “gonosz tanácsadók” csak azért
                  foghatták rá a lázitást s hitethették el ezt a királlyal, mert cimlapján ott állt:
                  “A vallás- és közoktatásügyi miniszter megbizásából.” Ha ez a könyv lázitó, minden
                  történeti könyv, amit a magyar iskolában ez időben tanultak, lázitó volt. De a
                  király bizonnyal az ő számára készitett könyvből ismerte a magyar nemzet
                  történetét s arra valószinüleg egy becsületes magyar ember sem mondta volna:
                  felség, ez a magyar nemzet története. Nyilvánvaló, hogy
                  többen felhivták a király figyelmét e könyvre, azzal a nemtelen célzattal, hogy
                  Apponyit lehetetlenné tegyék.</p>
					<p>És ez csakugyan sikerült is. Apponyi második kultuszminisztersége már a fiatal IV.
                  Károly király idejére esik, aki atyai tanácsadóját tisztelte Apponyiban.</p>
					<p>De a történeti könyv történetének nincs itt vége, még csak ezután következik az ő
                  csuf, igen csuf halála.</p>
					<p>Egy szép napon meglátogat a könyv kiadója s üzenetet hoz A
                     tanácsos urtól. Igy nevezem: A tanácsos ur. Nem
                  tudom, A tanácsos ur él-e, nem-e, de akár igy, akár ugy,
                  hátha fia van? Nem visz rá a lélek, hogy esetleg megbélyegezzem egy ártatlan
                  gyermek nevét. Mert A tanácsos ur igen hazafiatlan
                  merényletet kisérlett meg ellenem. Azt üzente: bocsánatot kér, hogy nem jön
                  hozzám, de hivatalos aktákat kellene elhoznia. Arra kér: látogassam én meg őt. A
                  Történeti Olvasmányok dolgában akar velem beszélni.</p>
					<p>Igazán kiváncsi vagyok, mit akarhat tőlem s másnap, a délutáni órákban,
                  fölkeresem. A tanácsos ur igen mézesen fogad, cigarettával
                  kinál - talán inkább szivart? - de bár, fájdalom, a világ legszenvedelmesebb
                  dohányosa vagyok - megnyugtatom, hogy nem vagyok dohányos. A
                     tanácsos ur kipked-kapkod, nehezen találja meg a beszéd fonalát,
                  sopánkodik, hogy mi tenger kellemetlenséggel jár a hivataloskodás, alig várja már,
                  hogy nyugdijba mehessen. Én igen sajnálom A tanácsos urat, mivel tudom, hogy a
                  hazájában földesur, de mégis csak jó az a nyomorult hivatal, mert méltóságos cim
                  jár vele. A tanácsos ur diszkrét ember, világ sürü kincséért sem keverné ebbe a
                  kellemetlen ügybe a miniszterét, egyenesen magára vállalja, hogy neki, egyedül
                  neki jutott eszébe: jó volna ujra irni a Történeti
                     Olvasmányokat. Ó, nem az egészet, csak a Habsburg-dinasztia uralkodásától
                  kezdve.</p>
					<p>- Igen, - mondom én nagy ártatlanul - értem, hogy a miniszter urnak igen kinos a
                  helyzete. Ő két malomkő közé került. Az egyik malomkő a király, a másik
                  Apponyi.</p>
					<p>- Hogy-hogy? - kérdi a tanácsos ur szintén nagy ártatlanul.</p>
					<p>- Ugy, hogy a király olvasta a könyvemet. A király, sőt Ferdinánd trónörökös is -
                  enyhén szólva, figyelmébe ajánlotta lázitó könyvemet az uj miniszternek. Ez annyit
                  jelent, hogy a miniszternek vagy el kell tüntetnie könyvemet, vagy mást iratnia.
                  De hogyan tegye, amikor e könyvet Apponyi Albert irattá? Persze, ön azt találná
                  legjobb megoldásnak, hogy én ujra irjam a Habsburgok korát, nemde?</p>
					<p>- Ugy van, ugy van!</p>
					<p>- Csakhogy ennek két igen sulyos akadálya van. Az egyik, hogy Apponyi bukása óta a
                  magyar nemzet története nem változott. A másik az, hogy én történethamisitásra nem
                  vállalkozom.</p>
					<p>- De kérem, kérem, csak egy kis enyhités. Itt-ott egy kis enyhités. Egy-két jó
                  szó... A kormány hajlandó megfizetni - -</p>
					<p>- Nekem most fel kellene állnom, de nem állok fel. Elébb meg kell kérdeznem önt,
                  mint magyar embert: becsülhet-e a király oly nemzetet, melynek a történetirója is
                  megvásárolható? Szembe köpném magamat, ha erre a becstelenségre tudnék vetemedni.
                  De adok önnek egy jó tanácsot.</p>
					<p>- Ó, kérem!</p>
					<p>- Van ebben az országban annyi pennás csirkefogó, mint égen a csillag, mint réten
                  a füszál, - ezek jó pénzért ujra irják önnek a könyvet.</p>
					<p>- De mit gondol! Ezt csak ön irhatja ujra...</p>
					<p>- Igen, igen, ezt csak én irhatnám ujra. De hát nem irom. Tanácsot azonban még
                  egyet adhatok.</p>
					<p>- Ó, kérem!</p>
					<p>- A könyv nem az enyém. A könyv a kiadóé. A könyv eladó. A könyv kellemetlen
                  őfelségének.</p>
					<p>- Nagyon kellemetlen, - szólja el magát A tanácsos ur.</p>
					<p>- Nos, a dolog igen egyszerü. A magyar nemzet rengeteg civilistát fizet
                  őfelségének. Vegye meg őfelsége a könyv összes példányait, aztán dobassa tüzbe,
                  vagy a Dunába. Magamat ajánlom!</p>
					<p>Otthagytam a gyászmagyart, aztán átmentem egy másik tanácsos hivatalába. Ezt már
                  nem ugy nevezem: A tanácsos ur. Neve: Neményi Imre. Apponyi és Tóth távozása után
                  egyetlen barátom a minisztériumban. Nem Apponyi minisztersége idején szövődött
                  köztünk a barátság, sokkal régibb keletü volt ez. Neményi, Ambrusnak, a magyar és
                  német nyelven iró jeles publicistának, hosszu időn át országgyülési
                  képviselőnek, testvéröccse Imre barátom. Mindakét testvér a megtestesült
                  becsületesség és kötelességtudás. Imre mint polgári iskolai tanár kezdte pályáját,
                  derekas könyvel irt Apáczai Csere Jánosról, a nagy székely pedagógusról, itt
                  kezdődik a mi barátságunk. Több évig tanfelügyelője volt Csanád vármegyének, innen
                  került be a kultuszminisztériumba. Apponyi első minisztersége idején lépett elő
                  miniszteri tanácsossá, második minisztersége idején államtitkárrá. Szorgalmasabb,
                  pontosabb tisztviselőt Neményinél elképzelni sem tudok. Szigoru maga, szigoru az
                  alárendelt tisztviselők iránt. Pontban 9 órakor a hivatalában, 2 órakor hazaszalad
                  ebédelni, egy-két órát pihen, s bár nem köteles vele, délután is bemegy a
                  hivatalába, bezárkózik s késő estig dolgozik. Abban a minisztériumban, hol
                  esztendőszámra hevertek s temetődtek el akták, sokszor egy szegény család sorsára
                  döntők, az ő osztályában 24 órán tul elintézetlenül akta nem heverhetett.
                  Emberséges szive együtt érzett azzal a szegény emberrel, aki valahol messze,
                  elrejtett falucskában, sorsának jobbrafordulását izgatottan várja. Természetesen,
                  munkatársaitól is megkivánta a pontosságot, nem türte a lelkiismeretlenséget, s
                  talán mondanom se kell, hogy a Károlyi-forradalomnak ő lett első áldozata...
                  Undorral hagyta ott hivatalát azon a napon, amelyen Kunfi Zsigmond ült a
                  miniszteri székbe. Az Apponyi Albert székébe.</p>
					<p>Igen, átmentem Neményihez. Megütődve nézett rám.</p>
					<p>- Mi lelt? Felindultnak látszol.</p>
					<p>- Nemcsak látszom, az vagyok. Képzeld, mi történt velem! A
                     tanácsos urnál voltam és - -</p>
					<p>- Rá akart birni, hogy ird ujra a Történeti Olvasmányokat.</p>
					<p>- Hát ezt te honnan tudod?</p>
					<p>- Onnan, mert tegnap értekezletünk volt a könyv dolgában. Azon tanácskoztak a
                  miniszteri tanácsos urak, hogy mit lehetne csinálni a könyveddel. A tanácsos ur vállalkozott, hogy ő majd “kerül, amibe
                  kerül”, a könyvet ujra iratja veled.</p>
					<p>- És te mit szóltál erre?</p>
					<p>- Én azt szóltam erre: nincs a kultuszminisztériumnak, de még az országnak sincs
                  annyi pénze, hogy Benedek Elek ezt megcselekedje.</p>
					<p>- És ő mit szólt erre?</p>
					<p>- Azt szólta erre: hogy majd ő megmutatja!</p>
					<p>- Ó, Istenem, de örvendek, hogy most hallom ezt tőled s nem mielőtt ahhoz az urhoz
                  mentem. Hátha csak egy pillanatra is azt hitted volna - -</p>
					<p>- Elég! Elég! Hogy én ilyet gondoljak rólad!</p>
					<p>*</p>
					<p>A könyv meghalt. Csuf halállal halt meg. Tüzbe dobták-e, Dunába dobták-e, nem
                  tudom. A kiadó polcáról eltünt. Ama példányait, melyeket Apponyi a püspököknek
                  küldetett meg, - “pardon! tévedtünk!” - visszakérték, s azok is meghaltak csuf
                  halállal. Én pedig hazamentem - szántani. S befejezni Vörösmarty Mihály
                  életrajzát. Ama Vörösmartyét, akinek Fóti dalában
                  olvasható:</p>
					<p>Minden ember legyen ember -</p>
					<p> És magyar,</p>
					<p> Akit e föld hord s hantjával</p>
					<p> Betakar.</p>
					<p>De mit is mond a székely? Nem minden ember - ember. Kibővitem: Nem minden magyar -
                  magyar.</p>
					<p>*</p>
					<p>Itt vége is volna ennek az igen szomoru fejezetnek, de ma oly búskedvü a magyar,
                  hogy egy kis vidámságot nem szabad irigyelni tőle. Amikor a
                   Néptanitók Lapja szerkesztését vállaltam, gondoltam: végre egy ujság,
                  melyre nem fogok ráfizetni, hiszen, ennek az Állam a gazdája. Ám az öreg
                  szerkesztőségi szolgát, akit én fogadtam föl, az uj szerkesztőség nem vette át.
                  Folyamodott szegény öreg a miniszterhez, hogy legalább három hónapi fizetését
                  utalják ki. Nem is válaszoltak rá.</p>
					<p>Világos, hogy én elégitettem ki az öreget.</p>
				</div>
				<div type="chapter">
					<head>HETEDIK FEJEZET. Ebben folytatódik a csendes falusi élet, de hirtelen-váratlan
                  megszakitja ezt égnek, földnek megrendülése, ami közönségesen világháborunak
                  neveztetik.</head>
					<p>Erdőt, mezőt hó borit, kertem fái csillogó fehér virágba borultak. Minden fa
                  egy-egy gyönyörü festmény, talán ennél is több: költemény. A kandallóban
                  dorombol a tüz s ifju pár bámul ki az ablakon. Némult gyönyörüséggel fürdik lelkük
                  a téli pompában. Tündér Ilona kertje szebb ennél nem lehetett. Az ifju pár: Mária
                  meg az ura. Már három unoka avatta Máriát nagyanyókának, a párját nagyapókának,
                  de ifjak még, mert ifju a szivök. Ötvenéves a háromunokás nagyapóka: egy-két
                  hónapig borongós kedvü, bár ő maga kivánta mindég a szép öregséget. De már tul van
                  a borongáson, vidám szivvel köszönti az őszt, vidám szivvel izlelgetik: milyen is
                  lesz majd öregségük falun, amikor erdőt, mezőt hó borit...</p>
					<p>Igen, azért vagyunk itt, hogy kipróbáljuk a telet. Milyen a falusi élet télen.
                  Gyermekek nélkül. Unokák nélkül. Ketten vagyunk, végtelen nagy csendesség a
                  házban, a kertben. Jól esik a nagy csendesség, de mi tagadás, még jobban esnék, ha
                  hol ez, hol az a gyermekünk betoppanna egy-két napra bár. Hátha egyszer csak
                  nyilnék az ajtó, bedugná mosolygó fejecskéjét Évike: kukk, nagyanyóka, kukk! kukk,
                  nagyapóka, kukk! Épp jókor kukucskálna be, mert ihol a ház elé siklik a szán,
                  csengős lovak nyugtalankodva várják, hogy indulhassanak velünk - fél az erdőbe:
                  mindig az erdőbe. Be édes dolog volna, ha most Évikét a bundám alá bujtathatnám,
                  hogy éppen csak a fejecskéje kukucskálna ki, - s hajrá, fel az erdőbe, repülne
                  velünk a szán!</p>
					<p>- Hiszen csak szaporodjanak s nőjjenek egy kicsit az unokák, nagyanyóka,
                  egyet-kettőt ellopunk s a tél egyszeribe tavasszá varázsolódik!</p>
					<p>Szebbnél-szebb terveket szövünk, fonunk, amig repül a szán s halovány orcánkra
                  piros rózsát fest a szél. Egy-két hónapra felmegyünk Pestre, megrakodva minden
                  jóval, kigyönyörködjük magunkat a gyermekekben, az unokákban, aztán - haza, haza,
                  hogy itthon találjon a kikelet. Repül a szán, repül, a néma erdőben visszhangot
                  ver a csengő. Abban az erdőben, hol egykor, régen, két fázós madárként bujt össze
                  Ádám és Anna. Ahol Anna, mig sirva sirt Fecske nyakán a csengő, suttogva kérdé:
                  Ugy-e, nem szeret?</p>
					<p>Alig észrevehetően emelkedik az ut, aztán hirtelen elénk mered a mogorva Murgó.
                  Oldalán fehéren kigyózik az ut, nekivágunk, szép lassan kikanyarodunk a tetőre:
                  végtelen erdőség terül elénk s a végtelen erdőség felett halotti szemfödél. Vadul
                  nyargal át a szél az erdő hókebelén s az erdő meg sem mozdul, alszik csendesen.
                  Messze, messze, valahol, vadászok kürtje szól s az erdő tovább aluszik. Vagy nem
                  is alszik tán, csak álmodik s messze jár a lelke, ott, ahol örök tavasz van,
                  rózsák nyilanak s dalos erdőre mosolyog a nap. Milyen bús álom lehet ez! Némán
                  szenvedni át a zord telet. Sem dal, sem rózsa, semmid sem maradt. Száraz levél
                  csak, az is hó alatt.</p>
					<p>No, no, dal lesz még ebből, akárki meglássa... Már zümmögöm is magamban az erdő
                  néma bánatát... Szenvedsz és hallgatsz. Ó, e némaság az emberek közt milyen
                  ritkaság! Üvölt a szél s türöd fenségesen. Vársz a tavaszra nyugton,
                  csendesen...</p>
					<p>- Megforduljunk, nagyanyóka?</p>
					<p>- Várjunk még egy keveset.</p>
					<p>Acélkék az ég, szeliden mosolyog le a nap, fák ágain csillognak-villognak a
                  hószemek, földig hajolnak az ágak - talán előttünk, az erdő, a mező öreg
                  szerelmesei előtt hajlanak meg? Hajoljatok, hajoljatok, megérdemeljük
                  tőletek...</p>
					<p>Lassan, óvatosan ereszkedünk le a hegytetőről, mint ahogy ereszkedik lejebb,
                  lejebb öreg emberek élete.</p>
					<p>- Nem fázik, nagyanyóka?</p>
					<p>- Nem, nem. Hát maga?</p>
					<p>- Nem, nem.</p>
					<p>Prüszkölve vágtatnak a lovak, érzik, hogy hazafelé, a jó meleg pajta felé visz az
                  ut. Szánakra fektetett bükkóriások kigyóznak a sikos uton, mint megannyi óriás
                  kigyó. Délre jár az idő, hazafelé tartanak a nagybaconi “fejér” és “fekete”
                  magyarok is. Hajnalban, csikorgó hidegben keltek utra s lassan mendegélnek
                  hazafelé egy-egy faóriással. Csak voltak óriások, igy, levágottan, tönk a nevük.
                  Ezeket a tönköket még ma felhasogatják, kazalba rakják, jövő ősszel bankó lesz
                  belőlük. Egy-egy gyalogszán mellett is elrepülünk. Száraz ágakkal van megrakva,
                  napszámosember huzza, huzogatja. Meg-megállnak, megpihennek, aztán nekihuzakodnak,
                  huzzák, huzzák, nyakukon az erek kidagadnak - ó, szegény, állati sorba sülyedt
                  emberek! Ezekből a száraz ágacskákból nem lesz bankó. Ezekre a száraz ágacskákra
                  talán apró gyermekek várnak otthon dideregve. Ezek a száraz ágacskák nemsokára
                  lángolni, pattogni fognak s apró gyermekek nevetve, tapsikolva táncolják körül a
                  tüzet...</p>
					<p>A gyalogszánok búsra hangolják kedvemet. Ha enyém volna ez a rengeteg erdő s mind
                  az állat, aki itt legel nyár idején, mit nem cselekedném! Mondanám a gyalogszános
                  embereknek: jertek, jertek, adok nektek lovat, ökröt, vágjátok, hordjátok a fát,
                  sohse hüljön ki a tüzhelyetek. De vajjon... Eszembe jut, mit irtam erről fiamnak
                  a Testamentumban. “Voltak rövid időszakok az én életemben is, amikor bántott a
                  magam szegénysége s a mások gazdagságát irigyelém. Nem mintha pompában,
                  kényelemben szerettem volna élni, de szerettem volna nagy jókat cselekedni.
                  Letörülni az árvák, elhagyatottak könnyeit s szövetkezvén a jók legjavával,
                  megnépesiteni hazámat a nemzeti kultura templomaival. Ám kérdés, igy
                  gondolkoznám-e, ha milliókkal birnék? A gazdagság, a jólét nem rontaná-e meg
                  szivemet?”</p>
					<p>Igen, igen, kérdés: nem rontaná-e meg?...</p>
					<p>Cseng a csengő, repül a szán s tovább borongok: vajjon a fiam megfogadja-e a
                  Testamentum minden szavát? Különösen e szavakat: “Nehogy azt mondd majd
                  szükkeblüen: nekem nem fáj, engem nem éget, s közömbösen nézd embertársaid
                  küzdelmeit. Ha csak magadra gondolsz; ha csak a magad sebe fáj, menj a rengeteg
                  erdő mélyébe, élj a vadak s ne az emberek között. Élj vad gyümölcsön, sebedet
                  gyógyitsd füvekkel: igy is lehet élni, mig halálod órája üt. De ha emberek közt
                  élsz, minden igaz, becsületes, jogos küzdelemből vedd ki részedet. Állj a
                  védtelenek, a gyengék közé: nem virtus harcolni az erősek, a hatalmasok oldalán.
                  Ne ejtsen meg a könnyü, puha élet varázsa, nehogy cserbenhagyd a veled
                  egysorsuakat, mert téged talán megtürnek a felsőbbek között. Neked ez nem okozhat
                  akkora örömet, amekkora keserüséget azoknak, akiket te cserben hagyál. S ha még ez
                  sem volna elég, hogy meg ne tántorodjál: gondolj reám, kinek életét nemcsak a
                  nehéz munka rövidité, de végtelen láncolata az emésztő gondolatoknak, bántó
                  érzeteknek, melyek sokszor megakasztják tollamat, megzsibbasztják energiámat,
                  tehetetlenül nézvén a vészes áradatot, mely jót, rosszat egyként elsöpréssel
                  fenyeget”...</p>
					<p>- Vajjon megfogadja-e szavamat? - mondom hangosan.</p>
					<p>- Ki és mit? - kérdi nagyanyóka s különösen néz rám.</p>
					<p>Mondom: ki és mit.</p>
					<p>- Óh, Istenem, hát ezzel emészti magát? Kételkedhetik-e ebben?</p>
					<p>- Nem, nem.</p>
					<p>- Nézze, nézze, valóságos délibáb! Ó be gyönyörü! Látott-e itt már délibábot?</p>
					<p>- Nem, nem, a mi földünkön még sohasem láttam délibábot. Ez tán nem is az. Valami
                  természeti csuda, az bizonyos.</p>
					<p>Az erdő szélén, hol szélesre terül a völgy, a rózsaszinben pompázó ég
                  összeölelkezett a földdel, rózsaszinü, meg haloványkék sziget lebegett a mezőn,
                  itt-ott fa- és bokorcsoportok, mind rózsa- meg haloványkék szinben usztak,
                  rezegtek - a mennyország leszállt a földre!</p>
					<p>- Lassan, lassan, lépésben, hadd lássuk, amig lehet.</p>
					<p>Lassan lépve haladunk a falu felé, mire odaérünk, oszlik-foszlik s hirtelen
                  eltünik a gyönyörü kép...</p>
					<p>- Hát ily rövid életü minden, ami szép?</p>
					<p>- Igen, ez rövidéletü volt, mondja nagyanyóka, de megmarad a lelkünkben s igy lesz
                  hosszuéletü. A borongásnak pedig legyen vége.</p>
					<p>- Szidjon, szidjon, nagyanyóka. Elismerem, hogy gyermek vagyok.</p>
					<p>- Sőt az is marad halálig.</p>
					<p>Nini, már látszik a kisbaconi torony. Szól a harang. Delet harangoznak. Már nem a
                  vén Mihály András huzza, de András ez is, Rigó András, a gyermekkori, a füttyös,
                  ostorrittyegtető pajtás. Rimek csendülnek össze bennem:</p>
					<p>Jaj de szépen szól a harang!</p>
					<p> Mintha huzná három galamb.</p>
					<p> Bárki huzza, jól kongatja,</p>
					<p> Szivemet megdobogtatja.</p>
					<p>Ni, a házunk hogy mosolyog:</p>
					<p> “Édes gazdám, Isten hozott!</p>
					<p> Hej de jó lesz, megpihenni,</p>
					<p> Nem zavar itt senki, semmi.”</p>
					<p>Hopp! Ház előtt áll a szán, nyilik az ajtó, enyhe melegség árad felénk,
                  megbizseregteti testünket: ó de jó lesz megpihenni, szenderegni...</p>
					<p>*</p>
					<p>Esténként gyakran meglelik az ebédlő, jönnek az atyafiak, régi jó embereim,
                  megbeszélgetjük a világ dolgát, ebben a faluét is, egyes emberekét is. Vajjon,
                  lesz-e a szerbekkel háborunk? Meglehet, hogy lesz, de az is meglehet, hogy nem
                  lesz. Vajjon, emelik-e az adót? Bizony, az meglehet, hiszen már a kutyára is adót
                  vetett a kormány. De ritka udvarban is ugat azóta kutya. Napirendre kerül annak az
                  utnak a dolga, amelyik Kis- és Nagybacont összeköti. Ez az ut alig egy kilométer,
                  de ősztől nyárig tengelyig sárba sülyed a szekér, “mégis ott járunk, istálom, ott
                  kinozzuk magunkat, marhánkat, mert jó uton nagy kerülővel jutunk Nagybaconba”.
                  Emiatt az ut miatt tiz esztendő alatt háromszor szállt ki két vármegye alispánja,
                  két járás főszolgabirája, két vármegye mérnöke. Mindaháromszor én ebédeltettem meg
                  a vármegye urait, mindaháromszor pohárköszöntőben igérték, hogy meglesz őszre,
                  bizonyosan meglesz, de bizony nem lett az meg. Három falu használja ezt az utat, e
                  közt osztották fel a kilométernyi utat, de mind a három sokallja a rája rótt részt
                  - s tovább kinozzák magukat és állataikat. Már-már arra gondolok, hogy megcsufolom
                  a két vármegyét, a három falut; magam csináltatom meg. Jóval hosszabb utat vágtam
                  én ennél Magyaróshegy oldalában!</p>
					<p>“Sáros és káros kiváltság!” - háborog a rossz utakon Berzeviczy Gergely, a Magyar
                  Tudós Akadémia elnökének őse a 19-ik század elején. “Sáros és káros hanyagság!” -
                  sóhajtok fel én, a 20-ik század elején. Szó esik egy bikáról is, amelyet a székely
                  kirendeltség utján kapott a falu. Nem volt rá szükség, mégis elküldték. A fizetés
                  nem volna terhes, mert az államnak kell fizetnünk évi részletekben, de a bika
                  hasznavehetetlen. Sürgetik a bika volt gazdáját: vegye vissza. De kisül, hogy az a
                  bika voltaképpen nem is az övé volt, hanem egy nagymagyarországi uré, ő csak
                  szivességből továbbitotta. Már most mit csináljanak? Pereljenek? Vagy levágják s a
                  husát kimérjék?</p>
					<p>- Vágjuk le dögállatját! - inditványozza hirtelen haragu öreg Benkő János.</p>
					<p>- De abból nem telik ki az ára.</p>
					<p>- Ha nem telik, - nem telik. Csak nem tartjuk ingyen?</p>
					<p>Vége-hossza nincs a panaszoknak: “éjjel-nappal dolgozunk, nincs láttatja. Nő a
                  napszám, nő a cselédbér, nő a pótadó, már több az egyenes adónál. Meddig birjuk?”
                  Máskülönben “mindenünk volna, csak pénzünk nincs, a gazdaságra - ráfizetünk”.</p>
					<p>- Magam is azt vallom, - mondom nagykomolyan - hogy mindenünk van, csak pénzünk
                  nincs, s a gazdaságra ráfizetünk. Csak azt nem értem, hogy miből, ha nincs
                  pénzünk?</p>
					<p>Ezen mindnyájan jót nevetnek, s illő, hogy koccintsunk rá egyet.</p>
					<p>Van némi nagyitás a panaszokban, de majdnem valamennyinek van gyökere. Közös
                  emberi vonás a bajok nagyitása, hátha enyhitnek rajtok valamit. De mind e sürü
                  panaszoknál élesebben belevilágit a székelykérdésbe (mert ez is “kérdés”, régibb
                  annyi soknál) a vén bányász, kinek neve Bedő Áron. Aki gyakran ellátogat hozzám s
                  mindig hoz egy darab követ: nézze meg, instálom.</p>
					<p>A vén bányász már alig áll a lábán, görnyedten botorkál be hozzám s kezet akar
                  csókolni, mint mindég, s most is, mint mindég, alig tudom e törekvését
                  meghiusitani. A “régi jó világban” hámormunkás volt a mi erdőnk belsejében, ahol
                  vala temérdek vaskő: azt ásták, olvasztották, aztán öntöttek mindenfélét, még
                  csikót is, kecskét is, s emlékszem, hogy a hámorosnak is, a munkásoknak is igen jó
                  dolguk volt. Azután egyszerre csak csöndes lett a hámor, mint a temető. A
                  vidáméletü, gazdag hámoros hirtelen elszegényedett, a munkások elszéledtek, vén
                  Bedő is leszorult a faluiba. Van itt neki háza, földje, de hiába, őt nem elégiti
                  ki a földszine: az az arasznyi seb, amit az ekevas vág a földben. Ő a földnek a
                  szivét keresi: ott az arany, ezüst, a temérdek kincs, talán gyémánt is. Az
                  bizonyos, hogy fekete gyémánt van bőviben, csak rá kell találni; csak ki kell
                  ásni.</p>
					<p>Nem dicsekszem vele, de való igaz, hogy az egész faluban csak én veszem komolyan a
                  vén Bedőt. A falubeliek gunyolják, évődnek vele, mert a vén ember szüntelen ás,
                  kutat, robbant, itt-ott a falunk erdejében akkora barlangokat ásott, hogy elférne
                  benne az egész falu népe, de azért még mindig szegény ember a vén Bedő s szegényül
                  is fog meghalni.</p>
					<p>Ezuttal nem csillogó-villogó követ hozott, hanem szép fehéret: porcellánagyag volt
                  az. Annál elevenebben csillogott az ő szeme, mondván: - No, instálom, nézze meg.
                  Ez, ugy-e, porcellán?</p>
					<p>- Ugy van, öreg, ez porcellán. Hát ezt hol találta?</p>
					<p>- Ezt én Györkovács fején, éppen boldogult édesapja ura kaszálóján. Ugy tudja meg
                  az ur, hogy ennek a kaszálónak a földje csupa porcellán.</p>
					<p>- Elhiszem, öreg, s most már azt is értem, mért terem ez a hely csupa
                  cápszakállat.</p>
					<p>Közbevetőleg meg kell magyaráznom a nem székely olvasónak: mi az a cápszakáll. Ez
                  a legsilányabb fü a földkerekén. A szalmánál is silányabb. Tincsenként nő ki a
                  földből, hasonlatos a kecskeszakállhoz, s a kasza elsiklik fölötte. De a szegény
                  székely ember másodszor is nekihuzakodik s levágja, mivelhogy ez is jobb a
                  semminél. Magam is sokszor kaszáltam ezen a helyen diákkoromban, de ugyan kinek
                  jutott volna eszébe, hogy a kaszát lecsapja, helyette ásót, kapát ragadjon, hadd
                  lássa, mi van a föld méhében. Lám, a vén bányász addig járt-kelt, kutatott,
                  matatott, mignem erre is rábukkant.</p>
					<p>- Lássa, uram, lássa, - folytatta vén Bedő, - mindég mondtam, hogy ezt a mi
                  “tartományunkat” szinte felveti a temérdek kincs, s ezek a buta népek nem hiszik
                  nekem. Ha ur mondaná, bezzeg hinnék! Mert van ebben a mi földünkben arany, ezüst,
                  vas, kőszén, márvány, porcellán, mangán, minden, de minden, de a rongy mégis
                  szakad le a hátunkról. Hát ilyen csudát ki hallott? Bizony mondom, az ur
                  megmozdulhatna.</p>
					<p>Eszembe jutott, hogy éppen kilenc esztendeje “megmozdultam”, ujságot
                  szerkesztettem, telekiabáltam az országot: halljad, ország, halljad, bajba’ van a
                  székely! S nem feledhettem el az eredményt: még ma is fizetem a “székely
                  hadisarcot”. Eszembe jutott, hogy ez a vén ember ennekelőtte kilenc esztendővel is
                  meglátogatott, valami követ hozott, ezt is a mi erdőnkben találta, s ebben - amint
                  ő mondá - “minden van, instálom, arany is, ezüst is”. És előszedett régi irásokat,
                  bányatisztek leveleit, akik irták, hogy csak kutasson tovább, hátha talál olyan
                  köveket, a melyekben még több az arany, meg az ezüst. - Bizony mondom,
                  megmozdulhatna az ur, mondta akkor is.</p>
					<p>- Majd megmozdulok, öreg, - mondám én. - Egyébként most nagy gyülekezet lesz
                  Tusnádon, jönnek az országból sok-tudó urak, azok majd bejárják az egész “Székely
                  tartományt”, szinről-szinre megnéznek mindent, mi van, mi nincs, s meglássa:
                  megvirrad a székelynek.</p>
					<p>- Hej, ha én azokkal az urakkal csak egy szót válthatnék! Ha elvezethetném őket
                  erre is, arra is! Hogy s mint lehetne ez?</p>
					<p>Szép sorjába megmagyaráztam az öregnek, hogy három csapat járja be a “Székely
                  tartományt”. Melyik csapat merre huzódik. Megneveztem a helyeket pontról-pontra.
                  Elmennek itt, hozzánk közel is, Sugópatak mellett is.</p>
					<p>A vén bányász arca kigyult, rácsapott a térdére: Ott a tenger kőszén! Azt is én
                  találtam meg! Megyek oda s megállitom az urakat: Álljanak meg, instálom! Nézzék
                  meg, mi van itt!</p>
					<p>- Helyes, öreg, helyes. Állitsa meg.</p>
					<p>- Hát vajjon Érces pusztájára eljőnek-e?</p>
					<p>- Az egyik csapat közel jár hozzá, de oda már aligha mennek.</p>
					<p>- Ugyan bizony? Hiszen ott a temérdek arany! Hogyne jőnének oda!?</p>
					<p>- Próbálja meg, öreg, hátha valamelyik az urak közül oda is elmegy?</p>
					<p>Elővettem az utazás sorrendjét, s kitünt nagy örömünkre, hogy az egyik csapat ma jár Érces puszta tájékán, a másik
                   holnap halad el Sugópatak mellett s igy, ha jól rakja lábát az öreg,
                  mindkét csapatot elfoghatja: egyik nap odakalauzolja az urakat, ahol az arany
                  terem, másik nap meg oda, ahol már a föld szine is feketéllik a széntől.</p>
					<p>Láttatok-e boldog embert? Nem láttatok, mert nem láttátok a vén Bedő Áront. Hogy
                  megfiatalodott ez a vén ember! Görnyedt háta kiegyenesedett, s búcsuzván tőlem
                  nagy sebtiben, ameddig a szemem elkisérheté, láttam, hogy kezével hadonáz, nyilván
                  beszélget önmagával. Ez az ember már látta valóságban, amiről egy hosszu életen át
                  álmodott. Aranybánya, ezüstbánya, kőszénbánya, hámorok, gyárak, sürgés-forgás,
                  zakatolás, sipolás, kürtölés, kalapácsolás, körös-körül uj élet, vidámarcu,
                  megelégedett emberek: megvirradt a sanyargó, nyomorgó székelynek, meg!</p>
					<p>Hát, eredj, öreg, eredj, sóhajtottam utána. Szinte megreszkettem belé, a
                  holnaputánra gondolván, amikor ez a vén ember visszajön. Az a holnapután nagy
                  nap volt: tenger sok uri és nem uri nép verődött össze Tusnádon, benszülöttek és
                  nagymagyarországiak vegyesen. Azt hiszem, mindenki ott volt, csak mi ketten
                  maradtunk le: vén Bedő Áron, meg én... Nekem elég volt a székely akcióból: testem,
                  lelkem belébetegedett... S hogy otthon maradtam, nem sajnálom, mert minden
                  kongresszusnál többet ért nekem a vén bányász beszámolója.</p>
					<p>Kint üldögéltem a kertben egy nagymagyarországi vendégemmel, amikor jött, jobban
                  mondva: támolygott a vén ember. Fehér volt az arca. Fehérebb a porcellánnál, amit
                  most is a kezében szorongatott. Csak a szeme csillogott, de könny volt az, - az
                  csillogott a szeme pilláján.</p>
					<p>- No, öreg, megjárta az utat?</p>
					<p>- Meg, uram, meg.</p>
					<p>- Fáradt, ugy-e? Üljön le.</p>
					<p>- Én le is, ha az ur megengedi. De én elé is mondom, mi történet esett rajtam.
                  Megengedi-é?</p>
					<p>Leült, földre szegezte a szemét, aztán hirtelen felkapta a fejét, földhözcsapta a
                  kalapját s mondá, amint következik:</p>
					<p>- No, uram, látta-e, amikor innét elmentem? Igyenest hazamentem. Mondom az
                  asszonynak: feleség, tarisznyálj fel, megyek Szentkeresztre; ott lesznek holnap a
                  nagymagyarországi urak, azokat én szépen meginstálom, jöjjenek velem
                  Ércespusztára, mert vaj láttak csudát eddig, vaj nem, ott látnak. Mondja az
                  asszony: ó, hallá-e, mán megjöhetne az esze kiednek, minek fut az urak után? Kell
                  is azoknak a kied aranya s ezüstje! Üljön veszteg, fekügyék le s alugyék. -
                  Asszony, mondtam én, ne helytelenkedj, tarisznyálj fel izibe, mert a szerencse
                  forgandó, egyszer lesz, ami nem volt, ha most elszalasztom, futhatok utána. No,
                  jól van, meggyőzöm az asszonyt szép szóval, rut szóval, feltarisznyál nekem
                  kenyeret, turót, szalonnát, még pálinkát is s én nekiindulok toronyirányában,
                  hegyen ki, erdőn keresztül, egész éjjel meg nem álltam, szakadt le a verijték a
                  hátamon, de mindegy, mondtam: hadd szakadjon, ott az utja, én csak mentem s másnap
                  déli harangszóra Szentkeresztre értem. Kérdem a falu végin egy legénkétől: itt
                  vadnak-e a nagymagyarországi urak, te legénke? - Vót itt annyi, mint csillag az
                  égen, de mán el is mentek. - Mit beszélsz te? A’ nem lehet. - Bizony, elmentek
                  azok. - S merre mentek, te? - Azok bizony általmentek Csikba s többet vissza sem
                  jőnek, mig a világ s még két nap. - Hej, nagyot facsarodik a szüvem! No, most mit
                  csináljak? Merre forduljak? Gondolom, ha már itt vagyok, felkeresem az én régi,
                  kedves bányászpajtásomat s megkérdezem, mi vót, hogy vót, mint vót. Hát én meg is
                  találám a pajtásomat s az el is mondá, hogy itt biz’ a vót, hogy itt járt egy
                  sereg ur, egy s mást megnézegettek, osztán ettek-ittak, vigan vótak s ugy
                  elvágtattak Csik tartománya felé, mint a sebes szél. De én, uram, csak egy órát
                  sem tudtam maradni a pajtásomnál, nyakamba vetettem a tarisznyát s nekivágtam az
                  erdőnek: ha elszalasztottam az egyik csapatot, megfogom a másikat. Pitymallatkor
                  már ott ültem Sugópataknál, az ut szélin s vártam az urakat. Majd kinéztem a
                  szememet: mikor porzik már az ut? Jőnek-e, nem-e? Hát eccer, ugy dél felé
                  porfellegbe keveredik az ut, jő nagy sebesen egymásután nagy sereg hintó, az
                  elsőbe négy paripa, de olyan, mint négy sárkány; no, de én sem vagyok rest,
                  felszököm, kiállok az ut közepire, integetek a kalapommal, mutatom a kocsisnak,
                  hogy álljon meg, de, veszett teremtette! kibontja a karikás ostort, közibe cserdit
                  a sárkányoknak, kutya egye meg a máját, holló vájja ki a szemit mind a négynek! -
                  s ha félre nem szököm, abb’ a hejbe keresztülvágtatnak vén testemen. A kocsis
                  éktelen nagyot káromkodott, még vissza is vágott az ostorával, a többi kocsiról
                  pedig lekiabáltak: kend tán süket, öreg? - azzal engem ott hagyának az ut
                  szélin.</p>
					<p>...Ez igy vót, uram. Sohasem virrad meg, uram. Hiszi-e, hogy nem?</p>
					<p>Mondtam én: menjen be a házba, adasson magának ételt, italt, csillapodjék le.</p>
					<p>Bement. Nagymagyarországi vendégem, aki az egészből vajmi keveset értett,
                  kérdezte: ki s miféle ember ez a vén ember?</p>
					<p>Mondtam én:</p>
					<p>- Ez, édes barátom, vén bányász, kinek neve Bedő Áron, egyébként ugy, amint
                  láttad, az eleven, a megtestesült székelykérdés, a maga teljes valóságában, a
                  maga teljes nyomoruságában. Ez az ember abban vénült meg, hogy folyton turta, ásta
                  a föld gyomrát, amely itt csakugyan tele van kinccsel. Hirdeti fünek-fának, jár
                  Ponciustól Pilátusig, levelez, rimánkodik, egyszer ide, másszor oda szalad -
                  hiába. A tenger kincs ott van a föld gyomrában, a fölötte járó nép pedig - koldus.
                  Most különben csak az történt vele, hogy egyik helyről elkésett, a másik helyre
                  meg igen korán érkezett s még szerencse, hogy bőrét az ostor végig nem hasitá. Ha
                  még többet akarsz tudni a székelykérdésről, eredj Tusnádra.</p>
					<p>- Köszönöm, mondta vendégem, már ismerem a székelykérdést.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Nos, hogy visszatérjek a porcellánagyaghoz, melyet édesapám kaszálóján talált a
                  vén bányász, a szivem valósággal sajgott ennek a vén, megrokkant, bőrré aszalódott
                  embernek a láttán. Ennek a vén embernek talán egy esztendeje sincs hátra e földi
                  életben s még mindig ás, kutat és reménykedik, hogy megvirrad a székelynek és -
                  neki is. Hogy ő meg fogja érni azt az időt, amikor “azok a buta népek” nem fognak
                  kacagni rajta, mert maguk fogják szorongatni kérges kezét, veregetni a vállát.</p>
					<p>- Ugy-e, megmozdul az ur? Ó, mozduljon meg, instálom!</p>
					<p>- Megmozdulok, öreg, meg. De mondja csak, dolgoznak-e már a bodvaji bányában?
                  Hallom, az Állam segitséget ad neki. A követ ur kieszközölte.</p>
					<p>A vén bányász zavartan forgatja a kalapját, nyugtalanul fészkelődik a széken.</p>
					<p>- Hát, instálom, az ugy van, hogy én ott vónék harmad-negyedmagammal, osztán,
                  osztán - mi bizony, ugy teszünk, mintha dolgoznánk, de nem dolgozunk, mert nincs,
                  mit. Eleget mondom a tekintetes urnak: uram, ez igy nincs jól, kezdjük-e már?
                  Mikor jő a - többi? - Azzal kend ne törődjék, mondja az ur. Csak legyenek ott
                  kendtek, hátha egyszer odavetődik egy pesti ur?...</p>
					<p>- Értem, öreg, értem. No, Isten áldja. Majd megmozdulok, meg.</p>
					<p>Lám, lám, borongok magamban, fent a központban, az ország szivében igy oldják,
                  oldogatják a székelykérdést. A székely népnek igy nyulnak a hóna alá. Az állami
                  segitség kortesjutalom, s a “magas kormánynak” tán sejtelme sincs arról, hogy a
                  rozoga, kidőlt-bedőlt falú hámor körül három-négy ember lézeng, akik várják,
                  várják, itéletnapjáig várhatják: mikor jön már a többi munkás? Mikor kezdődik már
                  a munka? Vagy van sejtelme erről? Igy vagy ugy, bizony gyalázatos dolog ez.</p>
					<p>Tovább borongok, s eszembe jut, hogy odaát Csikországban sorra tarolják le élelmes
                  vállalkozók a rengeteg fenyveseket s a nép szegényebb, mint valaha. Hogy Ditró
                  környékén márványkavics boritotta utakon nyikorog a csiki székely szekere, s
                  nekem Budapestről kell hozatnom márványemléket szüleim sirjára; hogy ez a márvány
                  Délmagyarországból kerül Budapestre, onnan Kisbaconba, a ditrói márvány meg várja,
                  várja, de hiába várja, hogy siremléket, szobrot faragjanak belőle őshazát kereső
                  Körösi Csorna Sándornak; Zágoni Mikes Kelemennek, a nagy fejedelem leghivebb
                  hivének, az örökéletü levelek irójának; Gábor Áronnak, az ágyuöntő hősnek; Orbán
                  Balázsnak, a Székelyföld irójának; Bolyai Farkasnak, a
                  világhirü székely matematikusnak; Kriza Jánosnak, a
                   Vadrózsák lelkes gyüjtőjének; Barabás Miklósnak, a magyar festőmüvészet
                  egyik uttörőjének; Pál Lászlónak, a világhires tájképfestőnek; Bedő Albertnek,
                  az erdők édesapjának, aki 1891-ben szemem láttára állitotta meg az erdőpusztitó
                  apácapillék ijesztő seregét, több milliárd értékü erdőt mentve meg a nemzeti
                  vagyonnak. Ezek a férfiak, s talán még sok más férfia Székelyországnak
                  megérdemelne egy mellszobrot bár, mellszobrot, melyet székely szobrászok
                  faragnának Ditró márványkövéből...</p>
					<p>S eszembe jut, hogy még mindig várják, sóhajtozva várják naiv székely urak ama
                  bizonyos bolondgazdag angolt, aki a székely fürdőket világhirre emeli. No, no,
                  csak türelem, türelem, jön, nemsokára jön. Közeledik az 1914-ik esztendő...</p>
					<p>*</p>
					<p>Az 1914-ik esztendőben... A mai nemzedéknek majd bőséges része lesz a magyar és a
                  világirodalom, klasszikus és nem klasszikus regényeiben, amelyek minden
                  valószinüség szerint igy kezdődnek: Az 1914-ik esztendő nyarán. Vagy őszén. Vagy
                  telén. Mindegy. Bizonyos, hogy sok-sok könyv kezdődik ezzel az átkos esztendővel.
                  Magam is foglalkoztam a gondolattal, hogy megirom majd a falu regényét a
                  világháboruban. De lemondtam e gondolatról, egy kis korrajzzá zsugorodik össze a
                  regény; csuda, hogy hontalanságom lelkiállapotában csak ehhez is van erőm.</p>
					<p>Az 1914-ik esztendő tavasza gyönyörü tavasz volt. Sohasem éreztem tán magamat
                  ifjabbnak, erősebbnek, munkára képesebbnek, készségesebbnek, mint e tavaszon. A
                  virágba borult fák illata megmámorositá lelkemet, s egy-két hónap során esztendők
                  munkáját végezem. Hegyoldalán tovább ültetem a fákat; teleültetem ama kis dombot
                  is fenyőcsemetékkel, amely domb mellett egykor azt kérdezé Surányi József: miért
                  nem mindjárt? Lent a szérüskertben, nagy halmokban a kő, a tégla, a kőmivesek már
                  rakják a falat, a kisbaconi ácsok faragják a fenyőgerendákat: nagy takarmánycsür
                  lesz ebből. Drótsövénnyel akarom körülfogni a kertet a falu felől, a mező felől,
                  már verik is a földbe az oszlopokat, feszitik rá a szeges drótot. A ház mögött
                  dróttal bekeritett külön kertben tyukház épül, melynek piros-cserepes födele
                  gyümölcsfák közül mosolyog ki. Egy sereg galamb röpked az udvaron: ezeknek a
                  tyúkház emeletén lesz a lakásuk, ott búgnak, burukkolnak majd édesen, kedvesen.
                  Most jönne ide Surányi, de mindjárt! Nem győzök eleget gyönyörködni a
                  kisgazda-ácsok munkájában: mely biztos kézzel faragják a bogos fenyőszálakat szép
                  egyenesre! Büszke vagyok a fajtámra: nézd, nézd, hogy mérnek, számolnak, hogy
                  összevág itt gerenda, szarufa, kakasülő minden darabkája - hol tanulták?</p>
					<p>A kis erdő mellett most szerzek meg egy kopasz hegyet: egy vadkörte-, egy
                  vadalmafa, néhány bokor rajta. Két-három szekér csemetét hozatok a falu erdejéből:
                  a kopasz hegy többé nem kopasz, teleültetem. Ez a kis erdőcske az Évike erdeje
                  lesz. Az első unokámé. Simára faragott oszlopot veretek a földbe, oda, hol az
                  Évike erdeje kezdődik, aztán táblát gyalul egyik ács. És kész a versike:</p>
					<p>Vándor! Tudd meg, e kis erdő</p>
					<p> Lengyel Éva erdeje -</p>
					<p> Ettől a vadalmafától</p>
					<p> Indul, és megy lefele.</p>
					<p> Nagyapóka rátestálja,</p>
					<p> Senki benne ne turbálja!</p>
					<p>Ihol, itt a tanitókisasszony, pompás rajzoló, fával, virággal disziti a táblát s
                  rápingálja a versikét is.</p>
					<p>Meglepjük nagyanyókát is: a “tyúkpalota” elé is emléktáblát állitok, rajta kakas
                  meg tyúk kapargál, s alattuk versike:</p>
					<p>Vándor! Csudáld meg e házat,</p>
					<p> Benne szakszerü tyukászat.</p>
					<p> Oly szakszerü, hogy mióta</p>
					<p> Épült e ház, nagyanyóka,</p>
					<p> Tudjátok-e, mit teszen?</p>
					<p> Minden nap tojást veszen!</p>
					<p>Bolondos, kedvem támad: ha bolondság, legyen bolondság, emléktáblákkal jelöljük
                  meg a kert nevezetesebb pontjait. Fáktól, bokroktól bekeritetten kerek udvarocska,
                  közepén hársfa, oldalt padok: pompás rejtekhely, nyugodalmas olvasásra, irásra
                  igen alkalmatos. Ez is emléktáblát kap, versikével:</p>
					<p>Miként a dalai láma</p>
					<p> Rejtőzik itt Marcika.</p>
					<p> Itt születik a sok dráma.</p>
					<p> Mit levág a kritika.</p>
					<p>Megtisztelem, hogyne tisztelném meg a Mária-utat, mely az istállónál indul,
                  gyümölcsfáktól, orgona- és jázmin-bokroktól szegetten s megy, mendegél, mig a
                  veteményesbe nem ér. Ez a legkedvesebb sétaut, itt verődik össze alkonyattájt a
                  Benedek-had: hat gyermek, egy vőm uram, két menyemasszony, hat unoka és két öreg
                  ember.</p>
					<p>Verset kap e tábla is, hogyne kapna:</p>
					<p>Bár csörgedez itt-ott a trágyalé,</p>
					<p> A Mária-ut remek szép alé.</p>
					<p> A Benedek-had járni itt szeret,</p>
					<p> Amott a templom, nézd, mi szép keret!</p>
					<p> Kinek buja van, itt kesergi el,</p>
					<p> Idejön ki-ki jó s rossz viccivel.</p>
					<p> Könny és kacaj fakad itt vegyesen -</p>
					<p> Ez a Mária utja, kedvesem!</p>
					<p>De én most nem birok a kedvemmel, kimegyünk a hegybe, annak az oldalába, ott, ahol
                  néhány cseróriás hirdeti, hogy volt itt még erdő valamikor, réges-régen, egy kis
                  termet vágatok, oldalát kővel kirakatom, közepére kőasztal, körül padok: Flóra
                  leányomnak szentelem e termet. Emléktáblával hogyne jelölném meg? Virágok
                  diszitik a táblát: gyöngyvirág és - oleander. Azért oleander is, mert igy
                  szólitgatom Flórát jó kedvemben: Drágám, gyöngyvirágom, hogy ne mondjam: -
                  oleanderem! Ezért szól a vers igy:</p>
					<p>Ez a terem Flóra-terem,</p>
					<p> Körötte sok virág terem.</p>
					<p> Legszebb benne az a virág,</p>
					<p> Kinek a neve Gyöngyvirág.</p>
					<p> Másik neve Oleander - -</p>
					<p> Mit szólsz ehhez szegény “Wander”?</p>
					<p>Már tető alatt a csür, a drótsövény is elért a régi temetőig. De még nagy utat
                  kellene megtennie a völgyben, kikanyarodnia a hegyre, végighuzódnia a hegy hátán
                  - a drótsövény munkája félbeszakad. Május végén járunk, kezdődik az ugarolás, a
                  szénagyüjtés, a drótsövény befejezése - őszre marad. Nem szivesen nyugszom bele,
                  valami titkos sugallat hajt előre, előre, - talán megéreztem az elkövetkezendő
                  vihart? Nem, nem éreztem meg. Ha meg is éreztem volna, most utólag szégyelném
                  állitani. - Hadd maradjon őszre is a “nagy müből”, békitem magamat, mert komolyan
                  hiszem, hogy nagy müvet juttattam közel a befejezéshez, jövendőre csak apró
                  diszitések, helyesbitések maradnak, s Isten őrizz, hogy ne maradjanak.</p>
					<p>Kimegyek reggel, kora reggel a hegytetőre, onnan nézem végig kertemet, melyben még
                  virágzanak az almafák, az orgonabokrok, a májusfák, friss zöld hajtása eredt a
                  fenyőnek - ó de szép, ó, de szép, s ez mind az enyém, az én müvem! Ami földje volt
                  itt Kerestély ükapámnak, mind visszahóditottam: a tollammal hóditottam vissza!
                  Most már kezdődhetik a nyugodalmas, szép öregség. Fanyesegetés, oltogatás,
                  közbe-közbe mesemondás a gyermekeknek, az én unokáimnak s mások unokáinak.</p>
					<p>Végigjárom erdőcském kanyargós utjait, meg-megállok, tekintetem átszáll a tulsó
                  hegyoldalra, az uj temetőbe s megállapodik nagyapóék sirján. Nagyapó, nagyapó,
                  látja-e, hogy én is nagyapó lettem? Tudja-e, hogy enyém Kerestély ükapó földje?
                  Hogy gazda vagyok, igazi gazda, a föld szerelmese, mint maga! Nannyó, nannyó,
                  tudja-e, hogy hattal szaporodott a dédunokák száma? Mért hogy nem érheté meg a hat
                  bimbó közül bár egynek a nyilását?</p>
					<p>Leülök a Flóra-teremben, Himnuszt fakaszt a falusi reggel.</p>
					<p>Ó, falusi reggel! Reggelek reggele!</p>
					<p> Gyönyörüségekkel van a szivem tele.</p>
					<p> Lehet a városnak sok ezer szépsége,</p>
					<p> Nincs egy, amely az ő szépségét felérje.</p>
					<p>Virág illatától balzsamos levegő;</p>
					<p> Trillázó pacsirta, magasban lebegő;</p>
					<p> Nap, amelynek látom vidám felkelését;</p>
					<p> Természet, amelynek látom ébredését:</p>
					<p>Mind e szépségeket csak falun láthatom,</p>
					<p> Csalogánycsattogást csak itten hallhatom.</p>
					<p> Mind, ami szép, itt van egy kis falucskában,</p>
					<p> Egy kis falucskában, egy kis dalocskában...</p>
					<p>Csak már jönnének a gyermekek, az unokák, hogy mind e szépséget, mind e
                  gyönyörüséget megoszthatnám velük. Ugy tetszik nekem, rájuk vár itt minden, ami
                  él. Őket várják a “tyúkpalota” lármás lakói; utánuk buslakodik Dundi kutya; értük
                  nyerit a kis tarka ló: utánuk sóhajtoz udvar közepén a homokhegy - csuda-e, hogy
                  szegény nagyapóka s nagyanyóka nem találják helyüket, egyre a kapu felé sétálnak:
                  néznek, néznek nyugat felé, hátha, hátha... Éppen mint temetőben alvó nagyapóék
                  egykoron. Végre is nem tudom megvárni, amig hazaszállingóznak, vasutra ülök.
                  Meglepem a gyerekeket s aki jöhet közülük, hozom magammal. Egyébként is, most már
                  falusi apának nézem magamat, akinek kötelessége, időnként, meglepetésszerüen
                  betoppanni városban lakó gyermekeihez: hadd lám, mit csinálnak, hogy élnek.
                  Meglepem őket, de engem is ér meglepetés: egy fiatal leány a vendégünk, bájos
                  teremtés: Olga Romanovits a neve. Orosz diákkisasszony, a párisi egyetemről jött
                  Pestre, itt kiszállott egy hétre, azután megy majd haza, Charkovba, ahol orvos az
                  édesapja. Idősebbik fiamnak és menyemnek barátja a kis Olga, esztendeig együtt
                  hallgatták a párisi egyetem tudós professzorait.</p>
					<p>Bár sohasem tudtam megbocsátani az orosznak Világost, ahol
                  “a magyarnak egy nagy, mély sir ásatott”, Oroszország volt az egyetlen ország,
                  amely igazán érdekelt; az orosz nép volt az, melyet közvetlen közelről szerettem
                  volna látni, vele közelebbről megismerkedni, mivelhogy olvasmányaim utján a magyar
                  fajtával sok rokonvonást találtam meg e népben. Nagy szeretettel fogadom a kis
                  Olgát, akiről már sokat hallottam a gyermekeimtől s akinek ismertem a bánatát is:
                  francia ifju a vőlegénye, de szülei hallani sem akarnak arról, hogy egyetlen
                  leányuk messzi idegen országba menjen feleségül. - No, kis Olga, gondoltam
                  magamban, most megmutatom neked, mi az a magyar vendégszeretet! Különösen
                  örültem, hogy jó teli tárcával jöttem Pestre, amit különben ajánlok is minden
                  falusi apának, aki Pesten élő gyermekeit látogatja meg. Kirándulás ide, kirándulás
                  oda, uzsonna itt, vacsora ott, s mert magam is igen szeretem a cigányzenét, késő
                  éjszakáig huzatom a legszebb, legrégibb, bús magyar nótákat. A kis Olga tágra
                  nyilt szemmel, lángra gyult arcát két kezébe temetve nyelte Bihari kesergőjét, a
                  kuruc nótákat, a Cserebogár, sárga cserebogárt, s mintha megérezte volna, hogy ez
                  az ő nótája, könny csillant meg nagy fekete szemében. Meg-megfeledkezett az
                  evésről, folyton biztatnom kellett: egyék, kis Olga, egyék. Aztán egyszerre csak,
                  mit gondoltam, mit nem, mondtam neki tréfás hangon: egyék, kis Olga, egyék, ugyis
                  előbb-utóbb megesznek maguk minket.</p>
					<p>Valósággal megdöbbenve meredt rám: - Lehetséges ez? - Nem, nem, - feleltem
                  hirtelen, - ez nem lehetséges... Csak tréfáltam, kis Olga... Egyék, egyék.</p>
					<p>Pedig nem tréfáltam valójában. Komolyan nyugtalanitott a gondolat, hogy egyszer
                  majd megesznek minket az oroszok...</p>
					<p>Másnaphaza kellett utaznom, elbucsuztam Pesten maradó gyermekeimtől, sorba
                  csókoltam őket, kezet nyujtottam a kis Olgának. Elérzékenyülten kérdezte: És engem
                  nem csókol meg, Elek nagyapó? (Egy-két magyar szóval megtanulta az Elek nagyapót
                  is.) Ki tudja, látjuk-e egymást?</p>
					<p>Világos, hogy jobbról-balról megcsókoltam a kis Olgát s vigasztaltam: dehogy nem
                  látjuk egymást. Majd eljön egyszer, ugy-e, eljön Kisbaconba?</p>
					<p>A kis Olga megigérte... Akkor már készült, készülődött Szerbiában a gyilkos
                  merénylet Ferdinánd trónörökös ellen... Egy hónap sem telik belé, Szerajevóban
                  megölik Ferdinándot s a feleségét. Nyilvánvaló, hogy az orgyilkosságot meg kell
                  torolnunk, nemcsak az osztráknak, de a magyarnak is, bár a magyar nemzet félve
                  gondolt arra a napra, amikor Szent István koronáját Ferdinánd fejére kell tennie,
                  ha ugyan megkoronáztatja magát... Már a gyermek előtt sem titok, hogy a leendő
                  magyar király nem szereti a magyart, több ennél: talán gyülöli is. Hogy alig-alig
                  fordul meg egy-két napra a mi országunkban; kötelessége ha ide szólitja udvari
                  bálra, csak megmutatja magát s másnap már bucsu nélkül, egy jó szó hátrahagyása
                  nélkül szalad az “ország szivéből”.</p>
					<p>A magyar nemzet szivből gyászolta, siratta Rudolf királyfit; szivből gyászolta,
                  siratta Erzsébet királynét. Ferdinándnak csak hivatalos gyász jutott. Megesett jó
                  szive az árván maradt gyermekeken, de Ferdinánd halála egyetlen magyar szemből
                  sem fakasztott könnyet. Egyik azt hitte, hogy háborunk lesz e gyilkosság miatt
                  Szerbiával, másik azt hitte, hogy nem lesz, mert Szerbia teljes elégtételt ad
                  nekünk; de hogy ebből a gyilkosságból világháboru lesz, sok-sok millió embernek
                  “hősi halála”, millió meg millió apának, anyának, hitvesnek, gyermeknek egekig
                  ható siralma; az emberi elme és szorgalom századokra visszamenő alkotásainak
                  pusztulása; győző és legyőzött országoknak megmérhetetlen nyomorusága; szelid
                  erkölcsöknek elvadulása; fajoknak, nemzeteknek feneketlen, minden emberi érzést
                  kicsufoló gyülölködése - ki hitte volna ezt?</p>
					<p>“Mindent meggondoltam, mindent megfontoltam”, mondatják az öreg királlyal, -
                  vajjon megfontolhatta-e, meggondolhatta-e, akár a király, akár az az államférfiu,
                  aki e könnyelmü szavakat szájába adta? Láthatta-e az elkövetkezendő nagy
                  összeomlást?!</p>
					<p>Senki sem látta, nem láthatta, hát mi a kisbaconi kertben hogy láttuk volna?
                  Mintha semmi sem történt volna, vidám szivvel készülődik házam népe a nevem
                  napjára, amely julius 17-ikére esik. De mintha mégis éreznék mind, hogy ez lesz az
                  utolsó vidám Elek napja, minden eddiginél nagyobb előkészületek folynak a hátam
                  mögött. Hiába titkolódznak, bujkálnak, tudom már, hogy szerepet magol ez is, az
                  is: alkalmi vigjátékot irt a Marci-gyerek. Kisül lassanként, hogy a ház népével
                  együtt vagy ötvenen leszünk, mindenkiről készül egy-két csipkedő kuplé; nem győzik
                  maguk a gyártást, nekem is kell néhányat gyártanom. A komoly “kis doktor” fogja
                  előadni - harmonika-kisérettel. Hát csakugyan nem hiába épitettem ötven személyre
                  az ebédlőt, megtelik a kert, a ház vendégekkel, patkóalaku asztal nyujtózkodik az
                  ebédlő három oldalán, éppen csak annyi hely marad az ebédlő előterében, amennyi az
                  alkalmi vigjáték eljátszásához szükséges. A szereplők egyrésze fiatal asszony,
                  fiatal apa, persze, egyik sem tudja becsületesen a szerepét, de a hálás közönséget
                  ezzel is megkacagtatják, mert parázs veszekedést rögtönöznek, hogy igy meg ugy, te
                  lusta, te ez meg az, mért nem tanultad meg a szerepedet!? A vigjáték különben
                  akörül forog, hogy Elek nagyapó szörnyü kedvetlen, mert ebben az esztendőben
                  egyetlen unoka sem született, holott megszokta már, hogy minden esztendőben
                  szállit egy unokát a gólyamadár. Áldott szerencsére, egy berlini tudós professzor
                  éppen mostanában lepte meg a világot egy csuda-találmánnyal: mindenféle
                  csudaszerek összevegyitésével feleslegessé teszi a gólyát, a tudós professzor
                  megrendelésre szállit csecsemőt. Nosza, megrendelnek egy csecsemőt, s nagy az
                  izgalom, mert a szállitmány nem érkezik, holott egyenesen Elek napjára rendelék.
                  Végre nyilik az ajtó s négy székely legény nagyokat nyögve cipel be egy rettentő
                  nagy ládát, melyre messzelátható betükkel van rámázolva: Vigyázat! Törékeny!
                  Csecsemő van benne! Gyorsan baltát, harapófogót hoznak, egyszerre tizen is
                  feszegetik a láda födelét, közben sir a csecsemő: oá! oá! - aztán felpattan a
                  fedél s kiemelkedik lassan, egész hosszuságában Jankó, hosszura nőtt Jankó fiam,
                  mellétől lábáig pólyába csavarva. Nagy a megdöbbenés, a felháborodás, szidják a
                  “csaló” német professzort, s ezzel a függöny legördül. Azaz legördülne, ha
                  volna.</p>
					<p>Reggelig táncol a fiatalság, a felkelő nap bemosolyog az ablakon, alig tudják
                  abbahagyni. Talán érzik szegények, hogy utoljára táncolnak?... Az én házamban
                  bizonnyal utoljára...</p>
					<p>Már remeg a föld, s egyszerre csak ég, föld megrendül: kitört a nagy, a soha nem
                  látott, hallott égiháboru. De ezt csak most látjuk, halljuk soha nem látottnak,
                  nem hallottnak, azt hisszük, három-négyhónapos játék lesz az egész háboru: a
                  megszámlálhatatlan sokaságu és sokféle gyilkoló gépekkel, az emberi ész e
                  szörnyüséges kitalálásaival, tarthat-e sokáig? Az én kicsi falum népe alig hétszáz
                  főnyi, s augusztus első napjaiban kilencven legény és családapa vonul be, ki
                  Brassóba, ki Csikszeredába, meg Isten tudja, hová. Feltünően kevés köztük a bús
                  kedvü ember, ugy indulnak a harc mezejére, mintha lakodalomba mennének. A
                  községháza körül gyülekeznek s csudálkozva látom, hogy András öcsém, aki már három
                  gyermek apja, ég felé emeli jobb kezét s harsogja: igy esküdtem fel a császár
                  katonájának, én eskümet nem szegem meg! Megyek! A falu “vén legénye” (vén, mert a
                  harminc felé jár s még mindig nem házasodott meg) nem fogy ki a tréfából,
                  kacagtatja a siró-rivó fejérnépeket - vajjon sejti-e, hogy az első csatában,
                  elesik? Egy félbemaradt diáklegény arról szózatol, hogy: Visszaadjuk a muszkának -
                  Világost! Hát ez sejti-e, hogy ő is már az első csatában “hősi halált hal”?</p>
					<p>A véletlen csudálatos összetalálkozása, hogy májusban volt a szokásos lósorozás s
                  a besorozott lovak céduláján a berukkolás napja augusztus elsejére van
                  megállapitva. Az én lovaim közül is besoroztak kettőt, a Hókát meg a Vidámot, már
                  rajta is ül a Hókán Gergő kocsis, indul velük. A kis unokám, a Duci, sirva fakad:
                  hová viszik a lovakat, nagyapóka? - Háboruba, édes fiam.</p>
					<p>Nem, nem, Ducit nem ülteti rá többé a kocsis sem a Hókára, sem a Vidámra. Hókát,
                  Vidámot ágyu elé fogják: három hónap mulva találkozom is velük a Vasárnapi
                  Ujságban. Nyolc ló áll az ágyu előtt, a második pár Hóka és Vidám. Épp oly mereven
                  áll a Hóka, mint itthon állott, hullámos a sörénye most is, s a Vidám Hóka nyakán
                  pihenteti a fejét, mint ahogy itthon szokta. Vajjon melyik csatatéren omlanak
                  egymásra, utolsót nyeritve?</p>
					<p>A fiaim leverten, szégyenkezve járnak-kelnek a kertben: im megy az egész falu
                  fiatalsága, sőt mennek negyvenkét esztendős családapák is, s ők itt lézengenek
                  mert annak idején nem kellettek a császárnak. Már félni lehet, hogy a “kis doktor”
                  megszökik. Ő még ezután áll sor alá, de addig is szolgálni akar a tudományával.
                  Lekisérjük az állomásra, felkap az utolsó, hosszu ideig utolsó gyorsvonatra,
                  eltünik szemünk elől - vajjon látjuk-e többé? Alig robog el a gyorsvonat,
                  katonavonat döcög be. A pályaudvar tele bevonuló legényekkel, családapákkal. Az
                  állomási épületben zajoskedvü urak és uriasszonyok várják a katonavonatokat, a
                  cigány talp alá valót huz, urak és a sorozáson annak idején szerencsésen tulesett
                  urfiak táncoltatják az uriasszonyokat, kisasszonyokat: igy várják a halálba
                  menőket. És jönnek, egymásután jönnek a halálvonatok, urak és uriasszonyok
                  megrohanják, sört, bort, kalácsot, minden jót dobálnak fel a halálba menőknek,
                  aztán vissza táncolni, mig jön másik halálvonat. Egy öt-hatesztendős
                  fehérharisnyás fiu belekapaszkodik az édesapja lábába, szivethasogatóan
                  sikoltozva: Ne menjen el, édesapám! - és a cigány huzza a talp alá valót - és
                  táncolva biztatják, lelkesitik az itthonmaradtak, a magukat bebiztositottaknak
                  vélők: Előre! Előre! Ne hagyd magad, magyar!</p>
					<p>A pályaudvar keritése mögé huzódva nézzük halálvonatok körül a haláltáncot, - mely
                  döbbenetes kép ez! - torkunkat a sirás fojtogatja, s végül is nagyanyóka a
                  keritésre borul és sir és sir, keservesen zokog.</p>
					<p>- Jerünk haza, nagyanyóka, jerünk. Ne hibáztassa ezeket az embereket. Ezek az
                  emberek nem látják, nem tudják, mi történik voltaképpen. Ezek az emberek azt
                  hiszik, hogy sörükkel, borukkal, táncos jókedvükkel lerótták az adót. Sajnáljuk
                  inkább őket: ezek az emberek még mind fognak sirni, épp oly keservesen, mint
                  maga...</p>
					<p>*</p>
					<p>Itt az ősz, be kellene fejeznem a májusban félbemaradt drótsövényt, de nincs hozzá
                  ember. Alig maradt erős férfi a faluban, néhány öreg ember tehetetlenkedik
                  körülöttem. A drótsövény félbemarad. Tul a félbemaradt kerten Dulló Gábor szomszéd
                  tavasszal házépitésbe fogott. A ház alja kő, simára faragott cserfa a fala, kész a
                  tető is, de a fal vakolatlan, sem ajtó, sem ablak, ajtónak, ablaknak a köze ugy
                  mered rám, mint a világtalan ember. A fiu valahol a dalmát tengerparton védi a
                  hazát, a karácsonyra tervezett házasság füstbe ment, ajtó, ablak elmarad - majd,
                  majd, ha hazajön a fiu...</p>
					<p>- Ez is félbemaradt drótsövény, borong a lelkem.</p>
					<p>Eszembe jut, hogy tavasszal nagy lelkességgel határoztuk el a községházán, hogy
                  egyik hid helyett, melyen életveszedelmes a járás, ősszel vashidat épitünk, bár ez
                  a hid ötven százalékkal emeli a pótadót. Sem vas, sem ember, vasnak és embernek
                  most más a hivatása: embert öl az ember a vassal.</p>
					<p>- Ez is félbemaradt drótsövény.</p>
					<p>A patak mentén gidres-gödrös ut, csaknem mindig viz alatt, a lelkünket is kirázza
                  a szekér, amig a rövid uton átvergelődik: ennek az utnak a feljebb emelését is
                  őszre határoztuk - ez is félbenmaradt drótsövény.</p>
					<p>- Ime, sóhajtozom, hány “félbemaradt drótsövény” csak ebben a kis faluban! Hány
                  ilyen félbemaradt drótsövény lehet az országban s mindazokban az országokban,
                  ahol ölik, gyilkolják egymást az emberek. Emberek, akik a gyilkosság pillanatában
                  találkoztak először - s azért találkoznak, hogy egyik a másikat megölje.</p>
					<p>Ugy tetszik nekem, hogy az egész világ összevissza van kertelve drótsövénnyel,
                  mégpedig két fajtával: félbemaradt drótsövény az egyik, mely a megfeneklett
                  kulturát jelképezi, a másik ama bizonyos, nagy gonddal font drótsövény, mely mögül
                  gyilkos golyók röpülnek egy másik drótsövény mögé. Bármerre nézzek, gondoljak,
                  mindenütt az én félbemaradt drótsövényem mását látom, és azt a másikat, a vérrel
                  áztatottat.</p>
					<p>“Mire a levelek lehullanak, vége a háborunak” - vigasztalja Vilmos császár a
                  szomorkodó otthonmaradtakat, s a levelek még le sem hulltak, félkézzel jön haza a
                  kis falu egyetlen szabómestere. Varrhat-e félkézzel kenyeret a gyermekeinek? Még
                  le sem hullnak a levelek, az oroszok áttörnek a Kárpátokon s nekem a kis
                  Romanovits Olga jut eszembe: ő most bizonyosan riva fakad: Szegény Elek nagyapó!
                  Igaza volt, megesszük őket!</p>
					<p>De csudálatosképpen nem hiszek ebben. Mindenfelé csüggedező arcot látok,
                  Budapestről csüggedt hangu leveleket kapok, hivnak, egyre hivnak: siessek Pestre,
                  mert maholnap elzárja az utat előlem az orosz sereg. Nem, nem tudok hinni ebben.
                  “Vért izzadjon bár a muszka”, mégsem esz meg minket. Bizom népem őserejében, az
                  ősök véréből öröklött vitézségében, az édes anyaföld iránt való nagy szeretetében.
                  Hirül hozzák, hogy 48 csiki székely fiu, csupa 18-20 évesek felkerekedtek,
                  gyalogszerrel jöttek át a “Nagyerdőn” Székelyudvarhelyre, önként sor alá álltak.
                  Csak egyet nem akartak bevenni, mivelhogy “virágos szemü” volt, az is addig
                  könyörgött, hogy a tiszt urak megkönyörültek rajta, besorozták. Irja egyik
                  katonaöcsém, hogy egy gyimesi gazda, bár 45 éves, felesége, gyermekei vannak,
                  önként jelentkezett: nem engedi, hogy az ő földjét elvegye a muszka. Olvasom, hogy
                  hatvan éves emberek is jelentkeznek, mennek a fiaik, az unokáik után. Olvasom,
                  hogy a székelykereszturi tanitóképző növendékei egy szivvel-lélekkel ajánlották
                  fel ifju életüket. Ugyanezt cselekszik a debreceni kálvinista teológusok is. Ez
                  csak egy csepp a világháboru tengerében, de elég arra, hogy hitemben megerősitsen:
                  nem, nem esz meg minket a muszka! Kiverjük. Ki is verjük. Egyszer, kétszer, s mert
                  három a magyar igazság, kiverjük harmadszor is. Ősztől tavaszig “többet hátra,
                  mint elé”: Nyugatgalicia magyar embernek kimondhatatlan nevü várát beveszik az
                  oroszok. Szerbiában csufos vereségbe, csufos halálba hajtja egy ostoba osztrák
                  generális a vitéz magyart, de tavasszal fordul a szerencse, esze nélkül szalad a
                  megvert orosz hadsereg - ne sirjon, kis Olga, egyelőre nem eszik meg Elek
                  nagyapót... Olaszország fölmondja a szövetséget, vészhirek jönnek Románia felől:
                  a nép, mely ösztönszerüen megérzi a veszedelmet, már 1915 tavaszán nyugtalankodik.
                  Hiába nyugtatom falum népét, hogy igy meg ugy: sürün rajzanak az álhirek, a
                  világháboru e huhogó baglyai. Már drágul a kenyérnek való, a falu szegényebb része
                  7-8 pengő forintot ád egy véka buzáért, s hófehér kenyeret esznek a napszámosaim,
                  amikor nagyanyóka buza-, rozs- és árpakeverékből süt kenyeret: a legjobb izü
                  kenyeret. De, ugy látszik, telik a napszámosembereknek, mert nagy most az ő
                  becsületük: kevesen vannak, s alig totyogó vén ember munkájának is örül a gazda.
                  Már maximálják az árakat, de senkisem tartja be. Nyilvánvaló, hogy én sem tartanám
                  be, ha édesapám nem visz kollegiumba s, amint ő monda: a zeke rajtam bársonnyá nem
                  finomul...</p>
					<p>Csudálatos dolgok történnek, mialatt a háboru tovább-továbbfogyasztja a
                  munkáskezeket: az itthonmaradtak már nem kölcsönért járnak a takarékba, hanem hogy
                  a régi adósságot kifizessék. A legtöbb gazdaságnak asszony a gazdája, s föld
                  bevetetlen, kaszáló kaszálatlan talpalatnyi sem marad. Az asszonyok megfogják az
                  ekeszarvát, de még a kasza nyelét is, s egyik-másik erősebb fejérnép versenyt
                  kaszál azzal a néhány erős férfival, akik még csudálatosképpen itthon maradtak.
                  Ezek 42-45 évesek. No, hamar sor kerül rájok is...</p>
					<p>Kis erdőm háta mögött széles fensik terül el, ide sötétlenek a határhavasok,
                  ezeket nézem, hosszan, sokáig, s gondolkozom, vajjon mit csinálnak ott, a havasok
                  mögött? Vajjon csakugyan készülnek-e ellenünk? Merengésemből kaszacsengés ver
                  föl, a hang irányába nézek: fiatal asszony s növendék leányka, mindakettő kezében
                  kasza: vágják a lóherét. Odamegyek, köszönök. Jól ismerem az asszonyt, tudom, hogy
                  az ura még az ősszel elment s azóta sem jött haza egy napra bár. Mindakettőről
                  csurog a verejték. Látom az erőlködésükön, hogy mindakettőnek cudar rossz a
                  kaszája. Régi, kalapálatlan: tapasztalatlan asszonyi kéz, ami éle volt, a fénkővel
                  azt is “félrefente”.</p>
					<p>- Mutassa csak, hugomasszony, hogyan feni a kaszát?</p>
					<p>Mutatja. Persze, hogy félrefente.</p>
					<p>- Adja ide, hadd fenem meg én. No, lássa, igy kell fenni a kaszát.</p>
					<p>Mindjárt vágok is egy rendet vele. Vigan, könnyen dül a rend. Akkor elveszem a
                  kislány kaszáját. Az is félre van fenve. De egyéb baj is van.</p>
					<p>A kaszakarikában két ékszeg volt, az egyik kiesett, lötyög a kasza.</p>
					<p>- Ej, kislány, kislány, ezzel igy nem boldogulsz. Várj csak egy kicsit.</p>
					<p>Besétálok erdőcskémbe, ott levágok kertészkésemmel egy vastag ágat, laposra
                  nyesem, aztán visszamegyek, beleverem a karikába, rendben a kasza. Meg is fenem,
                  helyette is vágok egy rendet. Rettentő haraggal kaszálom a herét, mind azon
                  gondolkodom, hogy ha most véletlen elembe vetődne az az ember, aki ezt a háborut
                  csinálta, hej, de belevágnám a kaszát! De az az ember nem jön a kisbaconi határra,
                  s aztán ki e háboru okozója? Ki tudja azt? Egy bizonyos, hogy valamint a kárnak s
                  még valami más egyébnek, a háborunak sem akad gazdája...</p>
					<p>Bús kedvvel indulok hazafelé, s im, az erdőcskében találom a hat unokát. A
                  nagyobbacskák epret keresgélnek a magas füben, de nem igen találnak. Nem, mert az
                  ő kezüknek még nincs “szeme”, mint az enyémnek, mely, akár behunyjam két
                  látószememet, az epret megtalálja. Meg, mert gyermekkorom óta ismerem a föld
                  természetét, melyik terem epret s melyik nem. Egy-két szempillantás alatt - a
                  gyermekek nagy csudálkozására - egy kis eperbokrétát szedek, elosztom köztük:
                  egyetek, egyetek. A kis Tomi sokáig néz, néz engem, aztán megszólal: Nadapóka. Ki
                  szed nekünk epjet, ha mada meghal?</p>
					<p>- Hát az édesapátok.</p>
					<p>- Igen, ha nem viszik katonának, - mondja Duci. - Besorozták ám az apát is.</p>
					<p>De ezzel nem elégedett meg a már bölcselkedő Duci s szemrehányóan fordul
                  Tominak:</p>
					<p>- Aztán szeretnéd, hogy nagyapóka meghaljon?</p>
					<p>- Nem szejetném, - szipog Tomi.</p>
					<p>- Én sem. De nemcsak az eperért nem szeretném!</p>
					<p>Érzem, hogy viszket a szemem, kikivánkozik a könny.</p>
					<p>- No, nagyanyóka, - mondom bent, - igy sem eprésztem még. Megríkattak az unokák.
                  Lám, a kis Tomi már látja az öregségemet. Hogy közeledem, közeledem...</p>
					<p>Már megkezdem a halállal való kacérkodást. Mert kacérkodás ez. Ötvenöt év! Mi az?
                  Órák hosszát vágom a füvet, a herét - oda se neki. Nem, nem kivánom a halált,
                  remélem, hogy őszre véget ér a háboru, s megindul a munka, az én félbemaradt
                  drótsövényem befejeződik. És ablak, ajtó kerül a Dulló Gábor házára, felépül a
                  vashid, patak mentén feljebb emelődik az ut. És világszerte befejeződnek a
                  félbemaradt drótsövények. Befejeződnek, be. Népek szivéből elszáll a Gyülölet,
                  helyébe száll a Szeretet, egymás keblére borulnak az emberek, a népek, követi a
                  világháborut világölelkezés.</p>
					<p>Üres ábrándozás. Templomok tornyaiból leszedik a harangokat, egyetlen egy marad
                  minden toronyban. Beszedik a rézüstöket, a cukortörőket, mint ahogy beszedték
                  háboru kezdetén az arany jegygyürüket. Mindent odaadunk, ami arany, réz portékánk
                  van, vasat kapunk helyébe. Emlegetik, hogy nemsokára ajtókról, ablakokról is
                  leszedik a rézkilincset, adnak helyette vaskilincset. De ajtón, ablakon maradnak a
                  rézkilincsek, mert, ugy látszik, vas sincs már elegendő, meg ha van, nincs
                  munkáskéz, mely vaskilincset kalapáljon. A negyvenöt éves embereket hadimunkára
                  vitték, már fegyvert adnak a kezükbe. A 45-50 éves embereket viszik hadimunkára,
                  de közeledik az idő, amikor ezeknek is menniök kell...</p>
					<p>Az 1916-ik év tavaszán egy szál öreg ember a cselédem, Két fiatal cselédem közül
                  az egyik (18 éves) az orosz fronton hal hősi halált, a másik, családapa, rokkantan
                  kerül haza. Térden lőtték egyik lábát, alig tudja vonszolni a másik után. Egy öreg
                  cseléd, egy öreg napszámos - más munkásom csak nagyritkán akad. Mit gondolok, mit
                  nem, beküldöm Barótra az öreg Mihály Ferencet, régi hü emberemet: vegyen részemre
                  kaszát, de válassza meg jól. Az öreg végig penget vagy ötven kaszát, egyben
                  megállapodik, hazahozza, felszereli s nekiállok a lóherének. Nagyszerü kasza, ugy
                  vág, mint a beretva. Azzal a komoly elhatározással fogok munkába, hogy egymagam
                  kaszálok a nyáron annyi füvet s herét, amennyivel ki lehet telelni két lovat s két
                  tehenet. Oly nagy gyönyörüséget fedezek föl a kaszálásban, hogy városi emberrel
                  elhitetni meg sem próbálom. Virradatkor már nincs maradásom az ágyban,
                  nagyhirtelen öltözöm, lehajtok egy pohár tejet s nagy jókedvvel vágom a harmatos
                  füvet. Nem kaszálok reggeltől estelig, mert nagyanyóka nem engedi, de amint szerét
                  ejthetem, megszököm, beleállok a kert rejtettebb helyein hol ebbe, hol abba a
                  táblába s csendesen dalolgatva kaszálok. Amit legkevésbbé kedvel a kaszásember, én
                  a déli nap hevében szeretek kaszálni. Kéjes gyönyörüséggel fürdök az áldott nap
                  sugártengerében. Nyár közepén hazajönnek a fiaim, tanár kettő: ezeket még nem
                  hivták be. Hazajön a “kis doktor” is négy hétre, kaszát nyomok mindahárom kezébe.
                  Vigan kaszálnak, hol előttem, hol utánam. No, no, ugy látszik, egy szál fü sem
                  marad kaszálatlan, minden állatomat kitelelhetem.</p>
					<p>Még alszik a háznépe, amikor kisurranok kaszálni, reggelire jövök be a hegyből s
                  hozok egy bokréta epret is. Az unokák már ott játszanak az udvaron, várakat
                  épitnek a homokban, én meg hátam mögé rejtem az eperbokrétát s magamcsinálta
                  dallamra dalolom nekik:</p>
					<p>Aki nekem aszongya, hogy aszongya:</p>
					<p> Adjon Isten jó reggelt, nagyapóka!</p>
					<p> Adok annak valamit, valamit,</p>
					<p> De nem mondom meg, hogy mit,</p>
					<p> Mit, mit, mit?</p>
					<p>Egyszerre szalad felém hat unoka, egyszerre kiáltják: Adjon Isten jóreggelt, édes
                  nagyapókám! s mindenképpen a hátam mögé akarnak kerülni, hogy lássák, mit hozott
                  nagyapóka. Hol erre, hol arra fordulok, végre is körülzárnak, mint ellenség a
                  várai, nincs menekvés.</p>
					<p>- Eper! Eper!</p>
					<p>Igy telik, mulik a nyár, egy-egy pillanatra felejtjük, hogy, Isten tudja, hány
                  ország földjén folyik a piros vér. Közeledik az aratás, s megesik a nagy csuda,
                  hogy a mi kis falunk is kap harminc katonamunkást. Énnekem is jut egy. Ölmagas,
                  szélesvállu, keménycsontu s igen szomoru képü ember, ötvenesnek nézem, de kisül,
                  hogy csak negyvenöt éves, s két fia harcol az orosz fronton. Paucsik János az én
                  katonám neve békéscsabai magyar-tót, kissé tótosan is beszél. Otthon napszámos
                  ember, aratáskor egymaga 15 hold buzát vág le, tavasszal öt hold kukoricát kapál
                  meg a feleségével s a gyermekeivel: ez a két munka egész évi eledele a
                  családnak.</p>
					<p>- Micsoda ostoba rendelkezés ez, - gondolom magamban - hogy ezt az embert ide
                  küldik, ahelyett, hogy haza engednék: eredj, jó ember, szerezd meg családodnak a
                  télirevalót.</p>
					<p>Mind a harminc katona alföldi ember, egyiknek-másiknak szép gazdasága otthon, az
                  asszony drága napszám mellett arattatja le a buzát, mialatt az ura kedvetlenül,
                  káromkodva dolgozik itt s jár ezért neki étel, ital s napi három korona. Ezek itt,
                  a mi fiaink, a székely katonák, talán az Alföldön kaszálnak, bár valóbbszinü, hogy
                  embert kaszálnak ők, mivelhogy nagy a hirök, becsületük a - harcmezőn.</p>
					<p>Bizalmatlanul tekintget rám Paucsik János, látszik az arcán, hogy jobb szeretné,
                  ha egyszerü gazdaembernek osztják ki, de lassanként kiderül a szomoru arc, amikor
                  hallja rendelkezésemet a konyhán: jól lássák el ezt az embert étellel, itallal;
                  aztán hozzáfordulok, adok neki egy csomag pipadohányt s megigérem, hogy minden
                  napra kijár neki egy csomag. Délfelé jött s ebéd után mindjárt beleállott egy
                  lucernatáblába. Alkonyat felé odamegyek s szemem-szájam tátva marad a
                  csudálkozástól: annyi rendet vágott már, hogy két közepes kaszás reggeltől estig
                  nem vág többet. És kaszál oly gyors tempóban, amelyhez hasonlatost én sohasem
                  láttam. Nekidülve kaszált, villámlásszerüen, mint amikor az égen cikáznak a
                  villámok.</p>
					<p>- Hát maga mit csinál? Hiszen igy kidől.</p>
					<p>- Igy szoktam ezt én, kérem alásan, s meg sem állott, tovább cikázott kezében a
                  kasza. Hát meg amikor nem volt eltörve a kezem!</p>
					<p>Huszár volt János ifjukorában, a ló megrugta, akkor ki is mustrálták, de, lám,
                  törött karral is jó most a császárnak a 45 éves ember, akinek két fia védi a
                  hazát...</p>
					<p>János nem hazudott. Ő csakugyan igy szokta s igy kaszált egész nyáron. A mesebeli
                  Erős Jánosra emlékeztetett Paucsik János, arra az Erős Jánosra, aki fülénél fogva
                  vitte haza az erdőből a medvét, a kapu felett dobta be a fával megrakott szekeret
                  az ökrökkel együtt s aki egész szalmaboglyát vett a villájára, ugy sétált végig a
                  falun. Paucsik János maga volt a becsületesség, a pontosság, mindig talált munkát
                  magának s mint egy gyermek ugy bőgött a nagyerejü ember, amikor minden jóval s jó
                  nagy summa pénzzel feltarisznyálva elbucsuzott tőlünk. Sirt, hogy itt kell hagynia
                  a jó életet és sirt, hogy most sem mehet haza Békéscsabára, holott a tiszt urak
                  megigérték, de viszik egyenest a frontra. Ha legalább életben találná ott a
                  fiait!</p>
					<p>*</p>
					<p>Most pedig következik a nagy földindulás. Amikor a föld, az édes anyaföld
                  megrendül. Ebédnél ülünk, csak magunk vagyunk a nagyok: az unokák már ebédeltek,
                  gondtalanul játszanak a kertben. Bejön a szobalány, táviratot ad át. Felbontom s
                  olvasom: Erzsike sulyos beteg. Megdöbbenés ül ki az
                  arcokra: mind tudjuk, hogy Erzsike sulyos betegsége mit jelent. Azt jelenti, hogy:
                  hadat üzen Románia. Egy pesti ujságszerkesztő küldi a táviratot. Abban
                  állapodtunk meg, hogy amikor bizonyosra vehető a hadüzenet elkövetkezése, ezt igy
                  jelezze: Erzsike sulyos beteg. Ha megtörtént a hadüzenet: Erzsike meghalt. Ha
                  áttörnék a mi frontunkat: Erzsikét temetik.</p>
					<p>A napot megjegyeztem magamnak: augusztus 12-én jött az első távirat. Gyorsan
                  elhatározzuk, hogy már ma este vonatra ülnek mind a gyermekek és az unokák. Mi
                  öregek, ketten itt maradunk. Ha valóban kiüt a háboru, akkor is itt maradunk s
                  tovább dolgozunk a - front mögött. Az unokáknak, természetesen, sejtelmük sincs,
                  mi történik bent a házban, messzire terelgetem őket, alkonyat felé kerülünk
                  vissza. Hirtelen megvacsorázunk, akkor előállnak a kocsik. Nagy az unokák öröme:
                  elhitetjük velük, hogy kocsikázni mennek... Egyszerre ürül ki a ház, a kert, a
                  halálos csendességben két öreg ember sir, keservesen sir: Mire jutottunk! Mire
                  jutottunk!</p>
					<p>Hogy pánikot ne keltsünk a faluban, azt feleljük a kérdezősködőknek, hogy a fiukat
                  behivták s természetesen, velük mentek az asszonyok is, a gyerekek is. Három nap
                  mulva levél jön Tóth Jánostól. Aznap kelt a levél, amelyen a távirat. “Jertek,
                  azonnal jertek. Ne higyjétek el Károlyi Mihálynak, hogy “tigrisek” védik a határt.
                  De még Tisza Istvánnak se. Üres fenyegetődzés. A “tigrisek” idegen földön vérzenek
                  s az oláh hadsereg két héten belől besétál hozzátok. Hát csak indulj, édes öregem,
                  egész házadnépével, a nyaralást folytasd az én tanyámon.” Azt válaszoltam a
                  levélre: “Vártam a leveledet. A meghivást hálásan köszönöm. Gyermekeinket,
                  unokáinkat vasutra tettük, mi öregek pedig itt maradunk. Hideg
                     viz mellett határoztuk ezt. Ha már meg kell halnunk, inkább itt haljunk
                  meg, mint Isten tudja, hol. Itt még vethetünk egy utolsó tekintetet a kertünkre s
                  aztán szépen elalszunk.”</p>
					<p>Hát - itt maradunk. A vonatról irják a gyerekek, hogy sok katonavonattal
                  találkoztak: mind a székely határra mennek. Valóban, odamentek, megmutatták
                  magukat a katonák, aztán vitték őket - Bukovinába. Mi azonban erről a fordulatról
                  nem tudunk, az “álhirhordozókat” leszidjuk s folytatjuk a munkát, mintha semmi sem
                  történt volna. Minden nap küldjük a minden jóval teli csomagokat Pestre, hogy ne
                  éhezzenek szegény gyerekek. Aztán levelet kapunk tőlük, hogy elmult fejünk fölül a
                  veszedelem, Románia nem üzen hadat. Ez a levél éppen aznap érkezik, amely nap
                  estéjén átlépte a határt az oláh hadsereg. Még meg sem érkezett Bécsbe a
                  hadüzenet, átlépte. Néhány szál csendőr, pénzügyőr a határon, katonának hire-nyoma
                  sincs. A városokban kicsiny helyőrség: az ellenség nyugodtan sétálhat be s örök
                  csuda marad, hogy egyvégtiben nem sétált a Marosig.</p>
					<p>Augusztus 27-én este lépik át a határt, másnap reggel már hozza a hirt a
                  jegyző.</p>
					<p>- Bizonyosan határszéli csetepaté az egész, - mondom én.</p>
					<p>De dél felé már jönnek a vészmadarak: Nagybaconban, mely Háromszék vármegyéhez
                  tartozik, kidobolták, hogy mindenki meneküljön, mert kiüritik az egész megyét. Ez
                  a hir igaznak bizonyul, de Nagybacon kiüritését arra magyarázom, hogy a
                  hadvezetőség, ha elrendelte az egész megye kiüritését, Nagybaconnal nem tehetett
                  kivételt, bár földrajzilag csak lóg a vármegyén: nagy hegyek s erdők választják el
                  tőle. Ezzel az erővel kiürithetnék Kisbacont is. Már hiszem, hogy megtörtént a
                  hadüzenet, de még mindig nem hiszem, hogy nincsenek katonáink a határon. Talán
                  egyelőre kevesen, de vannak.</p>
					<p>Átsétálok Nagybaconba. A templomhegy aljában, szelid hajlásu dombon a papi ház.
                  Husz esztendő felejthetetlen napjai és órái forrasztották össze szivemet Isten
                  szolgájával, családjával - ezeknek a napoknak, ezeknek az óráknak külön fejezetet
                  kellene szentelnem, de ez nem volna elég. Külön könyv illetné meg a melegszivü,
                  ideális életü papi családot, de meg kell elégednetek ama töredékekkel, mikkel
                  egyik-másik könyvemben - találkozhatnátok...</p>
					<p>A papi ház felforgatva, a nők izgatottan csomagolnak, haszontalan, de nekik kedves
                  lim-lomokkal terhelik a ládákat.</p>
					<p>- Menekültök?</p>
					<p>- Holnap reggel megyünk. És ti?</p>
					<p>- Mi maradunk. Ugy látszik, csak a határszéli vármegyéket üritik ki.</p>
					<p>Azzal bucsuzom, hogy kora reggel ismét átjövök. Most megyek a nővéremhez.
                  Leányával, hat unokával lakik Anna, az özvegy asszony. A vő a fronton. Egyetlen
                  fia fogoly Turkesztánban. Áthivom őket Kisbaconba, onnét nem kell menekülniük. Már
                  jönnek a szekerek Sepsiszentgyörgy felől, egész sereggel találkozom az uton.
                  Öten-hatan ülnek egy-egy magasra rakott szekéren, komoran merednek maguk elé. Ez
                  már nem mese, ez véres valóság. A székely menekül a határról, melyet ezer évig
                  védett. “Könnyen” védhette, mert volt fegyvere, most nincs. S öreg emberek,
                  asszonyok, gyermekek a menekülők. Fiatal férfi nincs köztük. Ezek mind az olasz
                  meg az orosz fronton védik a - székely határt.</p>
					<p>Komor kedvvel indulok hazafelé. A hegytetőn, a templom előtt megállok. Visszanézek
                  a “fejér és fekete magyarok” szép, szinte városias falujára. Tekintetem megakad az
                  átelleni hegyen: kis templom tornya csillog felém. Ez az oláhok temploma. Tizenöt
                  oláh család a faluban, s temploma van. Kövét, tégláját, fedőcserepét a kálvinista
                  fejér és fekete magyarok ajándékozták s hordták ide, székely szokás szerint. Éppen
                  mint az én házara köveit. S ennek a jólelkü, más hite iránt türelmes népnek
                  menekülnie kell!</p>
					<p>Már a kertemben vagyok, megyek, mendegélek a hegy kanyargós utjain, s egyszerre
                  érzem, hogy megremeg alattam a föld, az édes anyaföld szive. Hallani vélem, hogy
                  tehetetlenül nyöszörög, majd felsikolt rémesen, mint az az ember, akit sziven
                  szurtak. És követi ezt a felsikoltást borzalmas hördülés, melynek a gyarló ember
                  szókincsében nincs neve. A gyermek is tudja, hogy a Föld forog, de én e
                  pillanatban érezve érzem, hogy széditő hirtelenséggel megáll a forgásában, s a
                  Nap, az áldott Nap, mely megszámlálhatatlan millió esztendők óta mozdulatlan,
                  most rémülten száguldja be az eget: hol keletre, hol nyugatra, hol délre, hol
                  északra látom száguldani. Lehelletnyi szellő sem mozdult, s láthatatlan hullámokon
                  végtelen fájdalmas, szivet hasogató, elmeháboritó hangok, megrenditő melódiák
                  zugtak, hömpölyögtek a levegőégben. Lángostorok verdesték testemet, s minden
                  ostorcsapásnak egy szava, egy értelme volt: Ez a föld már nem a tied! Ezeket a
                  fákat nekem ültetted! Ez a paradicsom az
                   enyém!</p>
					<p>Ki az a Nekem?! Ki az az Enyém?!
                  hallom lelkem felhördülését. Bódultan támolyogva indulok a házam felé s im
                  jobbra-balra dülöngél, mint a részeg ember. Egy élő lelket sem látok magam körül,
                  csak hallom az ostorcsapásnál kegyetlenebb szavakat s szavak nyomán a durva
                  kacagást. Oh, jaj, sir fel a lelkem - igy csak az ördög kacaghat!</p>
					<p>Ne mosolyogjatok le, ti bölcs, felvilágosodott elméjü emberek. Nyilvánvaló, hogy
                  én akkor igy láttam, amit láttam; igy hallottam, amit
                  hallottam. Nyilvánvaló, hogy nekem tehetetlenül rengett a föld; hogy nekem fel is
                  sikoltott; fel is hördült. Nyilvánvaló, hogy hallottam azokat a végtelen
                  fájdalmas, szivethasogató, elmeháboritó hangokat, megrenditő melódiáknak a
                  zúgását. És tudtam már akkor, hogy az édes anyaföld megrendülése az én lelkemnek
                  megrendülése volt. De kérdem én, hol van a lélek megrendülésének legvégső határa,
                  ha nem ott, azon az emberi szemmel láthatatlan ponton, amikor a lélek megrendülni
                  érzi a Földet, holott az millió meg millió esztendők óta egyforma forgását
                  zavartalan végzi?</p>
					<p>Egyszerre csak száguldani kezd a lelkem s végigszáguld gyermekkoromnak,
                  ifjukoromnak, férfikoromnak ezer meg ezer nagy és jelentéktelen eseményén. Nem
                  csuda, hogy a száguldás a templomnál kezdődik, mert a templommal párhuzamos kerti
                  uton szeretek sétálni (“Szépen ide hallik, mit ott énekelnek!”), most is ott járok
                  fel s alá, utolszor, bizonyosan utolszor... Egyszerre csak ott állok az Urasztala
                  előtt, szépen meghajtom magamat, elszavalom a Megfagyott gyermek-et, amin
                  könnyeznek a nénik, a bácsik, aztán egy néni nagyhirtelen kiönt a templom földjére
                  egy zsák aszaltkörtét, hurrá! a gyerekek rávetik magukat, öklelőznek, csak én
                  állok a pad szélén, egyedül. Megelégedéssel állapitom meg magamról, hogy akkor sem
                  tudtam dulakodni, de hopp! már Udvarhelyen száguld a lelkem, csakúgy zeng a
                  folyosó, amint magolom: amo, amas, amat, s hallom, amint egy kis diák belekiált:
                  szeretem az almát! Egyszerre elevenednek meg rég elporladt professzorok, nyomon
                  követi őket Szabó Dániel uram, a főzőasszonyom ura, hallom a kesergését: Mi lesz a
                  világból, mi lesz, már csak hat tojást adnak egy piculáért! Bár halálra itéltnek
                  érzem magamat, még föl is nevetek ezen az emléken, de nem időzhetek, mert már nagy
                  diák vagyok, éppen most ültetem át magyarba egy Zamphirescu nevü oláh poéta
                  versét, a Szél balladáját és most irom meg első versemet, mely nyomdafestékre
                  érdemesült s amelyben sehogysem tudom megérteni, hogy ideálom haja az esőben
                  barnáról vörösre változott. Az emlékezés e megvillanásával egyidőben villan meg az
                  a kulturtörténeti adalék is, hogy diákkoromban a nők vörösről barnára festették a
                  hajukat, s lám, azóta mekkorát változott az izlés: most barnáról vörösre festik.
                  De Isten veled, diákélet, már Pesten vagyok, tanulok, firkálok, nagy terveket
                  szövök, fényes jövendőről álmodozom, a földjeimet eladogatom, mert ugyan mi
                  keresnivalóm van abban a kicsi faluban? Meglátok egy szép szőke leánykát, meglátni
                  s megszeretni egy pillanat müve, már ott is állok vele a Kálvin-téri templomban, a
                  szük pesti lakás folyton tágul, mert jönnek a gyermekek, a gondok; jönnek a harcok
                  az életért, emberekkel az emberekért; és jönnek nagy csalódások, kiábrándulások, s
                  egyszerre csak elemi erővel tör ki: Vissza a faluba! Még van idő, ültess fát,
                  öreg! Nem magadnak, - a gyermekeidnek, az unokáidnak.</p>
					<p>Amit én itt röptiben jeleztem, csak töredéke a villám sebességével cikázó emlékek
                  széditő tömegének, s im e töredék felsorolása is percekig tartott. De a halálra
                  itélt ember lelke a villám cikázását is megszégyeniti: egy-két szempillantás s egy
                  egész élet végigcikázik rajta.</p>
					<p>- Úgy látszik, - térek vissza a jelenvalóságba - meg kell halnom, s hiába vésettem
                  szüleim sirkövére: Ha majd kihull a toll reszkető kezemből, e két öreg ember
                  mellé temessetek. Hiába, hiába, Isten nem akarta, hogy porom vegyüljön szüleim
                  porával, meg kell nyugodnom szent akaratában.</p>
					<p>Bemegyek a házba s mondom nyugodtan, csendesen nagyanyókának:</p>
					<p>- Az ellenség csakugyan átlépte a határt s közeledik felénk. Igaza volt az én
                  jóbarátomnak, hogy a “tigrisek” az idegen földön vérzenek. Holnap talán nálunk is
                  kidobolják, hogy menjünk. Emlékszik, ugy-e, mit irtam a barátomnak? Ha már meg
                  kell halnunk, haljunk meg itt. Hideg viz mellett egyeztünk meg. Igy volt-e?</p>
					<p>- Igy, igy.</p>
					<p>- Azóta én sokat gondolkoztam ezen. Tudom, ha nem láthatom többé ezt a házat, ezt
                  a kertet, ezt a falut, ezt a temetőt - élőhalott leszek. És most mégis azt mondom:
                  nem szabad meghalnunk! Emlékszik-e, hányszor mondtam: az édesapámat az utolsó
                  esztendőkben én támogattam fel a garádicson, ő volt a gyenge, én az erős, s
                  mégis, amig élt, hittem erős hittel, hogy ha Isten, ember, mindenki elhagy, agg
                  szüleim gyenge karjában megmarad az én erősségem. Ha semmi egyéb nem marad, van,
                  akinek keblén kisirjam magamat. Élnünk kell a gyermekeinkért!</p>
					<p>- Ugy legyen, rebegte Mária.</p>
					<p>De várunk mégis, megvárjuk, vajjon kiüritik-e Udvarhely vármegyét is. Másnap kora
                  reggel átmegyek Nagybaconba: a papiház kapuja be van zárva.</p>
					<p>- Egy órája lehet, hogy elmentek, - mondja a harangozóné. - Elébb a tiszteletes ur
                  még eltemette egy menekült gyermekét, aki az uton halt meg...</p>
					<p>Visszafordulok, megyek, mendegélek a hegyen át. Egy fehér harisnyás székely
                  éktelen káromkodással hajszol egy borjut. Talán az egyetlen borja, természetes,
                  hogy nem akarja itthagyni.</p>
					<p>- Verje meg a Jézus Krisztus, aki a háborut csinálta! - átkozódik a boldogtalan. -
                  Miatta kell itthagyni hazánkat!</p>
					<p>- Igazat szóltál, öreg, - mondom magamban.</p>
					<p>Otthon azzal a hirrel fogadnak, hogy futár jött a szolgabirótól. Meg kell állitani
                  a csiki menekülőket s elhelyezni őket az erdővidéki falukban.</p>
					<p>- No lám, mégis igazam volt: csak a határszéli vármegyéket üritik ki. Azért üritik
                  ki, hogy szabadabb legyen a mozgása a mi hadseregünknek...</p>
					<p>De a csiki menekülőket nem lehet megállitani, mert ők “látták”, hogy nincs ott
                  nekünk katonánk.</p>
					<p>És csakugyan következő reggel kidobolják: halljad, ember, halljad! Meneküljön
                  minden lélek!</p>
					<p>Már szalad is hozzám a jegyző, izgatottan kér, hogy azonnal fogassak be s
                  vágtassak a vasuthoz, mert ha csak egy órát késem is, elvágja az utat az
                  ellenség.</p>
					<p>- Az ám, - mondom, - de én nem vágtathatok a vasuthoz, mert itt a nővérem, a
                  leánya: annak hat gyermeke; itt a katonaöcsém felesége, három gyermeke - ezeket én
                  nem hagyhatom el.</p>
					<p>Összehivom a családi tanácsot, s abban állapodunk meg, hogy kocsikon menekülünk
                  “Nagy-Magyarországba”. (A székelynek “Nagy-Magyarország” az ország Királyhágón,
                  vagyis a régi Erdély határán tul eső része.) Három igás szekérbe befogatok négy
                  lovat s két tehenet, hogy legyen tej az uton. A negyedik az én rokkant cselédemnek
                  jut, azon hozza feleségét s öt gyermekét. Jól tudom, hogy nem bántanák őket az
                  ellenséges katonák, de az asszony jajveszékel, a gyermekek sirnak - hát hadd
                  jöjjenek ők is.</p>
					<p>Két óra sem telik belé, utrakészen áll három szénahordó szekér. Közben az
                  asszonyok kenyeret sütöttek, meg mindenféle pecsenyéket, én leszámoltam a
                  napszámosaimmal, összeszedtem legfontosabb irományaimat, különös nagy gondom volt
                  a dohányra meg a gyufára, sőt három szál gyertyát is zsebrevágtam. Szokatlan
                  forró, meleg napok jártak, de mégis téli ruhába öltöztem át, mert minden
                  valószinüség szerint gyakran fogunk hálni Isten szabad ege alatt. Hihetetlen
                  nyugalommal csomagoltam, öltözködtem, közben egymásnak adták a kilincset a
                  napszámosok, leszámoltam velük. A mi falunkban is van öt-hat oláh család, ezek is
                  pásztoremberek, de az asszonynép napszámba jár. A legtöbb én nálam kapott munkát
                  s valamennyitől ezzel bucsuztam el: adjon Isten nektek jobb gazdát, mint amilyen
                  én voltam.</p>
					<p>Mind sirtak. Ugy látszik, jobb gazdát egyik sem kivánt... Reggel nyolc órakor
                  kezdődött a készülődés, tiz órakor már készen voltunk. Csak az én rokkant katonám
                  nem készült el a maga szekerével: szemmel láthatóan azon igyekezett, hogy külön
                  induljon el. No, majd Baróton pihentetünk s ott bevárjuk.</p>
					<p>Az indulás pillanatában a virágoskertben titkon leszakitottam egy szál virágot,
                  tárcámba rejtettem.</p>
					<p>- Indulhatunk.</p>
					<p>A három szekéren elhelyezkedik az atyafiság, csak ketten: nagyanyóka meg én nem
                  ülünk fel. Kéz a kézben támolygunk ki a mi paradicsomunkból. A kocsiut szélén
                  nagyanyóka leszakit a szépvirágu sárga almafáról két almát, zsebembe dugja. Egy
                  szál virág s két alma: világszép kertemből ennyit viszünk el. A kapubejárónál
                  megállunk, még egy bucsupillantást vetünk a házra, a kertre - a ház, nem volt az
                  ház már. Sötét koporsó. A szivemet belétemettem. És akkor átöleltem azt a
                  juharfát, mely István nagyapó francia magról Isten dicsőségére nevelt fájának
                  magjából született, megcsókolom, zokogva csókolom meg.</p>
					<p>A házat, a kertet az öreg Mihály Ferencre bizom. Cserében viszem magammal nagy
                  diák fiát. Annak idején én vittem a fiut városi iskolába, most viszem az ellenség
                  elől.</p>
					<p>- Itt a kulcsok, öreg. Ha jön az ellenség, nyisson ki minden ajtót nekik.</p>
					<p>Minden ház előtt, minden uccasarkon síró-rívó asszonyok, gyermekek, de csak a pap,
                  meg a tanitó, meg egy-két jobbmódu gazda készülődik, a férfiak zöme nem is gondol
                  a menekülésre. Igazuk van. Ha én most egyszerü gazdaember vagyok, én is itthon
                  maradok. Sőt, ha bizonyos volnék abban, hogy senki el nem árul, condra
                  posztóruhába öltözném, meghuzódnám a cselédházban. Összeszámoltam, hogy a nyár
                  folyamán harminc napot kaszáltam. Ugy fel volt törve, megkeményedve a tenyerem,
                  hogy csak mutatnom kellett volna, nem nézik ki belőlem a “bojárt”. De nem
                  maradhatok, mert hallom a csiki meg a háromszéki menekültektől, hogy az urakat
                  összefogdossák s viszik Romániába.</p>
					<p>Gábor bácsi, a “vén jegyző” is otthon marad. Tul van már a hetvenen. - Itt
                  születtem, itt öregedtem meg, nem megyek.</p>
					<p>- Ezt kellene nekem is cselekednem, - szégyellem el magamat, - de az én gyermekeim
                  Pesten laknak s ezeknek még szükségük lehet rám...</p>
					<p>A menekülő szekerek beláthatatlan hosszu sora huzódik át a falun. Ezek mind
                  csikiak. Egyetlen ur sincs köztük. Nyilván vasutra ültek idejében. Én nem is
                  gondolok arra, hogy vasuton meneküljek. Este lépte át a határt az ellenséges
                  hadsereg, s másnap már nem jött be a pesti vonat. Szentül hiszem, hogy lefelé és
                  fölfelé teljesen megszünt a vasuti forgalom. Végig várjuk, amig kivonul a faluból
                  a menekülő karaván, aztán mi is beállunk a sorba. Kinos lassusággal halad a
                  karaván, mindegyre meg-megáll, mert a menekülők megrohanják a mezőt: herét, szénát
                  “menekitnek” a szekerükre, huzgálják a földből a répát, tördelik a
                  kukoricacsöveket. Nem itélem el őket ezért. Végre is nem indithattak el hazulról
                  annyi takarmányt, amennyi ezen a ki tudja milyen hosszu uton szükségeltetik. Alig
                  érünk ki a faluból, döglött ökröt pillantok meg az árokban. Ez már kidőlt. Hány
                  fog még kidőlni a végtelen hosszu kalvária-uton! E sorsra jutnak bizonnyal az én
                  teheneim is. És azok is, amelyeket a rokkant cselédre biztam... Egyhetes bocika is
                  maradt otthon, ihol, itt mendegél az anyja megrakott szekér előtt. Keményen
                  meghagytam, hogy szurják le szegényt, ne haljon éhen. “Talán éppen most szurták
                  le, mert keservesen bőg az anyja”...</p>
					<p>Néhány lépéssel tovább egy nagy disznó fekszik az árokban. Ez is megdöglött.
                  Eszembe juttatja a néhai, hogy éppen indulás előtt maladzott még két koca, hét-hét
                  malackának adtak életet. “Ezeket mind nyársra fogják huzni, ropogós-pirosra sütni,
                  de nem nekünk.”</p>
					<p>Beláthatatlan menekülő karaván jön Nagybacon felől is: a két ut találkozásánál
                  összetorlódik a két karaván. Magamnak kell rendet csinálnom, mert sem szolgabiró,
                  sem csendőr. Nyilván azt hiszik, hogy szolgabiró vagyok, mert vastag, görcsös bot
                  a kezemben, s nagy csodálkozásomra, engedelmeskedik a keseredett szivü nép.</p>
					<p>Rettenetes porfelleg száll felettünk, előttünk, mögöttünk, fojtogat a por, a
                  rekkenő forróságban csurog rólam az izzadság, de nem ülök a szekérre, Mária sem.
                  (Önkéntelen Máriát ir a tollam és nem nagyanyókát, mert igy menekülhetett
                  Józseffel, az ő urával ama Mária is, aki a Megváltónak életet adott.) Bokáig
                  járunk a porban, forróságtól, portól tikkadtan, s nem jut eszünkbe, hogy
                  szomjuságunkat eloltsuk, pedig üvegszámra van tej a szekereken. Megnézem az órát
                  Bibarcfalva végén: éppen két órája, hogy elindultunk. Tiz percnyi ut ez csendes
                  ügetéssel. Bent a faluban, a “Baross-forrás” háza előtt megtorpan a karaván,
                  tenger nép rohanja meg a forrást. Most eszünkbe juthatna, hogy ihatnánk mink is,
                  mégegyszer, utoljára a már külföldön is hires forrás vizéből, de vegyülhetünk-e a
                  dulakodásba? Előre usztatunk a porban, biztatom az embereket: induljanak már, mert
                  hátunk mögött a veszedelem. Jó félóra telik bele, mig ujra megindul a karaván, s
                  teljes öt órát “menekülünk” Barótig. Éppen, félórai ügetés ez az ut Kisbacontól
                  idáig. A kánikulai hőség, a porfelhő rettenetesen elbágyaszt. Ezer meg ezer ember
                  ül szekereken, csak ketten, Mária meg én, gyalogolunk. Egyikünknek sincs türelme a
                  csigalassusággal haladó szekéren ülni. Nekem azért nincs, mert ha kocsin ülök, azt
                  szeretem, hogy hadd menjen a ló, szikrázzék a patkó. Máriának azért nincs, mert -
                  látom, jól látom, - meg akarja menteni az ura életét. Azt hiszi szegény asszony,
                  hogy nekünk a karaván előtt kell járnunk, igy talán...</p>
					<p>A félig város, félig falu Barót szinte oly csendes, mint a temető. Mindössze egy
                  fehérhaju öreg uriasszonyt látok: ablakba könyökölve nézi a bús menetet. Barót
                  legvagyonosabb asszonya az öregasszony, s nem menekül. A fiatalok elmenekültek, ő
                  itthon maradt egyedül: őrzi a vagyont. Bizony, nem magának őrzi.</p>
					<p>Behajtatunk egy jó ismerősünk udvarára - pihenni. A ház bezárva. Az udvaron
                  gazdátlanul szaladgálnak a malacok, kapirgálnak a tyukok, csipognak a csibék.
                  Vajjon, ezeket ki fogja megenni? Mária belém erőltet egy pohár tejet, a szekérből
                  kihalász egy kis vánkost. Terebélyes fa az udvaron, alája heveredem. Mária fejem
                  alá teszi a vánkost, ő maga egy kis kerti asztal mellé ül, két kezébe temeti
                  arcát. A fa ágai közt le-lecsillan egy-egy kék foltocskája az égnek, mintmegannyi
                  kék csillag. Nézem, nézem a kék csillagokat, le-lehunyom a szememet, de nem jön
                  álom reá. Nem ismerek a lelkemre, olyannyira fásult. Csak egy vágyat érzek:
                  szeretném, ha erről a terebélyes fáról leszállana egy vastag ág, abból a vastag
                  ágból akasztófa formálódnék s valaki, akárki - áldja meg az Isten! - a
                  hontalanságtól megváltana! És hirtelen jött gondolattal elhatározom, hogy nem
                  folytatom ezt a megalázó futást, alkonyatkor visszalopódzom a falumba, a házamba
                  s életem legszebb müvének romjain mondok bucsut: Isten veled, élet! Isten veled,
                  édes anyaföldem!</p>
					<p>- Maga nem alszik?</p>
					<p>- Nem.</p>
					<p>- Min gondolkozik?</p>
					<p>- Azon gondolkozom, hogy alkonyatkor visszamegyünk és ha meg kell halnunk, - hát
                  mégis csak otthon haljunk meg.</p>
					<p>Mondta Mária:</p>
					<p>- Ugyanezt gondoltam én is.</p>
					<p>Mindjárt meg is mondjuk a rokonságnak, hogy mit határoztunk. Akkor ők is
                  visszajönnek! Helyes. Visszamegyünk mind.</p>
					<p>Abban a pillanatban bekiált a kapun egy kisbaconi asszony. A molnár leánya.
                  Világjárt fejérnép, mindentudó, mindenről értesülő.</p>
					<p>- Nagyságos ur! Nagyságos ur! Mért nem mennek a vasuthoz? Hat órakor indul az
                  utolsó vonat.</p>
					<p>Nem hiszünk neki, de esküdözik, hogy onnan jön, szalad haza a szüleiért, hozza
                  azokat is.</p>
					<p>- Nem, nem, visszamegyünk.</p>
					<p>De az atyafiság, asszonyok, gyermekek, körülfognak, könyörögnek, hogy mi ketten,
                  nagyanyóka meg én, üljünk vasutra, ők majd szekéren folytatják az utat. Honnan,
                  honnan nem, könnyü kocsit szereznek, abba átfogják a két öreg sárgát. Valósággal
                  beleerőszakolnak a kocsiba. Egy tizenötéves fiu ül a bakra, Anna unokája, velünk
                  jön a fiu anyja, hadd lássák, hogy csakugyan van-e vonat; ha nincs, visszajövünk s
                  alkonyatkor mind hazamegyünk. Alig indulunk el, látom, hogy a lovak jobbra-balra
                  dülöngenek, vajjon, ezekkel mi történt? Eszembe jut, hogy öt órát jöttünk rekkenő
                  melegségben.</p>
					<p>- Mindjárt földhöz vágódnak a lovak, - szólok előre. - Ugy-e, nem itattátok
                  meg?</p>
					<p>- Nem.</p>
					<p>Máriával leszállok a kocsiról, gyalog vágunk neki az utnak. A falun tul mezei ut
                  vezet be a patakra, mondom a hugomnak, kanyarodjanak be az uton, itassák meg a
                  lovakat, aztán hajtsanak utánunk. Tovább usztatunk a bokáig érő porban, s a
                  felvidult sárgák közvetlen az állomás előtt érnek utól. Világjáró Molnár Trézsi
                  csakugyan nem hazudott, csakugyan indul még egy vonat, az utolsó, de csupa
                  teherkocsi, mindössze egy podgyászkocsi van köztük, ebben néhány vasutas, menekülő
                  altisztek. Nem valami szivesen fogadnak a kimerült emberek, de végre is beprotegál
                  az állomásfőnök. Sőt kisül, hogy rajtunk kivül befér még egy fiatal uriember,
                  feleségével, két fiacskájával s három öregasszonnyal. Elhelyezkedünk a földön, a
                  vasutasok már jó szivvel türik az alkalmatlanságot, sőt meg is vigasztalnak, hogy
                  Kőhalomban majd rendes vonatot kapunk. Mi is megvigasztaljuk őket, hogy akkor
                  majd ők is kényelmesen menekülhetnek. Egyik vasutas különösen barátságos hozzánk
                  s igen jól esik hallanom, hogy félti az életemet, mert amikor a nyitott kocsiban
                  előre lépek, jóakaratuan figyelmeztet: Vigyázzon, bácsi, mert kiesik!</p>
					<p>Összemosolygunk Máriával. Egyet gondolunk. - No, ez sem nézi ki belőlem, hogy az
                  igazgatójával jó barátságban vagyok.</p>
					<p>Nincs tükör, amelyben megnézhessem magamat, de érzem, hogy torzonborz a szakállam,
                  a ruhám por és piszok: öreg falusi ténsurnak néz engem. Hiszen ha az volnék! De
                  senki sem vagyok. Semmi vagyok. A házamba, abba a sötét koporsóba, a szivemet
                  beletemettem.</p>
					<p>A kőhalmi állomáson csakugyan üres vonat vár reánk, abban üres kocsi. Ugy látszik,
                  a szászok nem menekülnek, vagy már elmenekültek, mert a vonaton alig van élet.
                  Vagy tán a menekülők megbujtak s nem merik elárulni, hogy élnek? Sem a
                  pályaudvaron, sem a vonaton nem ég lámpa. Vaksötétségben botorkálunk a sinek
                  között. Vaksötétség a kocsiban. Büszke lennék előrelátásomra, ha nem véletlenül
                  pillantok meg három szál gyertyát. Mi jó, hogy zsebrevágtam! Világot gyujtok egy
                  pillanatra, elhelyezkedünk. Egyik oldalon Mária meg én, másik oldalon, az a két
                  vén asszony, akik a határszél egyik falujából két éjjel s két nap szaladtak
                  kocsin a vasutig. Az egyik sulyos betegen. “Lám, lám, a vén asszonyoknak is becses
                  az élet. Ámbátor ugyan mi bajuk eshetik vala, ha otthon maradnak?” A szomszéd
                  szakaszban a fiatalember helyezkedik el az anyjával, a feleségével s két
                  kisfiával. Szegény gyerekek, ők ugyan megjárták. Az apjuk erzsébetvárosi ügyész,
                  nyaralni vitte őket a szentkatolnai nagymamához - éppen ugy jártak, mint az én
                  unokáim. Áthallik a falon az egyik fiu nyafogása: Éhes vagyok, mama! - Várj, fiam,
                  reggelig, csititja a mama. - De én éhes vagyok! - Nincs mit adjak, szivem! Reggel
                  majd veszünk valamit, sirja el magát a mama.</p>
					<p>Már barátságban vagyunk: nagy veszedelmek idején oly gyorsan forrnak össze a
                  magyar szivek! Kérdem Máriát: Van-e nekünk ennivalónk? Már le is vette a kis
                  kosárkát. Nem az én kérdésemre, a gyermeknyafogásra, az anyasirásra. Csudadolgok
                  kerülnek ki a kis kosárból. Van benne egy kenyér. Két sült csirke. Egy szelet
                  szalonna. Néhány főtt tojás. Ennyit hozott el a szekérről nagyanyóka. Egy plédben
                  néhány ing, zsebkendő, irományok, - ez minden, amit elhoztunk a paradicsomból. No
                  és két alma a zsebemben. Gondolom, ennél több almát vitt el a paradicsomból Ádám
                  és Éva annakidején.</p>
					<p>Bekopogtatunk a szomszéd szakaszba, felkináljuk a vagyonunkat. Igen szégyenkezik
                  apa, anya, hogy a szekéren feledték a sok minden jót, szabadkoznak, de rájuk
                  erőszakoljuk. - Csak nem hagyják éhezni a gyermekeket?</p>
					<p>Megy, mendegél a vonat, nagyokat áll. Csak sejtjük, hol vagyunk, mert a felirás
                  láthatatlan s a menekülő vonatnak kalauza nincs. Nincs, aki kérdezze: meddig
                  tetszik utazni? Nincs, aki kiáltsa: Segesvár! Tiz perc! Óraszámra állunk egy-egy
                  állomáson s reggel pillantjuk meg a segesvári sikot, ahol muszka dzsida döfte át
                  Petőfi szivét. Igen, igen, itt esett el a csonka mesterné fia is, akit csendes
                  elmebeteg édesanyja házról-házra keresett: Nem látták a fiamat? s felelték
                  mindenütt: nem láttuk, lelkem, nem. Fent a hegytetőn, Segesvár fölött, még áll
                  Petőfi szobra. Vajjon meddig fog még ott állani?</p>
					<p>Hogy özönlik a nép a vonatra! Már Héjjasfalván nagy sereg menekült ostromolta meg.
                  Egymás hegyén-hátán a szerencsétlenek. Minden koru és rendü ember. A folyosón
                  összepréselődve, a szakaszokban szintén. Már tizenketten szorongunk a mi
                  szakaszunkban. Ide látszik az országutja: száz meg száz szekér nyikorog egymás
                  nyomában. Minden szekéren egy-egy domb: e dombok alatt takarmány az állatnak,
                  élelmiszer az embernek, ágy- és ruhanemü, edények, s Isten tudja még mi; a domb
                  felett pedig asszonyok, gyermekek olvadoznak a rekkenő melegben. De ezeknek mégis
                  jobb dolguk van, mint nekünk: egyszer-egyszer gyenge szellő meg-meglebbentgeti. Mi
                  meg itt összepréselődve majd megfulladunk. Kiszállanánk, de nem merünk. Senki sem
                  adja hirül, mikor megy tovább a vonat. “Vajjon ki őrködik felettünk?”</p>
					<p>Végre, megmozdul a vonat, a rettentő hosszu vonat, előre, hátra lökődik. Senki sem
                  bukik sem előre, sem hátra: most oly jók az emberek, ugy összetartanak. Szinte
                  összefonódnak. “Talán mégis jó, hogy büntet az Isten, bár igazán nem tudjuk, mi
                  bünt követénk el.” Megy, mendegél a vonat, átszomorkodik a Küküllő hidján, aztán
                  megáll. Nyilt pályán áll meg. Orrunk előtt Dános s nem engedik be a vonatot. Már
                  rég elmult dél, amikor megállunk. Éppen 24 órát menekültünk idáig. A gyorsvonatnak
                  két óra ez. Leszáll az este s még mindig állunk. És állunk, állunk egész éjjel. A
                  sötét kocsiból szemünk belemered a sötét égbe, mely meg-megvillan. Egyik azt
                  mondja: ágyulövés villanása, a másik: az ég villámlik. Valószinü, hogy már foly a
                  harc Nagyszebennél. A mi vonatunk nem mehet tovább, mig ott el nem dül az ütközet.
                  Ha áttörik ott a frontunkat, (de vajjon, van-e frontunk?), akkor Kiskapusnál az
                  ellenség megszállja a vasuti fővonalat s mi be vagyunk keritve. Elől tüz, hátul
                  viz. Némelyek repülőgépeket látnak keringeni, bár két lépésre sem lehet látni.
                  Hát, ha nem is látják, de hallják a berregésüket.</p>
					<p>Ezer esztendő hosszára nyulik a rettenetes éjszaka. Ó, csakhogy megvirradt! Talán
                  elindul a vonat. A vonat nem indul el, s délfelé már lemerészkedünk róla. Ki
                  bolyong, ki hever a kukoricatáblák szélén, a még elég zöld gyepen. Sőt vannak
                  vakmerők, akik a Küküllőben megfürödnek. Nem untatom tovább az olvasót: teljes 36
                  órát, ebben két vaksötét éjszakát állunk Segesvár és Dános között. Már nem is igen
                  izgat: megyünk-e tovább vagy sem, annyira fáradt a testünk, fásult a lelkünk.</p>
					<p>- Valószinü, mondom Máriának, hogy bekeritnek. Ez esetben bizonyos, hogy a
                  férfiakat különválasztják s internálják valahol.</p>
					<p>- Én nem maradok el magától!</p>
					<p>- Hiába nem akar elmaradni. Azoknak fegyver van a kezükben.</p>
					<p>- Hát öljenek meg!</p>
					<p>- Nézze, nagyanyóka, az internálás még nem halál. Maga valahogy feljut a
                  gyermekekhez. Hirt visz rólam, hogy - élek.</p>
					<p>- Nem, nem! Van nekem fegyverem... Magát nem fogják elszakitani tőlem. Ha Isten
                  megelégelte életünket - -</p>
					<p>- Legyen meg Isten akaratja.</p>
					<p>Szent nyugalommal, kéz a kézben sétálunk tovább. Ránk esteledik, de ott maradunk
                  Isten szabad ege alatt, mely ha sötét is, az Istené. Még nem vesztettük el ő benne
                  való bizodalmunkat.</p>
					<p>Éjfélkor kinlódunk át folyosón alvó emberek fölött a szakaszba. Majd megfojt a
                  büz: már a második éjszaka áll egy helyben a vonat. Mért nem mentünk haza, a
                  kertünkbe, a házunkba! Vagy ha nem mentünk, miért nem szekéren folytattuk a
                  menekülést! Ó, csak már megvirradna! A sötét ég alján, Szeben irányában
                  meg-megvillan egy fénycsik. Mintha ágyudörgést hallanánk. “Igen, igen, ágyudörgés.
                  Sőt bizonyosan az.”</p>
					<p>Harminchat órai “pihenő” után megmozdul a vonat. Megy, mendegél, Erzsébetvárosig.
                  De ott aztán igazán megáll. Teljes huszonnégy órára áll meg. És jön utánunk,
                  egy-két órával később, egy vonat. Végtelen hosszu vonat. Rajta menekülők ezrei.
                  Fedetlen teherkocsikon ötven-hatvan ember szorong. Halálosan bús, sápadt arcok.
                  Egyszerre csak fojtogatni kezdi torkomat a sirás, addig fojtogatja, hogy elsirom
                  magamat. Még csak most látom teljes rettenetességében, mi történt velünk. Most,
                  amikor szemem láttára kanyarodik mellénk a végtelen hosszu szörnyeteg. “Ó én
                  szegény népem, hová jutottál, mire jutottál!” Pedig még jön egy harmadik vonat is,
                  az is megáll. Lelkendezve szaladgálnak össze-vissza anyák, gyermekek. Gyermek az
                  anyját, anya a gyermekét keresi. A vonatokat ostromló tömeg szakitotta el őket.
                  Őrjöngő sirás, őrjöngő kacagás kavarog a büzhödt levegőben. Most már három vonat
                  egymás mellett. Három vonat áll itt 24 óráig. Mi tenger piszok, mocsok verődik
                  össze!</p>
					<p>- Bizonyos, hogy be vagyunk már keritve, - mondja egy hadnagyocska a kétségbeesett
                  embereknek.</p>
					<p>Oly bizonyossággal mondja, hogy elhinni lehetetlen. Én már tudom, mit tartsak e
                  bizonyosságok felől: Két esztendeje foly a háboru.</p>
					<p>- Egész Erdélyből nem megy több vonat Pest felé - kiáltotta felénk Baróton egy
                  veszettül vágtató hadnagyocska.</p>
					<p>Miért mondta ezt, amikor sejtelme sem lehetett arról: megy-e vagy sem? S mért
                  mondott bátortalanitót, ha bátoritót nem mondhatott? Egyszerüen: közönséges emberi
                  vonás ez. A jólértesültség fitogtatása.</p>
					<p>Ránk sötétedik. Egész éjjel le nem hunyjuk a szemünket. Kinek-kinek elég volna a
                  maga gondja, hogy szemére ne jöjjön álom, de valahol, valamelyik kocsiban szivet
                  hasogatóan sikoltoz egy gyermek. Ismerem a gyermeksikoltást: ez nem a kényes
                  gyermek sikoltozása. Ennek a gyermeknek rettenetes nagy kinjai lehetnek.
                  Megtudjuk: napszurás érte a fedetlen teherkocsin. Orvosért szaladgálunk: orvos
                  nincs. A gyermek reggelre kiszenved.</p>
					<p>Ötszáz apró gyermek van a mi vonatunkon. Ez az ötszáz gyermek napok óta nem ivott
                  tejet, nem evett meleg levest. A vonat mentén, ahol vesztegelünk s vesztegelünk,
                  kukoricatáblák. Megrohanják az éhes emberek, tördelik a kukoricát, tüzeket
                  gyujtanak, a parázsról félig sülten kapkodják fel a kukoricacsöveket, mohón falják
                  nagyok és kicsinyek. Halljuk, hogy sok a beteg gyermek. Hallom, hogy “megint”
                  eltemettek egy gyermeket. És azt hallom folyton, szakadatlan: “megint” meghalt egy
                  gyermek. Mire a sorsdöntő állomáshoz érünk, ahol életünk, halálunk eldől, nyolc
                  gyermek hal meg a mi vonatunkon. A sorsdöntő állomás! Elébb még vesztegelnünk kell
                  Medgyesen is 22 órát. De már mintha könnyebülne a szivünk. Katonavonatok robognak
                  át a medgyesi állomáson. Átkiabálnak hozzánk: Ne sirjatok! Ne sirjatok!
                  Visszaszerezzük Erdélyt!</p>
					<p>Csupa “nagymagyarországi” katonák. “Hát a székelyek hol vannak? Vajjon azokat
                  hazaeresztik-e?”</p>
					<p>Negyedfél napot veszteglünk idegőrlő kétségeknek s hajszálvékony reménykedéseknek
                  közepette. Végre megnyilik előttünk a sorsdöntö állomás: Kiskapus. Innen ágazik a
                  szárnyvonal Nagyszeben felé. Itt fog lefolyni majd a döntő ütközet. Itt lesz az a
                  rettenetes vérfürdő, mely ellenállhatatlan áradatként sepri ki Erdélyből az oláh
                  hadsereget. De az oláh hadsereg katasztrófájáról most még sejtelmünk sincs, nem is
                  lehet: jóval később következik be az. Most egyelőre megelégedünk azzal, hogy
                  áteresztenek a kiskapusi állomáson. Észbontóan vaksötétek voltak eddig az
                  éjszakák, most tiszta az ég, ragyognak a csillagok, a pályaudvarba bevilágit a
                  hold. Óriás jegenyefák megnövekedett árnyékai terülnek el a holdvilágitotta
                  pályaudvaron, mely oly néma, mint a temető. Rettenetesebb ez az éjszaka, mint
                  azok a vaksötét éjszakák. Rettenetesebb, mert kisérteties. Látni vélem a sirjából
                  kikelt katonát, hófehér köpenyegben, hófehér csákóval, hófehér paripán, amint
                  viszi menyasszonyát a temetőbe s mondogatja:</p>
					<p>Jaj de szépen süt a hold,</p>
					<p> Megyen egy élő s egy holt,</p>
					<p> - Félsz-e, Julikám?</p>
					<p>Bomlott fantáziám látni véli a székely népballadák és népmesék hőseit, akik komor
                  kedvvel, szégyenkezve, lesütött fejjel bucsuznak szép Székelyországtól. Ihol jön
                  Kerekes Izsák, aki egymaga száll szembe egész sereggel; aki “egy elémentében
                  gyalogösvényt vágott, két elémentében szekérutat vágott.” Kelemen kőmives, aki
                  felesége vérével épiti fel magas Déva várát. Vele jön a felesége is, de nem
                  hintón, mint a balladában. Gyalog támolyog Kelemen mester oldalán, karja közt
                  egyetlen gyermeke. Hát ez a szép ifju pár ki lehet? Nyilván Gyula Márton, a
                  földesur fia, s karján Kádár Kata, a szép jobbágy-leány. Ez a szépséges szép ifju
                  pár meg ugyan ki lehet, ha nem Zetelaki László és Görög Ilona? “Bizony csak
                  meghalok, anyám, édes anyám, Görög Ilonáért, ölelő karjáért, csókos ajakáért.” S
                  halottat szinlel Zetelaki László. És akkor belép Görög Ilona. És kinyitja szemét
                  Zetelaki László, megöleli, megcsókolja Görög Ilonát. Ó de szépen mondja
                  Ilona:</p>
					<p>Láttam én halottat,</p>
					<p> De ilyet sohasem,</p>
					<p> Akinek a karja ölelőleg álljon,</p>
					<p> Akinek a szája csókolólag álljon.</p>
					<p> Csak én megöleljem, csak én megcsókoljam!</p>
					<p>Óh, jaj, mostan nem ölelik, nem csókolják egymást, sirva támolyognak át a
                  kiskapusi temetőkerten!</p>
					<p>És jönnek nagy csapatban a népmesék hősei: Halász Józsi, a jobbágy, akinek
                  tündérasszony a felesége, s a földesur parancsára az égbe is felszáll táltos
                  paripáján, ugy hivja ebédre az Atya Uristent. Hol a táltos paripád, Halász Józsi?
                  Hát a tiéd, Mirkó királyfi? Hol hagytad öreg apádat, aki folyton a napkeletre néző
                  ablakban ült s akinek az egyik szeme sirt szakadatlan, a másik könnyezett? Ihol
                  Erős János, aki puliszkakeverő fával verte szét az ellenséget s királykisasszony
                  lett a jutalma ezért. Jaj de szomoru vagy bolondos kedvü Bolond Istók! Egész falu
                  népét tetted csuffá bolond jó kedvedben, s most mint a három napos eső, olyan
                  szomoru vagy! Nini, galamb, hófehér galamb! Búsan búgva, burukkolva száll a
                  levegőégben. Világszép Tündér Erzsébet ez, a székely népmesék legszebb
                  asszonya!</p>
					<p>Hát jöttök mind, mind. Összeomlottak a kakassarkon forgó arany paloták. Minden
                  összeomlott. Népballada, népmese, népdal, mind, mind jönnek: nincs maradásuk.</p>
					<p>A kultura templomai mind bezárva. Szeptemberben vagyunk, s kis diákok, nagy diákok
                  nem mennek iskolába. És nem ujjong egy sem. Olyan szomoru ez a vakáció!</p>
					<p>Az életünket megmentettük, az édes anyaföldet elvesztettük... Lehetséges ez? Mit
                  ér az élet haza nélkül?</p>
					<p>Még egy-két nap, biztatják egymást a hontalanok, s kincses Kolozsvárra érünk. És
                  nem lehetetlen, hogy a hetedik napon megérkezünk Pestre. Már csak néhány órát
                  senyvedünk egy-egy állomáson.</p>
					<p>Virradatkor érkezünk Kolozskarára. Az állomáson menekülő vonat. Kérdjük: mióta áll
                  itt?</p>
					<p>Mondják: Három nap óta!</p>
					<p>Nyilvánvaló, hogy ezeket a szerencsétleneket itt felejtették. Érzem, hogy már meg
                  kell mozdulnom nekem is. Fásultan néztem, mig Segesvár és Kiskapus közt
                  vesztegeltünk. Nem engedhetnek be Kiskapusra, mert hátha egyenest tüztengerbe
                  jutunk. De mitől féltik ezeket az idáig elvergődött boldogtalanokat, akiknek már
                  kenyerük sincs, a hontalanság mellett az éhség kinjait is szenvedik? Megyek az
                  állomásfőnökhöz. Velem tart nagyanyóka is s még két ur. Mondom neki:</p>
					<p>- Hatodik napja menekülünk. A vonatunkról idáig eltemettünk nyolc gyermeket. Igaz,
                  hogy ezek helyett született egy gyermek. Viszünk két haldokló férfit. A rettenetes
                  büz és éhezés miatt a menekülők nagy része beteg. S most itt találunk egy vonatot,
                  mely három nap óta vesztegel itt. Hát ez felháboritó. Felháboritja lelkemet, hogy
                  mig fiaink idegen földön vérzenek, minket kivernek a házunkból, a földünkről és
                  sem Isten, sem ember nem törődik velünk, amugy is megalázó futásunkban
                  megakadályoznak. Ki intézkedik a vonatinditásról?</p>
					<p>A főnök, fiatal ember, könnyezve mentegetődzik, hogy ő nem hibás. Mig a kolozsvári
                  üzletvezetőség nem rendeli, ő nem indithatja el a vonatot.</p>
					<p>- Ugy. Hát akkor majd telefonálok az üzletvezetőnek.</p>
					<p>Kisül, hogy innen nem lehet, csak a következő állomásról. Megkérdem, hány
                  kilométer ide Apahida. A legközelebbi állomás. - Hat. - Hisz ez egy kis séta.
                  Nosza, visszamegyünk a vonathoz, veszem a botomat, néhány szem szilvát
                  zsebrevágok, kis podgyászunkat ott hagyom a kocsiban s indulok az apahidai
                  állomásra. Jön nagyanyóka is s a két ur. Réten vágunk át az országutnak. Száradó
                  sarju illata csap meg. Felséges, tiszta levegő. Mennyországban járunk a piszkos,
                  büzös pokol után. Előző nap véletlenül tükörbe pillantottam s nyolcvan esztendős
                  aggastyán ráncos képe döbbent reám. És véletlenül ezután kérdezte tőlem egy öreg
                  asszony, hogy hány éves vagyok, s én azt feleltem: Amikor elindultunk 56 éves
                  voltam, most 80 éves vagyok. Az öreg asszony helybenhagyta a becslésemet. Alig
                  álltam a lábamon, ha le-leszálltam a vonatról. S im, de megfiatalodtam, amint az
                  illatos réten megyek át! Fiatalnak, erősnek érzem magamat. Érzem, hogy most
                  egyvégtiben ki tudnék menni a világból. Hej, Istenem, ha véletlenül kasza kerülne
                  a kezembe! Milyen széles rendet vágnék! Nagyanyóka is megfiatalodik, halovány
                  arca kipirul. Megfogom a kezét, hintáztatom, mint egykor, régen. Nagyanyóka ismét
                  - Mária.</p>
					<p>- Most már igy is elmegyünk a gyerekekhez, ugy-e,
                  Mária?</p>
					<p>- Elmegyünk, el.</p>
					<p>Apahidán azzal várnak, hogy már utban is az a vonat, amely három napig vesztegelt.
                  Egy óra mulva indul a mi vonatunk is.</p>
					<p>Hát mégsem hiába mozdultam meg. Lám, be is robog a vonat. Biztatnak a vasutasok,
                  hogy üljünk rá, s mire a mi vonatunk Kolozsvárra ér, meg is ebédelhetünk.
                  Felszállunk egy födeles teherkocsiba: tágas szalon ez a zsufolt szakaszok után. Ha
                  nem szégyellenők, táncra is kerekednénk.</p>
					<p>Kincses Kolozsvár, drága szép kincses Kolozsvár. Erdély egykori fővárosa, csakhogy
                  látlak, ujra látlak! Hány szép napnak, estének, éjszakának emléke dobogtatja meg
                  szivemet! Falusi vendégszeretet s nagyvárosi kultura: hol találod még ezt együtt?
                  Vége, vége, minden szépet, minden jót eltemet a világfergeteg.</p>
					<p>Csakugyan berobog a vonatunk. Menekülésünk fele utján túl vagyunk. Mely nagy
                  boldogság a boldogtalanságban! Már azzal hitegetnek, hogy mindössze egy éjszaka s
                  egy nap és Pesten vagyunk. Látjuk, öleljük, csókoljuk gyermekeinket, akik
                  szivszakadva várnak, éjjel-nappal a pályaudvarokon állnak, lesik a berobogó
                  vonatokat, száz meg száz embert kérdeznek meg: nem látták-e édesapámékat? S mind
                  azt felelik: nem láttuk, lelkem, nem. Ezt felelték egykor, régen a fiát kereső
                  csonkamesternének is: Nem láttuk, lelkem, nem. Balsejtelem szorongatja szivüket:
                  bizonyosan otthon maradtak utolsó pillanatig és - - lehet-e szüleit szerető
                  gyermeknek végiggondolni, ami ezután következik?</p>
					<p>Éjnek éjszakáján döcög vonatunk a Királyhágó sziklás, erdős hegyei közt. A beteg
                  öreg asszony alig halhatóan szólal meg: Ó, de szomjazom! Még zsebemben ama két
                  almának egyike, amelyet Mária-Éva a paradicsomból való távozáskor szakitott le a
                  “szép virágu sárga” almafáról. Meghámozom, felszeletelem, átadom a beteg
                  asszonynak kertem utolsó almáját. “Eddig letördelték az én szép almafám ágait.
                  Egy-egy ág földig hajlott édes terhe alatt. Az egyikről verset is irtam:</p>
					<p>Szép kerek almafa, ezer alma rajta...</p>
					<p>S száz meg száz almafán mosolygott ezer alma. És ezeket mind mások eszik meg, nem
                  az én gyermekeim, nem az én unokáim.”</p>
					<p>A régi Erdély határán virradunk meg. Önkéntelen visszanézek Erdély felé. Halottat
                  sirató harang hangján csendül meg lelkemben Bajza József dala:</p>
					<p>Bércről visszanéz a vándor,</p>
					<p> Vigan int kies hazája,</p>
					<p> Ott mosolyg a róna táj:</p>
					<p> De a messze távozónak</p>
					<p> Szive vérzik, szive fáj</p>
					<p> Zeng felé a búcsuszó:</p>
					<p> Isten hozzád, bujdosó!</p>
					<p>“Hajdanában, a kurucvilág kezdetén, Erdélybe bújdostak a nagymagyarországi
                  magyarok, lám, de sokára adjuk vissza a látogatást! Most mi vagyunk a
                  bujdosók...”</p>
					<p>Már itt vagyunk “az alföldi szép nagy rónaságon”. Szép, valóságban is szép az
                  alföldi nagy rónaság, nemcsak Petőfi verseiben, de most oly szomoru. Látom a
                  tarlón: a magyar Kanaán földjének silány termése volt. A kukorica még lábán áll:
                  oly vézna a szára, oly kicsikék a csövek. S mely buja volt a termés Erdély földjén
                  véges-végig! Nálunk “kövér idő” járt, itt a szárazság buzát, árpát, zabot, füvet,
                  mindent vörösre perzselt. “Hisz ezeknek maguknak elegendő kenyerük sem lett,
                  honnan adnak kenyeret hontalan testvéreiknek?”</p>
					<p>Szolnokon végképp megáll a menekülővonat: itt szállitják ki az udvarhelymegyei
                  bujdosókat. Ők a jász- és kún-magyar testvérek vendégel. Csak mi megyünk tovább.
                  Nekünk két hazánk volt: Kisbacon és Pest. Az egyik elveszett, a másik még a
                  mienk... Igen előkelő vonatra szállunk át: ez egyenesen Kolozsvárról indult.
                  Menekülőket hoz ez is, csupa előkelő hölgyeket és urakat, akik
                  hármasával-négyesével ülnek a Pulmann-kocsi egy-egy szakaszában. Hölgyek és urak
                  nagy gonddal vannak öltözködve, fésülve, egy ur meg éppen szmokingban. Annyira
                  porosak, bolyhosak, züllöttek vagyunk, hogy a kalauz mérgesen kiabál ránk: Vissza!
                  Vissza! Féktelen indulattal lököm félre, csakugy áradnak belőlem az indulatos
                  szavak. Az előkelő menekülők, akik csak azért ültek vonatra, hogy Pesten
                  elnyafoghassák: mi is menekültünk, - rémülten futnak össze s egyszerre csak azon
                  veszem észre magamat, hogy minden szakaszban helyet ajánlanak fel nekünk.
                  Szörnyülködve hallják, hogy hetedik napja menekülünk, s viszonzásul én is
                  részvéttel hallom, hogy a szmokingos ur egész éjjel a folyosón álldogált, hogy a
                  hölgyeknek kényelmes fekvőhelyük legyen... Általában igen kellemesen csevegjük el
                  az időt Pestig. Éjfélkor robog be a vonat a keleti pályaudvarra: szinte oly néma,
                  mint a kiskapusi. Kocsi nincs, egyetlenegy sincs. Gyalog bandukolunk be az alig
                  világitott zeg-zug uccákon: ezek is kihaltak, alig lézeng itt-ott valaki.
                  Felnézünk az ablakainkra: csak egy ablak világit. Vajjon melyik van ébren ily késő
                  éjszakán? Bizonyos, hogy éjjel-nappal várnak minket, s világos, hogy éppen annál a
                  vonatnál nem vártak reánk, amelyen megérkezünk. Talán épp most készülődnek a
                  már-már reménytelen utra: mindenki jön, csak a mi szüleink nem!</p>
					<p>Becsengetünk, nyilsebességgel nyilik az ajtó, félaléltan hanyatlunk egymás karjai
                  közé. Nem akarnak hinni a szemüknek. Ők megérezték, talán meg is tudták, hogy
                  “hideg viz mellett” mit határozánk. A lakás tele menekültekkel. Közel s távoli
                  ismerősök fekszenek ágyban, pamlagon, földön. Velünk is jön hat vendég. És
                  mindenkinek jut hely. Az egyablakos szobák is teremmé tágulnak, hát még a
                  kétablakosak. Csak fészkevesztett boldogtalanok férhetnek el ekkora helyen ily
                  sokan!</p>
					<p>Mintha néhány órai utazás után érkeztem volna haza, oly eleven vagyok, oly élénken
                  mesélem el a menekülés borzalmait. Egyáltalán nem érzek fáradságot. Sőt mintha már
                  örülnék is, hogy, ha már menekülnie kellett a népemnek, részt vettem a
                  menekülésben, velük szorongtam, velük éheztem, szomjaztam, velük ittam a sáros
                  vizet, amiből máskor egy korty is ágyba dönt talán, most meg megszámlálhatatlan
                  pohárral ittam s ime, semmi bajom sem esett. Különösképpen azért örvendek, mert
                  megtudtam, mi a menekülés. Hogy majd egyszer könyvet irok róla, könyvet, melyhez
                  semmi szükség az irói fantáziára, csak le kell irnom, amit láttam, aminek részese
                  voltam, amit átszenvedtem mint ember, mint apa, mint - magyar! Hiszen csak
                  higgadjak le! De sokáig tart a lehiggadás. Az uccára alig merek kimenni.
                  Szokatlanul nagy tömegek hömpölyögnek, szédül a fejem s majd meghasad a szivem: az
                  én bujdosó véreimet látom mindenütt, amint komoran támolyognak a nagyvárosi nép
                  tömkelegében. Mindegyre azt érzem: no, most mindjárt megfutamodom, mint a bolond.
                  Természetesen, Kelet felé. Szerencse, hogy magával sodor az emberáradat, nincs tér
                  a megfutamodásra. Rémes álmok riasztnak fel éjjelenként: lángban látom a házamat.
                  Látom, amint vágják a gyümölcsfáimat, oláh katonák, székely emberek együtt vágják.
                  Aztán egyszerre csak hallom, hogy künn a hegyoldalon szörnyü reccsenéssel zuhannak
                  földre a fenyőfáim! Felriadok: ég a villanylámpa, Mária fogja a kezemet, s látom
                  arcán az eltitkolhatatlan rémületet.</p>
					<p>Tóth János levisz a tanyájára, már ott a nővérem, ott vannak a gyermekek: tizenkét
                  hontalannak ád enyhe menedéket a kastély. Három hétig vándoroltak, napokat
                  tanyázva egyhelyen, hátha visszafordulhatnak? Pirospozsgás az arcuk; pirosra
                  festette az őszi szél. Naphosszat bolyongok a kertben, a tanya körül, el-elnézem a
                  szántást, a vetést, de két-három nap multán már nincs maradásom. A gyönyörü kert
                  az én kertemet, a szántás-vetés, kukoricatörés és az ősz sok mindenféle munkája
                  mind az én elárvult, gazdátlan gazdaságomat láttatja. És itt nem hömpölyögnek
                  tömegek, itt van tér a megfutamodásra: ihol, a nyilt, a végtelen rónaság, nosza,
                  fussunk, fussunk kelet felé, mindig csak kelet felé...</p>
					<p>Visszamegyek Pestre. Ott találom egy öcsémet. Tizennyolcéves fiu, már ez is
                  katonaköteles, két héttel a mi menekülésünk után menekült el.</p>
					<p>- Mi ujság, öcsém?</p>
					<p>- Semmi nevezetes. Egyszer volt egy század katona a falunkban, lövészárkot is
                  ástak az Elek bácsi kertje fölött.</p>
					<p>- S kivágták a fákat, ugy-e?</p>
					<p>- Nem, igazán nem, - hazudik a fiu.</p>
					<p>- Egyetlenegyet sem vágtak ki, - erősiti nagyanyóka. - Nekem, megmondta volna.
                  Ugy-e, megmondtad volna?</p>
					<p>- Igen, igen, magának megmondta volna... Hát még mi ujság?</p>
					<p>- Nincs semmi nevezetes. Éppen csak hogy az Elek bácsi zabját elvitték a katonák.
                  A többi gazdáét nem vitték el, mert azok még nem csépeltek.</p>
					<p>- Hát a házból vittek-e el valamit?</p>
					<p>- Vittek egy s mást, de nem sokat. A Mária néni óráját... Egy kevés gunyát. Még
                  egy könyvet is elinditottak, de azt mégsem vitték el. Ledobták az ebédlőben.</p>
					<p>- Szóval, van mégis atyafiság köztünk. Könyvet nem lop sem az oláh, sem a
                  magyar.</p>
					<p>Eszembe jut, hogy évekkel ezelőtt nagyestélyt adott Révai Mór, a kiadó. Az estély
                  egy óriás teremben folyt le. Köröskörül könyvállványok, sokezer könyv rajtuk.
                  Voltunk vagy kétszázan. Egy hét mulva kérdem Révait: Loptak-e sok könyvet a
                  vendégek? - Egyetlenegyet sem, felelt szomoru mosollyal.</p>
					<p>Hiába esküdözik az öcsém, már tudom, hogy nagy fapusztitás volt nálam. S mert
                  nagyanyóka nem oktathat ki minden kisbaconi menekültet, hitelesen megtudom, hogy a
                  fenyvesben nagy, széles kaput vágtak. Hogy végig ritkitották az erdőcskémet. S
                  szerencsém, hogy hirtelen félbehagyták a lövészárokásást is, a favágást is s
                  tovább mentek, különben kivágják kertem összes fáit.</p>
					<p>És ha elviszik egész esztendő minden termését! És ha elvisznek a házamból minden
                  elvihetőt! De a fáim! Az én édes, szép fáim! Már ezekben a fákban siratom hazámat,
                  ezekben siratom az én édes anyaföldemet. Érzem, hogy a szivemből is köny szivárog.
                  Buskomorságtól félt nagyanyóka, attól féltenek a gyermekek. Mindenképpen
                  szórakoztatni akarnak, ide akarnak, oda akarnak hurcolni, végre is elhurcolnak a -
                  moziba. “Bár a moziba.” Oda éppen a legjobb helyre vittek. Az első kép, amit
                  látok: fenyveserdő. Nekirohannak a katonák, egymásután terülnek el a fenyőóriások,
                  aztán nagyhirtelen szétdarabolják, feldobálják a vasuti kocsikba, már repül is a
                  vonat...</p>
					<p>Szegény nagyanyóka, szegény gyerekek! Mint valami nagy bünösök, félve, szorongva
                  lesik a hatást... Kit sajnáljak jobban: őket, vagy a fáimat?!</p>
				</div>
				<div type="chapter">
					<head>NYOLCADIK FEJEZET. Ebben folytatódik égnek, földnek megrendülése s
                  előreláthatóan következik a nagy összeomlás.</head>
					<p>Két hónap sem telik belé, Erdély földjéről az ellenség kitakarodik. Mehetnék haza
                  s nem megyek. Ködös és hideg novemberben máskor is oly lehangoló a levéldiszét
                  vesztette kert, hát most! Messziről is látom a holtan elterült fenyőket, nem
                  akarom közelről látni. Máskor oly nehezen várom a tavasz ébredését, most
                  szeretném, ha mennél később ébredne fel. Nem vágyódom haza. De a tavasz ébredezik,
                  a pesti bokrok levélbe borulnak, az én hazámban is fakadoznak a rügyek, - végre is
                     haza kell mennem.</p>
					<p>Látom már a templom tornyát, nagyot dobban a szivem. Aztán elém kerekedik a
                  hegyoldal, hegyoldalon a kis erdő. Ott áll Éviké erdőcskéjének határoszlopa, de -
                  jól látok-e? - a tábla eltünt. Ez az első “eltünés”. Látom már a fenyves “kapuját”
                  is. Kicsiny kapunak mondták, de bizony nagy ez, rettentő nagy nekem. Husz kocsi,
                  egymás mellett, kényelmesen átmehetne rajta. Csak egy pillantásig tapad rá a
                  szemem, hiába nézném tovább, ugy sem látnám: könny homályositja el.</p>
					<p>- Jó nagy kapu, nagyanyóka.</p>
					<p>- Ujra ültetjük.</p>
					<p>- Soha, soha. Hadd maradjon ugy - emlékeztetőnek.</p>
					<p>- Megvan a házunk. Nézze a gyümölcsfákat. Ott állanak mind szép sorban,
                  örüljünk.</p>
					<p>- Igaz, igaz, örüljünk.</p>
					<p>- Adjunk hálát az Istennek.</p>
					<p>- Adjunk, adjunk.</p>
					<p>Igen elszomoritó dolgokat kell hallanunk. Házban, kertben tanyáztak oláh, magyar
                  és német katonák, s legkevesebb kárt azok okoztak. Sorra árulják be a közel s
                  távol szomszédokat, hogy zsákszámra hordták az almát, a pityókát, a kukoricát.
                  Mindent “elmenekitettek”, amit megfoghattak. Az egész gazdaságban nincs egy
                  villa, egy ásó, egy kapa, egy fejsze. S hogy igy volt ez mindenütt, ahol a gazda
                  menekült. Tisztességesnek ismert emberekben az eddig gondosan elrejtett gonosz
                  indulatok felszabadultak, amint szolgabirótól, csendőrtől nem kellett tartaniok.
                  Nem loptak, nem raboltak, csak - menekitettek. Inkább az övék legyen, mint az
                  ellenségé. A székely nyelvkincs uj szóval szaporodik: a lopás nem lopás, hanem
                  “menekités”.</p>
					<p>A pajtában mindössze két tavalyi borju szomorkodik. A többit elmenekitette a
                  rokkant cseléd. Potomáron elkótyavelyélte gyönyörü svájci teheneimet: “hisz az ur
                  ugy sem kerül többé vissza”.</p>
					<p>Szóval: kezdhetjük ujra.</p>
					<p>De már irják össze a károkat, nem kell csüggednünk: az Állam megtériti a károkat,
                  ismét talpra áll a székely. Engem is felszólitanak: irjam össze.</p>
					<p>- Dehogy irom. Hisz az Állam még mindig koldusabb, mint én.</p>
					<p>Közrefognak, hogy bizony csak irjam össze, mert három faluban tőlem menekitettek
                  el legtöbbet. Ha nem irom össze, a többi károsultat majd elutasitják.</p>
					<p>- Hát irják össze.</p>
					<p>Az elöljáróság maga becsüli fel a káromat. Összeirnak 25 ezer koronát. Aztán
                  kiszáll a vármegye. Az fejcsóválva toldja meg ezer koronával. Csakhogy a szemem
                  közé nem nevet az egyik hivatalos ur: Micsoda élhetetlenség!</p>
					<p>Sok mindent juttat ez eszembe. Eszembe jut, hogy amig nyomtatásban nem olvasták,
                  alig akadt ember, aki elhigyje, hogy ott hagyom a Néptanitók
                     Lapját. A holtig tartó hivatalt. Eszembe jut az emberek szemmel látható
                  gyanakodása, amikor egy ifjukori barátom mellett korteskedtem: mi tenger pénzt
                  kaphattam azért! Nem képesek az emberek elhinni egymásról az önzetlenséget, a
                  becsületességet. Amikor meg kézzelfogható jelét adja ennek: sajnálkozva
                  mosolyogják le.</p>
					<p>Nemcsak a hivatalos ur mosolyog le, de ugyanezt cselekszi az élelmező őrmester is.
                  Panaszolja, hogy az egész vidéken nem tud összegyüjteni egy zsák babot.
                  Házról-házra jár, egy-két liter babot kap itt-ott. Ha legalább egy mázsát kapna
                  valahol!</p>
					<p>- Talán lesz nálam.</p>
					<p>Csakugyan van egy mázsa felesleges babom. Nagy az öröm, mert a bab - tarkabab s a
                  tiszt urak azt különösen szeretik.</p>
					<p>- Mit tizetek?</p>
					<p>- Mit fizet? Hát ön nem tudja, mi a bab maximális ára?</p>
					<p>- Tudom, ötvenhat korona.</p>
					<p>- Ugy van. Tehát ennyit fizet.</p>
					<p>Az őrmester valósággal megzavarodik. Látom az arcán, hogy nem akar hinni a
                  fülének. “Tán bolond ez az ur?”</p>
					<p>Kisül, hogy katonáék is ugy veszik az élelmiszert, ahogy kapják. Először
                  rekvirálnak maximális áron, erre minden “eltünik” s végre is uzsoraárakat
                  kénytelenek fizetni, ha nem akarnak éhezni a hazáért. Már pedig a hazáért még csak
                  meghal az ember, de éhezni senki sem szeret.</p>
					<p>Valóban, a nép szemlátomást gyarapodik. Már nincsenek eladósodott emberek. Földhöz
                  ragadt szegény emberek, akiknek kezén soha meg nem fordult százasbankó, ezresekkel
                  hivalkodnak. A hadiözvegyek nem akarnak napszámba járni. Hónapról-hónapra kapják
                  a segélyt s azzal kereskednek. Tiz-husz liba már vagyon. Tojásnak, tejnek
                  széditően ugrál az ára fölfelé, s jaj annak a falusinak, aki élelmiszert vásárolni
                  kénytelen. A szivekből kihal a részvét, a szánalom. A meggazdagodás vágya olyan,
                  mint a ragadós betegség. A kép ugyan nem találó, mert senki sem vágyik betegségre,
                  s mindenki meggazdagodásra, de nem a kép a fontos, hanem a tény: kevesen, igen
                  kevesen sóhajtozzák a békét, sokan, igen sokan szeretnék: bár mennél tovább
                  tartana a háboru. Van, aki számokban is kifejezi: hány esztendeig kéne tartania a
                  háborunak. Csak husz esztendőt kér a jó Istentől. Sem többet, sem kevesebbet.</p>
					<p>De nincs tökéletes boldogság: a boldog emberek boldogsága sem tökéletes. A
                  boltosok, az iparosok is ugyanazt cselekszik, amit a termelők. Gazdasági
                  szerszámok, ruházati cikkek, a háztartásban szükséges mindenféle apróságok lépést
                  tartanak a tojásssal, tejjel, vajjal, szalonnával s minden egyéb jóval. Ez kissé
                  kellemetlen, de végül is csak azoknak a gazdáknak kellemetlen, akik vagy nem
                  mernek, vagy lelkileg képtelenek uzsoráskodni a terményeikkel. Ez utóbbiak nemhogy
                  gyarapodnának, de szemlátomást szegényednek. Ami eladó, hivatalos áron adják el, a
                  vennivalót uzsoraáron veszik meg.</p>
					<p>Érzem, hogy a háboru leszegényit, de mégsem tudom irigyelni a hirtelen
                  gyarapodókat, inkább féltem őket. Látva-látom, hogy közeleg a nagy összeomlás.
                  Látva-látom, mint fog összeroppanni az ország a végeláthatatlan háboru terhei
                  alatt, s mint teszi rá majd az Állam a kezét minden megfogható vagyonra, -
                  merthogy nem is tehet egyebet, szegény. Akár győzünk, akár legyőzetünk -
                  összeroppanunk. Ha legalább győznénk! Nem merem nyiltan mondani, de szinte
                  világosan látom, hogy - elvérzünk. Hiába ülünk bent Romániában, a vég: nagy
                  összeomlás.</p>
					<p>Nem kell a falumból, sőt a kertemből sem kell kimozdulnom: éppen eleget látok. A
                  szabadságos katonák lerongyolódva, kiéhezve vánszorognak haza. Hajmeresztő
                  dolgokat mesélnek az olasz front borzalmairól. S mindenütt a magyar katonát küldik
                  tüzbe, mert csak ezek feltétlenül megbizhatók. Napokig alig esznek valamit -
                  itthon, ugy elszoktak az evéstől a fronton. Tökleves, mindig és mindig
                  tökleves.</p>
					<p>S jönnek a munkásosztagok. Csakugy fityeg a rongy róluk. Ing? Már nem is
                  emlékeznek, mikor volt rajtuk utoljára. Némelyik mezitláb állit he, a csuparongy
                  bakancsot, Isten tudja, hol hagyta el. Két huszárt küldenek hozzám négy lóval. A
                  huszárok rongyosak, megdöbbentően lesoványodtak, a lovak - csont és bőr. Egy hétig
                  pihentetem, abrakoltatom, akkor fogatom be. Borona elé fogatom mind a négyet. Alig
                  fordulnak egyet-kettőt, egy ló elszédül, végig vágódik a szántáson. Az egyik
                  huszár zemplénmegyei parasztfiu, a másik ugyane megyei vályogvető cigány. A
                  parasztfiu kerüli a munkát, amin nem csodálkozom, hisz neki, Zemplénmegyében
                  kellene megszereznie a télire valót, a cigányban meg van a jóakarat, de gazdasági
                  munkához egyáltalán nem ért.</p>
					<p>Még két katonát kapok a huszárok mellé, 20 éves fiuk, mind a kettő cseh. Ezeknek
                  jobb a ruhájuk. Még nem voltak háboruban s valószinüleg nem is lesznek soha. Minek
                  vigyék oda? Azért, hogy a legelső alkalommal fölemeljék a kezüket? Az egyik gazda
                  otthon, a másik uccakövező - Prágában. Természetesen, a huszárok folyton szidják
                  az “árulókat”, amit csak lehet, velük végeztetnek. Végül is nekem kell megvédenem
                  őket. A hadvezetőségnek, ugy látszik, már nincs szüksége katonára, mert megint
                  kapok két katonát, mind a kettő 20 éves. Már rokkant mind a kettő. A polgári
                  életben az egyik suszter, a másik cigánybőgős. A suszter hetyke legény, szeret
                  lovat hajtani, egyéb munka nem izlik neki. A cigány oly vékony és oly sovány, hogy
                  gyenge szellő is elfujja. Egyszer a lába tört el, másszor a mellén, majd meg a
                  torkán repült át a golyó. Selypitve beszél, akármit parancsolok, egy a felelete:
                  Anni baj leden, de semmit sem képes elvégezni. Végre is a cipőtisztitásnál
                  alkalmazom. Ennél szánalmasabb alakot világéletemben nem láttam. Hogy ingje nincs,
                  hogy nadrágja, kabátja ringyes-rongyos - ez már magától értetődik. De azt soha meg
                  nem tudom érteni, hogyan sorozhatták be, s ha már besorozták, hogyan ereszthették
                  ellenség elé.</p>
					<p>Mit mondok: nem tudom megérteni! Már értem is. S mert értem, már azt is tudom,
                  hogy elvesztettük a háborut.</p>
					<p>Ezt a nyomorult cigányt ujra tüzbe viszik: még alig haldoklik a nyár, már viszik
                  is. Őt is, a többit is. A huszárok káromkodnak. Ők az Istennek sem mennek innét.
                  Ők már háromesztendős katonák voltak, amikor a háboru kiütött. Hét esztendeje
                  szolgálják a császárt. Nem, nem mennek. Természetesen, elmennek, csak előbb szilaj
                  káromkodással könyitenek a lelkükön. A suszter szörnyen fel van háborodva: ő már
                  elvesztette két ujját a csatában. Még hány ujját veszitse el?! A nyomorékká lőtt
                  cigány keservesen bőg: Mit ataj velem a császár?! Csak a csehek hallgatnak, szó
                  nélkül állnak sorba. Nyugodtak affelől, hogy nem viszik tüzbe, s ha viszik, -
                  felemelik a kezüket.</p>
					<p>Komáromi fiu volt a suszter, az a bőgős is, zempléni a két huszár, a csehek -
                  csehországiak. Eltünődöm ezen is. Tavaly alföldi katonákat küldtek ide, az idén
                  felsőmagyarországit, tuladunait és csehországit. Mindenféle katonát küldenek
                  nekünk, csak székelyt nem. Hol vannak ezek? Fronton, fronton, olasz fronton. Ott
                  véreznek el. Ott, ahol semmi keresni valójuk nincs. Ott, ahol egykor magyar
                  vitézek olasz vitézekkel együtt harcoltak az olasz szabadságért.</p>
					<p>Lehetetlen el nem vérzenünk.</p>
					<p>*</p>
					<p>Elviszik a katonákat, akkor viszik el, amikor legnagyobb szükség van a
                  munkáskézre: közvetlen a betakarodás előtt. Nem sok hasznukat vettem, de mégis
                  csak jobbak a semminél. A sarju kaszálatlan. Ki kaszálja le? És akkor gyönyörü
                  dolog történik: beállit egy vasárnap reggel tizenkilenc nagy- és kisdiák, mind a
                  tizenkilencnek a vállán - kasza. És eléveszem a kaszámat én is, - huszadiknak
                  beállok a sorba.</p>
					<p>Honnan jöttek ezek a diákok? Egytől egyig a faluból. 1917-et irunk, éppen harminc
                  esztendeje, hogy elbucsuztam az udvarhelyi vén kollégiumtól, s huszonöt esztendőn
                  át alig egy-két falumbeli fiu tanult e kollégiumban. Még egy-kettő járt a polgári
                  iskolában, a tanitóképzőben s ezzel vége. Mintha megijedt volna a kollegiumtól az
                  én falum népe, ahol rövid időn két ifju halt meg, egy meg onnan jött haza
                  meghalni. Talán átok ül a kisbaconi fiukon? De uj nemzedék lépett embersorba s
                  ime, ma 19 fiu tanul kollegiumban, tanitóképzőben, polgári iskolában. Mind
                  gazdaemberek fiai. Láthatóan versenyre kelnek az apák: ha te tanittatod a fiadat,
                  én is tanittatom az enyémet. S mire a háboru előtt példa alig volt: a leányok
                  csapatosan mennek a polgári leányiskolába. Ezek is mind gazdák leánykái. A 19
                  diák-kaszás vágja a rendeket, 12 diákkisasszony teriti el. Mely csodás
                  fellendülése a müvelődési vágynak! Nyilván nagy része van ebben a háboruokozta
                  pénzbőségnek. Mindegy, hogy minek van ebben része. A fő, hogy a kisgazda nemcsak
                  “marhába veri a pénzt”, hanem a gyermekébe is. Édesapám mint katona érezte
                  leginkább tudása fogyatékosságát. Katonakorában tett fogadalmat, hogy akárhány ha
                  lesz, mind tanittatja. E fiuk és leánykák közt alig van egy, akinek az apja meg ne
                  izlelte volna a világháborut. Bizonnyal mind érezte azt, amit érzett annak idején
                  édesapám: közlegényi voltának megalázottságát. “Nem, nem, a fiam nem lesz majd
                  közlegény!”</p>
					<p>Dalolva vágják a fiuk a rendet, dalolva teritik a leánykák. Amikor a templomba
                  hivó harang megkondul, a dalos munkának vége szakad. Utközben zsebjüket, kebelüket
                  teleszedik almával, aztán a kis csapattal bevonulok a házba, ahol teritett asztal
                  vár reánk. A régi diákéletről mesélgetek s közben jóétvágyukban gyönyörködöm. És
                  osztogatom ki köztük a nekik való olvasmányokat. Már rég szárnyam alá vettem őket,
                  volt rá gondom, hogy mindenik valamelyes segitséghez jusson. Hogy ingyen kapják az
                  iskolakönyveket. S im most ők jönnek a segitségemre. Jönnek minden vasárnap
                  reggel, együtt kaszálunk, együtt dalolunk, s ilyenkor oly szépnek, oly ragyogónak
                  látom a magyar jövendőt.</p>
					<p>...S ha csakugyan elkövetkeznék a nagy összeomlás? Hadd temessen el minket,
                  öregeket, csak őket ne temesse el!</p>
					<p>*</p>
					<p>A drótsövény ugy van, ahogy 1914 tavaszán félbehagytuk. Dulló Gábor szomszéd
                  házának ablaka még mindig üveg nélkül mered reám. A fiu a dalmát tengerparton védi
                  a hazát. A falu hidja itt is, ott is beszakad, toldják-foldják, tatarozzák. Mikor
                  épül fel a vashid? Az özvegy asszony, a növendékleányka még mindig maguk
                  kaszálnak. S jártomban-keltemben még ennél is felháboritóbb látványba ütközöm.
                  Amott egy vén ember kaszálgat. Okuláré a szemén. Odamegyek, köszönök, fogadja. Oh,
                  Istenem, ez a vén Gergő Gergő! Dupla keresztnév a neve. Gergő volt az apja.
                  Gergőnek keresztelték őt is s vezetéknév lett az apa keresztnevéből. Nyolcvanasnak
                  becsülöm a vén embert, aki bizonytalanul tipeg-topog egy keskeny lóheretáblán,
                  hogy kikaszálja belőle az arankás foltokat.</p>
					<p>- Ugyan bizony, hány esztendős, bátyámuram?</p>
					<p>- Kerek nyolcvanöt, nagyságos ecsémuram.</p>
					<p>- S még mindig birja a kaszát?</p>
					<p>- Birom, mert muszáj. Pedig ennekelőtte öt esztendővel elbucsuztam a kaszától. Azt
                  mondtam a fiaimnak, az unokáimnak: No, én többet nem kaszálok. Tizenkét fiam, vőm
                  s legényunokám vót már akkor: a legkisebb unokám is kaszált. Hát akkor minek
                  kaszáljak? S egyszer csak kiüt a háboru. Eleinte elvittek négyet. Osztán megint
                  négyet. Végezetül elvitték a legöregebbeket is. Mind a tizenkettőt, uramöcsém!
                  Egyetlen egy sem került még haza. A legkisebbik unokám, aki olyan szelid volt,
                  mint egy leány, nem is kerül már haza soha. Elesett. Három esztendeje mult, hogy
                  asszonyokkal s apró gyermekekkel szántok, vetek, kaszálok. Vajjon lesz-e ennek
                  vége valaha, uramöcsém?</p>
					<p>- Lesz, lesz. De adja csak ide a kaszát, bátyámuram. Nem vesz észre minden
                  arankafoltot. Majd én kikaszálom.</p>
					<p>- Hogy venném észre, mikor okuláréval is alig látok? S a szemem is mindig
                  könyvedzik... Hogyne könyvedzenék!</p>
					<p>Elkeseredve vagdosom ki az arankát, ezt az élősdi növényt, mely rátekeredik a
                  herére s megfojtja irgalmatlanul. Igy fojt meg minket is a háboru, - igy...
                  Szégyenletes halálnak halálával halunk meg!</p>
					<p>Hát sohasem lesz vége?! Már 1918-at irunk, ujra itt a tavasz, a rügyek fakadoznak,
                  itt-ott a fák virágba is borulnak, s még mindig szólnak az ágyuk. Csudálatosképpen
                  most már székely katonát is kapok, rokkant katonát, melléje két gyermek katonát:
                  mind a kettő oláh fiu. Ez a kettő még ezután megy háboruba, ha ugyan már a nyáron
                  be nem következik a nagy összeomlás. Már világosan látható, hogy nem birunk el
                  még egy téli háborut. Ki ád téli ruhát e rongyos vitézeknek? Ki öltözteti fel
                  őket? Az, aki a mezők liliomát?</p>
					<p>Budapest már tele szökött katonákkal. Titkos kezek izgató iratokat csempésznek be
                  a kaszárnyákba. Amit éhezés, fagyoskodás, rongyoskodás kezd meg, befejezi az
                  izgatás: összeomlik, szertezüllik a hadsereg. Az én rokkant székely katonámat, az
                  én vidám kedvü oláh katonáimat elinditják az olasz frontra, de ezek már nem jutnak
                  el oda...</p>
					<p>Már tavasz kezdetén forró a levegő az ország szivében. De a levegő forróságát még
                  csak a beavatottak érzik. A nagy közönség nyugodtan jár-kél az uccán.</p>
					<p>- Nézd, - mondja Tóth János, akkor belügyminiszter, - mily nyugodtan sétálnak az
                  emberek. Sejtelmük sincs arról, hogy alattuk az ut alá van aknázva.</p>
					<p>Igen, javában foly az aknamunka. Már a gyermek is tudja, hogy a legelőkelőbb
                  arisztokrata családok egyikének sarjadéka rejtegeti a tüzcsóvát, mely majd az
                  almát fel fogja robbantani. Rengeteg bünjel gyült egybe ellene: megérett a
                  letartóztatásra. Szent vagy őrült? Sem ez, sem az. Közönséges kalandor. A vére
                  kalandor vér, a világhires kalandorok esze, tehetsége nélkül. De munkatársai csupa
                  ravasz, eszes és lelkiismeretlen emberek. Ezek valóságos legendakört szőnek silány
                  alakja körül. A kormány le akarja tartóztatni s a cselekvés pillanatában egy
                  rejtelmes legendába ütközik... Vagy nem volt legenda? Mindegy. Az eredmény: a
                  közveszedelmes ember és társai szabadon mélyitik az aknát, csak a felrobbantás
                  kedvező pillanatát várják.</p>
					<p>...Október végén bucsuzom el a falumtól. Már tudom, hogy hátam mögött ismét viz,
                  előttem tüz. Megint menekülünk a viz elől s belerohanunk a tüzbe.</p>
					<p>Az ország szivében kitört a forradalom.</p>
				</div>
				<div type="chapter">
					<head>KILENCEDIK FEJEZET. Ebben oly szomoru dolgokról lesz szó, amikről az iró nem
                  szeret, de kénytelen beszélni.</head>
					<p>Az 1908. esztendő tavaszán vagy husz politikus, tudós és iró gyült egybe egy ifju
                  gróf palotájában. Az ifju gróf - Károlyi Mihály. Ő hivta értekezletre az urakat.
                  Itt láttam először ezt az embert, akinek nevével kapcsolódik össze majd, tiz év
                  multán, a nagy összeomlás. Rokonszenves arcu fiatalember. Karcsu, magas növés,
                  kissé előrehajolva jár, de, ugy látszik, ez is az előkelőséghez tartozik. Állát
                  szép fekete szakáll köriti, szeme csillogó, tekintete meleg, de ebben nem vagyok
                  egészen bizonyos. Csak ne szólalt volna meg! De ő az értekezlet elnöke, ő nyitja
                  meg kinosan dunnyogó hangján. Jelen van az értekezleten Apponyi Albert is, akkor
                  kultuszminiszter, jelen Széll Kálmán is, Magyarország volt miniszterelnöke. Az
                  irók közül csak Rákosi Jenőre emlékezem. De már a nevek is sejttetik, hogy itt
                  valami hazafias, nemzeti akció van készülőben. Valóban, az. Napirenden van a
                  választói jog kiterjesztése, s a feltételek közt van az irni-olvasni tudás is.
                  Természetesen, az állam nyelvén. Azért ült össze ez az értekezlet, hogy
                  megalakitsa az Országos közmüvelődési tanácsot, melynek legfőbb munkája
                  analfabéta-tanfolyamok rendezése lesz. A házi gazda eldunnyogja a megnyitót,
                  röviden megmagyarázza (valószinüleg magyarázza, mert érteni keveset lehet érteni
                  a szavaiból), hogy mely hazafias célt fog szolgálni a Közmüvelődési tanács. Csak
                  az utolsó sorban van némi lendület, ebben munkára buzdit, hogy “majdan
                  elmondhassuk: Él magyar, áll Buda még!”</p>
					<p>Ez is szól a kérdéshez, az is, s mint rendszerint történni szokott: nagy
                  lelkesedéssel kimondjuk a Közmüvelődési tanács szükségességét s haza megyünk
                  ebédelni.</p>
					<p>Kérdi otthon Mária: Nos, hogy folyt le az értekezlet? Elmondom aprajára,
                  kellőképpen méltatván az elnöki megnyitót, s nevetve dunnyogván el: “Él magyar,
                  áll Buda még!” - azzal fejezem be referádámat: Na, ez az ember
                     sem fog forradalmat csinálni!</p>
					<p>S tiz esztendő mulva “ez az ember” megcsinálja a forradalmat. De vajjon ő
                  csinálta-e meg? Bizonyos, hogy nagy része volt a hadsereg szétzüllesztésének
                  alattomos munkájában, de ő maga csak látszott vezetni az aknamunkát, mivelhogy jó
                  volt a neve cégérnek. Még müködik az alkotmányos, a felelős kormány, s már
                  megalakul a Nemzeti tanács, mely hamisitatlan forradalmi
                  alakulás, lázadás a “fennálló rend” ellen; de a rend annyira nem áll fenn, hogy a
                  kormány nem meri letartóztatni a forradalmi tanács alapitó tagjait. Ha mersze lesz
                  rá, talán csirájában elfojtódik a forradalom. De nem tartozik e könyv keretébe
                  annak a találgatása, hogy mi lett volna, ha ez meg az igy meg ugy történik. Elég
                  az, hogy a forradalom kitört, hatalmába keritette az ország szivét, s ugy tetszett
                  kezdetben, az országot magát is. Igen okos, józaneszü embereket megmámorositott,
                  hogy máról holnapra független Magyarországban virradtak fel s vége a
                  Habsburg-uralomnak. Általánosnak tetszett az a vágy: bár feltámadna Ferenc József,
                  hogy látná a monarkia összeomlását. De valószinü, hogy, ha él az öreg császár,
                  Budapesten nem üt ki a forradalom. Mert az öreg császár nem habozott volna lövetni
                  s a forradalmárok szétszaladnak. Persze, ha nem az utolsó pillanatban, de idejében
                  lövetnek.</p>
					<p>Mint a buzaszórásnál, e forradalomnál is a polyva, az ocsú került felül.
                  Ismeretlen alakokat és neveket dob felszinre a Károlyi-forradalom. Csak két
                  országos nevü embert látunk: Károlyi az egyik, akinek francia összeköttetéseivel
                  tévesztik meg a közvéleményt, a másik Hock János, az “aranyszáju” pap: mindakettő
                  kalandor. Ez utóbbit ifjukora óta ismerém. Szememláttára kergették ki a
                  szabadelvüpártból, mely különben tagjainak megválogatásában nem volt túlkényesnek
                  mondható. Perfid viselkedése miatt kergették ki. Mint fiatal papképviselő nagy
                  hatást keltett böjti prédikációival, a Ferencrendiek templomában csaknem
                  agyontaposták egymást a hitbuzgó nők és férfiak, s prédikáció után utja egyenest a
                  Fiume-kávéházba vezette: papi ornátusban billiárdozott. Tudom, mert én közöltem
                  prédikációit az Ország-Világ-ban. Tudom, mert a kávéházban adta át a prédikációk
                  kéziratát. Évek multán az ő csunya kortesszereplése iratta velem a cikket,
                  melynek ez a cime: A pap legyen pap. Sok derék, jóhiszemü
                  magyar ember tette le az esküt ennek az embernek a kezébe; én, aki ismertem őt, ha
                  akasztófával fenyegetnek, akkor sem szennyezem be magamat ezzel. A papi emberből
                  csak egyetlen becsülendő vonás maradt meg belőle: tiltakozott Tisza István
                  meggyilkoltatása ellen.</p>
					<p>Volt már egy forradalom a magyar nemzet ezeréves életében: 1848. március 15-én
                  folyt le. Vér nélkül, rablás nélkül. Ebben a forradalomban sem folyt volna vér, ha
                  csak egy ezred katona megmutatja csillogó szuronyát. Szuronyok láttára, puskalövés
                  nélkül szalad szét. Igy azonban folyt vér: védtelen emberek vére. S bár minden
                  bolt kirakatának üvegtábláján ott a figyelmeztető: A nemzeti
                     tanács védelme alatt, sok-sok boltot kirabolnak a forradalmárok. Esténként
                  veszedelmes az uccán járás: forradalmárok állitnak meg, huzzák le kabátodat,
                  veszik el tárcádat, órádat s - ha ugyan van öröm benne - örülhetsz, hogy nem az
                  életedet is.</p>
					<p>Fényes nappal, teherkocsi bakjáról mutat felém ostorával a kocsis: Ezt a kabátot még lehuzzuk rólad! S hogy egészen stilszerü
                  legyen a fenyegetés: a Károlyi-uccában történik ez. Valóban, a kabát feltünő,
                  egyenesen kihivó. Szürke háziposztó kabát. Magam fonattam, szövettem, falusi
                  szabóval varattam, székely báránybőr a gallérja, székely kecskegidák bőre a
                  bélése. Az egyetlen vagyon, amit gazdaságom ez esztendei eredményéből
                  megmentettem. S mert sejtettem, hogy mire a hó lehull, ellenség szállja meg a
                  Székelység földjét, ötvenöt mázsa élelmiszert adtam otthon a vasutra. Egyenest a
                  forradalomnak érkezett a szállitmány. Világos, hogy a forradalmárok elrabolták. A
                  nyugoti pályaudvaron rabolták el. S igy járt ezzel minden magyar, aki a
                  Károlyi-féle “szabadságharc” idejében éhen halni nem kivánt. Az országot
                  elözönlik a frontokról keserves küzdelmek közt hazavergődött katonák s a vasutak
                  mentén térdig lehet járni a “nemzeti vagyonban”. Egész vonatokat rabolnak ki
                  katonák és nem katonák. Egy iszákos ezredes lesz a Károlyi-kormány
                  hadügyminisztere, s ez sok ezer főnyi, sapkarózsától, rangjelzéstől megfosztott
                  tiszt és közember fülébe orditja a végzetes szavakat: Nem akarok
                     több katonát látni! Minden tekintetben oly jelentéktelen, oly hitvány
                  alak, hogy nevével nem szennyezem be a könyvemet. E hitvány alak szavára végképpen
                  szertezüllik az a hadsereg, mely annyi dicsőséget szerzett a magyar névnek, a
                  magyar fegyvernek; amely hadsereg, ha egyenest a magyar határra megy - ahová az
                  idegen frontokról szivszakadva kivánkozott - egy szál idegen katona sem lépi át a
                  határainkat.</p>
					<p>Az olaszokkal kötött fegyverszünet biztositja az ország területi integritását a
                  békekötésig, de Károlyi magának akarja lefoglalni a békekötés dicsőségét.
                  Belgrádba megy békét kunyorálni, amikor már szétzüllött a hadsereg. Soha még
                  nemzetet igy meg nem aláztak, mint ahogy ebben az emberben Franchet d’Esperay
                  tábornok a magyart megalázta. Ez a degenerált, kurta eszü ember azt hitte, hogy ha
                  a hadsereg szétzüllesztésével kedveskedik, előnyös béke dicsőségét szerzi meg
                  magának. Gyilkos megvetéssel fogadja a francia tábornok, nyilván látja benne az
                  árulót, nemzete ügyének árulóját s porig alázza.</p>
					<p>- Hát ennyire sülyedtek! - méri végig Franchet d’Esperay Károlyit és
                  társaságát.</p>
					<p>Ezt a sajtó hüségesen leközli, sőt egyrésze a tábornok szájába adja ezt a képtelen
                  ellentmondást is: Tartsanak ki Károlyi mellett!</p>
					<p>Ugyanaz a lelkiismeretlen hazugság, mint amit a szegedi árviz idején Ferenc József
                  szájába adtak az ujságok: “Szeged szebb lesz, mint volt”. De mig ez ártatlan
                  altatószer, amaz alkalmas arra, hogy naiv, felületesen olvasó emberekben
                  hosszabbitsa e kalandorban való bizodalmat.</p>
					<p>A belgrádi megalázkodás eredménye: az ország kétharmadának megszállása. Nyugodtan
                  sétálhatnak be a szomszédos államok katonái az antant által amugy is nekik igért,
                  nemcsak vegyes lakossága, de szinmagyar területekre is. Meg le sem hull a hó, már
                  bebörtönzik a felesküdni nem akaró magyar tisztviselőket Erdélyben, Felső- és
                  Délmagyarországon. Bebörtönzik, majd számüzik őket - s e boldogtalanok mind az
                  ország szivében keresnek menedéket. - Magyar iskolák és szinházak kapui
                  bezáratnak, csak a felekezeti iskolákat türik meg a hóditók. Egy-egy állami
                  népiskola ugy menti meg életét s tengeti tovább, hogy ujra az lesz, ami volt:
                  községi vagy felekezeti. Miként Toldi lova, szemétdombon tengődik a magyar
                  kultura. Már négy hónapja uralkodik a forradalmi kormány, a kalandor régen
                  köztársasági elnök, s a külügyminisztériumnak ekkor jut eszébe, hogy memorandumot
                  kellene intézni Clemenceau urhoz, ennek a szemétdombra vetett kulturának a
                  felsőbbségéről. Onnan tudom, mert a fiamat szólitják fel a reménytelen mü
                  megirására. A fiam össze-visszaszaladgál statisztikai hivatalban, könyvtárakban,
                  gyüjti a hiteles adatokat, magam is hozzájárulok egy-két adattal, s két hét mulva,
                  a Károlyi-uralom alkonyán, kész a memorandum. Ugynevezett hazafias, ingyen munka
                  ez, legalább e koldusországnak pénzébe nem kerül, bár annak már igazán minden
                  mindegy.</p>
					<p>Igen, minden mindegy: ez az érzésem. Gyakran átsétálok Budára, Tóth Jánoshoz:
                  kettesben kesergünk a nagy összeomláson. Rendszerint megfordul nála egy-két
                  pártjabeli ember: tanácsot kérnek, hogy vajjon belépjenek-e a Károlyi-pártba.
                  Felesküdjenek-e a nemzeti tanácsnak? Egynek sem ad tanácsot, mert jól tudja, hogy
                  a tanácskérés már csak - illendőségből történik. Egyik-másik még kapacitálni is
                  próbálja a makacs kúnmagyart, hogy tartson velük! Csupa “beijedt” emberek. Egy vén
                  politikus szentül hisz a Károlyi-uralom örök életében, sőt még abban is, hogy a
                  hadikölcsön nem veszti el az értékét. Boldogan ujságolja, hogy két leányának
                  száz-százezer korona hadikölcsönt adott hozományul...</p>
					<p>- No, az öreg jól ellátta a leányait, - állapitják meg távozása után.</p>
					<p>Másik vén ember jön, gyermektelen, özvegy, s kétségbeesetten panaszolja, hogy
                  értékpapirokban a vagyona, s ami maradt, legfennebb öt esztendőre elég.</p>
					<p>- Nos, hány éves vagy?</p>
					<p>- Hetven.</p>
					<p>- Még élsz öt esztendőt. Nem elég ennyi?</p>
					<p>Szóval a kalandor-uralom kiszáradt forrásából némi humor is szivárog.</p>
					<p>De énvelem forog a világ, amint hazafelé mendegélek. A Ferenc József hidon oly
                  támolyogva járok, hogy, ha nincs karfája a hidnak, beleszédülök a Dunába.
                  Egyszerre csak megállok, a hid karfájához támaszkodom, s nézem, nézem a zavarosan
                  hömpölygő folyamot. S valahányszor utam erre hoz, meg-megállok, a karfának
                  támaszkodom - és már ki is szemelek egy talpalatnyi párkányt, amelyre majd
                  egyszer kilépek s onnan - - Ha Széchenyi Ferenc, a “legnagyobb magyar” apja a 19.
                  század hajnalán “reménytelenül halt meg, mint magyar”; ha Grünwald Béla, a nagy
                  magyar, a 19. század alkonyán szintén mint reménytelen magyar vetette magát a
                  Szajnába, holott az elcsüggedésre ok még nem volt akkoron - a megsemmisüléstől mi
                  remény tarthat vissza engem?...</p>
					<p>De Grünwald Bélának nem volt családja. Nekem van. Nekem élnem kell. Minden, ami
                  szép volt, jó volt, eltemetve. Életem legszebb munkája megsemmisült. A szép
                  öregség ábrándja szertefoszlott. Élet, ami ezután következik? Nem, ez nem az. S
                  nekem élnem kell.</p>
					<p>Öreg barátaim kicsiny, válogatott seregéből hol azt, hol ezt temetik. Hogy
                  irigyelem őket! A még élők mind igen szomoruak. Hogy sajnálom őket! Nemcsak
                  szomoruak, de ijedezve körül-körül nézők is öreg zsidó barátaim, akik már látják,
                  nekik is lakolniok kell majd a fiaik büneiért. Milyen megforditott világ! Nem a
                  fiuk lakolnak az apák büneiért, de a fiuk büneiért az apák! Már rég látható, hogy
                  a zsidó apákat a gyermekeitől nem egy, de sok-sok világ választja el. Ők maradi
                  üzletemberek, ezek - szociológusok, felforgató elméleteket hirdető, türelmetlen
                  ujitók. Az apához a fiu magyarul beszél, az apa még sem érti a fiát. Sürün hallok
                  eseteket: öreg, üzlettől visszavonult zsidók órákat adatnak maguknak tudós
                  professzorokkal, hogy az ifjak társaságában részt vehessenek; hogy egy-egy
                  elszólásuk miatt a gyermekeik ne szégyenkezzenek. Késő, késő! Ezek a fiatal öregek
                  oly messzire vágtatnak, hogy az öreg fiatalok soha utól nem érik őket. Rengeteg
                  könyvet olvasnak össze ezek a világmegváltásra készülő gyerekek, csakugy szédül,
                  aki hallja őket, de nyilvánvaló, hogy ez a rengeteg, rendszertelen olvasmány
                  emésztetlen fekszi meg az agyukat. Gyökeresen meg akarják változtatni az életet,
                  az embereket, a világfelfogást; boldoggá akarják tenni a Népet, melyet csak
                  könyvből ismernek; amellyel ha nagy ritkán beszélgetésbe elegyednek, ez a
                  beszélgetés egyenest a bohózatirók tollára kivánkozik. Összes élettapasztalatuk a
                  meg nem emésztett könyvek rengetege, s im, amint kiüt a forradalom, ellepik a
                  miniszteriumokat, megszállják a különféle hivatalokat, valósággal - megszállják.
                  Hol ide, hol oda állitnak be tejfölösszáju gyerekek, s kijelentik, hogy ők itt
                  maradnak, ők dolgozni akarnak, több ennél: ők vezetni akarnak. A fejét vesztett
                  hivatalfőnök zavarodottan ülteti asztal mellé: tessék, uraim, tessék. Leülnek, de
                  nincs maradásuk egy helyben, össze-vissza szaladgálnak, aztán a miniszteri
                  előszobákban egybekeverődnek: Ott vitatják meg világboldogitó eszméiket. A vége:
                  sem a régi tisztviselők nem dolgoznak, sem ezek a gyerekek nem dolgoznak, de
                  hivatalt, mennél előkelőbbet valamennyi készséggel elfogad. Kisül, hogy a
                  tejfölösszáju reformerek nem is akartak ennél egyebet: hivatalt, mennél
                  előkelőbbet; fizetést, mennél nagyobbat. És a magamfajta, régi szabásu ember, aki
                  számtalan alkalommal vállalhatott volna jól fizetett, előkelő tisztséget, s nem
                  vállalt, mert nem érzett magában e mesterségre sem készséget, sem képességet,
                  álmélkodva látja, mint löknek félre érdemes öregeket éretlen gyerekek; s nem
                  kisebb álmélkodással veszi észre, hogy soha, mióta az autót feltalálták, oly örült
                  sebességgel nem vágtattak Budapest uccáin, mint most, a régi világ romjain.
                  Ezekben az autókban többnyire tejfölösszáju gyermekek terpeszkednek: szomoru öreg
                  zsidók tejfölösszáju fiai. Hát, ennek előreláthatóan rossz vége lesz. Igen rossz
                  vége.</p>
					<p>*</p>
					<p>Valahol, a régi Erdély nyugoti szélein, székely katonák őrzik a határt éhesen,
                  rongyosan, s a székely nemzeti tanács hiába könyörög kenyeret, ruhát, municiót.
                  Böhm, a vasmunkás, a hadügyminiszter, aki “határtalanul” szereti a hazát, s tán
                  nem egészen ok nélkül fél attól, hogy a felmuniciózott székely katonák egyenest
                  Pestre jönnek - rendet csinálni. Ami katonaság a budapesti kaszárnyákban,
                  szedett-vedett népség, a legtöbbje csirkefogó, aki kénye-kedve szerint henyélhet,
                  háromfogásos ebédeket ehetik, közben, ha kedve kerekedik, felvonul Budavárába,
                  elkergeti a hadügyminisztert, s csak akarnia kell: az egész kormányt, kalandor
                  köztársasági elnökével együtt. Már három hadügyminisztert kergetett el ez a
                  szedett-vedett, fegyelmet nem ismerő népség, elsőnek azt, aki “nem akart katonát
                  látni”, másodiknak, harmadiknak két derék magyar embert, a negyedik már
                  szocialista, de a fegyveres hatalom nem az ő, de egy félbemaradt tanár kezében,
                  aki Napoleont játszik és - kommunista. A kormány még vegyes: polgárok és
                  szocialisták a tagjai. A kalandor köztársasági elnök már teljes meztelenségében
                  állana a nemzet szine előtt, ha a nemzet mint olyan látható volna valahol. A
                  szocialista miniszterek maguk közt egyszerüen A hülye
                  titulussal tisztelik meg, mi, bús magyarok, sokkal többre becsüljük: hazaáruló
                  gazembernek tituláljuk a kalandort.</p>
					<p>Ujabb aknamunka folyik alattunk: orosz rubel fizeti az aknamunkát. Egyszerre csak
                  mind többen és többen bujnak elő a sötét odukból, nyüzsögnek az uccán, mint a nyü
                  a dögön. Voltaképpen még kevesen vannak, de vakmerők, már ujságjuk is van, nyiltan
                  üzennek hadat a már amugy is felborult rendnek; mindennek, ami a régi világból még
                  megmaradni látszott: a vörösek ezek. “Uj világ a régi helyén!” üvöltik az orosz
                  rubelen hizlalt, sötét alakok, s a szocialisták ujsága ellen intézik az első
                  rohamot. A vezéreket megverik, lecsukják a rendőrök, de a grófi kalandor cimborál
                  velök, nemkülönben a szocialista miniszterek is. Három napig egyetlen ujság sem
                  jelenik meg s a negyedik nap reggelén arra virradunk, hogy a Vyx-féle francia
                  jegyzék még kisebb területre zsugoritotta az országot. A nemzetet francia
                  összeköttetéseivel bolonditó grófi kalandornak igen kedvező alkalom ez: kiereszti
                  a börtönből a kommunista vezéreket, s azok mint népbiztosok sétálnak be a
                  minisztériumokba. Egyenesen a börtönből. A nagy szocialista többség behódol a
                  törpe kommunista kisebbségnek. Ezé az erő, a hatalom, mert ennek nincs -
                  vesztenivalója.</p>
					<p>*</p>
					<p>1919. március 21-én kezdődik a bolsevista uralom. Egy nem is kétes multu ujságiró
                  a legfőbb hatalom. Lenin tanitványa. Kun Béla a neve. Az apja falusi jegyző
                  Erdélyben. Vele cserélik ki Románia miniszterelnökének, az erdélyi Maniunak magyar
                  területen ragadt édesanyját, de az öreg zsidó kényszerüségből ül a ladikba. Nem
                  akar átkelni a Tiszán. Nem akarja látni a fiát.</p>
					<p>A már hónapok óta haldokló nemzet - megdermed. Budapest polgársága, mint általában
                  a világ minden városának polgársága, gyáva. Gyáva, mert szervezetlen. Ami fegyver
                  itt-ott még rejtőzködik, mind a kommunisták kezébe kerül. Ezzel a fegyvertelen,
                  ezzel a szervezetlen polgársággal az össze-vissza darabolt Magyarország e
                  “nyilvánságos rablói” tehetnek, amit akarnak. A “nyilvánságos rabló” nem az én
                  kitalálásom. A 16. század egyik hivatalos irata nevezi Dózsa Györgyöt, a
                  parasztlázadás vezérét “Erdély nyilvánságos rablójának”. Nem a lázadás után, de a
                  lázadás előtt nevezi annak. Ha Dózsa Györgyöt Erdély nyilvánságos rablójának
                  bélyegezte meg a korabeli hivatalos átirat, a Proletárdiktatura biztosaitól
                  igazságtalanság volna megtagadnom a “Magyarország nyilvánságos rablói” köriratú
                  bélyeget: amit elődeink ezer esztendő során szereztek, azt ők négy hónapok alatt
                  nyilvánságosan elrabolták.</p>
					<p>Meg kell állapitanom, hogy az első napokban nem egy bús magyar földhöz vágta
                  pipáját s “eb ura fakó!” meg “az ördöggel is szövetkezem, csak kiverjük az
                  ellenséget!” kiáltással a rablóbandába beletántorodott. De csakhamar kijózanodnak
                  a bús magyarok. A grófi kalandor uralkodása alatt még a megcsonkitott
                  Magyarország térképei kiabáltak uccaszerte: Nem, nem, soha!
                  Aztán a házfalakra került egy másik, ötletes térkép is, négy sarkán felgyujtott
                  ország képe, francia aláirással: Négy Elszászt akartok?
                  Ezek a térképek ugy eltüntek, mintha föld nyelte volna el. Röviden: Kun Béla is
                  “határtalanul” szerette a hazát.</p>
					<p>A Székely nemzeti tanács utolsó ülését tartja az Országházában, március 21-én.
                  Feloszlik a tanács, de még el sem szélednek, eddig nem látott ifju alakok
                  szaladgálnak a feloszlott tanács helyiségeiben, aztán egyszerre csak előadást tart
                  egy ifju székely munkás, megmagyarázza nekünk, hogy a közeljövőben leomlanak az
                  országhatárok, a népek testvérként borulnak egymás kebelére, igen tanácsolja
                  tehát, hogy a székely testvérek alakitsák meg a székely szovjetet. Kisül, hogy a
                  tanács tagjai közül már többen tagjai a szocialista pártnak (köztük egy
                  törvényszéki biró s egy katonatiszt), igen-igen kapacitáltak engem, hogy “lépjek
                  be” - igen szomoru szivvel megyek haza. A székely szovjet csakugyan megalakul,
                  vagy tizen lemennek a csucsai frontra, hogy a székely katonákat vörösekké gyurják
                  át. Sikerül is megbontaniok a maroknyi sereg egységét...</p>
					<p>Az ujságok még élnek, de a szerkesztők neve lekerül róluk. Igen helyesen, mert az
                  ujságokat a proletárdiktatura megbizható emberei irják, a szerkesztő többé
                  semmiért sem felelős. A diktatura ötödik napján a halhatatlan Kemény Zsigmond
                  Pesti Napló-jában adják hirül mindeneknek, akiket illet, hogy az irodalom
                  berkeiben is vége a “régi jó világ”-nak. Csakúgy habzik a riporter tolla a
                  lelkességtől, irván, hogy “az irói társadalom, a forradalmi változás hirére, az
                  Otthon körben megalakitotta a maga irói tanácsát, melynek feladata a közeljövőben
                  az lesz, hogy a tanácsköztársaság irodalmi vezetőségével tárgyaljon a könyvek
                  kiadása, terjesztése ügyében. A kommunista állam tudvalevően a
                     müveltséget közügynek tekinti és éppen ezért a
                   magántulajdonban levő kiadócégeket is kommunizálja, s csak az a könyv, az
                  a nyomtatvány jelenhet meg, melyhez a beleegyezését megadta. Nincs többé helye a
                  haszonra s a közönség megrontására és félrevezetésére épitett ravasz számitásnak.
                  Minden könyv kell, hogy a kultura új eseménye legyen”.</p>
					<p>Március 22-én alakult meg az irói tanács, tehát egy nappal a proletárdiktatura
                  születése után. Tiz tagból áll a tanács, de másnap ujabb értekezletre gyülnek
                  össze s beválasztanak még négy tagot. Csupa fiatal irót, öreg egy sincs köztük. Ha
                  senki sem ad igazat nekik, nekem igazat kell adnom, mert hisz én vagyok az az öreg
                  ember, akinek már egy esztendeje az a jelszava: Agyon kell ülni minden öreg
                  embert!</p>
					<p>De itt még nincs vége a szebb jövendővel kecsegtető ujságközleménynek. “A
                  választás eredményét - folytatja - még az éjszaka folyamán
                  (!) közölték az irók Lukács Györggyel, a közoktatási népbiztos helyettesével, aki az irói szovjetet jóváhagyta. Külön hangsulyozta azt,
                  hogy a könyvek megjelentetésénél a kommunista kormányt mindenekelőtt tisztán müvészi szempontok vezetik és annak a könyvnek adnak
                  elsőbbséget, mely hiánytalanul és tökéletesen juttatja érvényre az igazi alkotó
                  müvészet szempontjait. Természetesen, nagy tér jut azoknak az ismeretterjesztő és
                  felvilágositó irásoknak is, melyek a forradalom igazát magyarázzák meg a
                  megujhodott világnak. A kommunista államnak rengeteg könyvre van szüksége és
                  remélhető, hogy már a közeljövőben uj és értékes könyveket vetnek a piacra, a tizszeresét annak, melyet a régi rend termelt. Az irókat a
                  kommunista állam elsőrendü munkatársainak tekinti és olyan magas tiszleletdijjal
                  fizeti meg, amilyent a régi tőkés világban egyáltalán nem is kaptak. Ha pedig
                  megvalósul majd a kommunista államnak az ellátási rendszere, az irókat, akárcsak Oroszországban, a legelső élelmezési és ellátási
                  fokozatba emeli, ugy, mint a nehéz testi munkát végező munkásokat, a kazánfütőket, vagy a vasmunkásokat. A szovjet-köztársaság
                  müvészeti és irodalmi programmjára nézve különben teljes kezesség Lukács Györgynek
                  eddigi irodalmi és esztétikai munkássága, mely nemcsak nálunk talált legteljesebb elismerésre, hanem az egész müvelt külföldön
                  is.”</p>
					<p>Még mindig nincs vége. “A tanácsköztársaság megbizásából ezentul a szinházakban, a
                  felvonások között irók tartanak előadásokat a forradalom mivoltáról, a kulturális
                  átalakulásról és a müvészet uj kérdéseiről, mely a jövőben kiszabadulva a polgári
                  és tőkés rend bilincseiből, uj utakra tér.” Végül meg is nevez öt irót, akik a
                  szinházakban előadást tartanak.</p>
					<p>Ebben az ujságközleményben összesen tizenöt iró neve szerepel: egynek a nevét sem
                  nyomtatom le. De örvendezhet minden sziv, aki Krisztusához hiv: még jóval több a
                  keresztény iró, mint ahogy sokan hiszik: a tizenöt közt hat szülelelt keresztény
                  és keresztyén. S mindjárt megállapitom azt is, hogy “a nemcsak nálunk, de az egész
                  müvelt külföldön is teljes elismerésre talált irodalmi és esztétikai munkásság”
                  alkotásaiból még egy-két héttel elébb nemcsak vidámkedvü ujságok, de komoly
                  ábrázatu folyóiratok is csodabogarakat közöltek, az értelmetlenség, a zagyvaság
                  elrettentő példáiként. Megállapitom azt is, hogy alig két héttel e lelkesen habzó
                  ujságközlemény után, ujabb, de már nem oly lelkes adta hirül mindeneknek, akiket
                  illet, hogy a papirhiányra való tekintettel, első sorban a forradalom igazát
                  hirdető nyomtatványok és iskolai könyvek látnak napvilágot, a “tisztán müvészi
                  szempontok által vezetett” kommunista kormány a tudomány és irodalom remekeire
                  sort majd később kerit...</p>
					<p>Jóllehet nem vettem tulságos komolyan sem az irói szovjet megalakitását, sem a
                  nálunk és az egész müvelt külföldön teljes elismerésre talált népbiztos “külön
                  hangsulyozásait”, kivágtam a lelkes ujságközleményt s a szélire rá jegyzem: “Az én
                  irói halálos itéletem bejelentése. 1919 márc. 25.”</p>
					<p>Nem kellett sokáig várnom a halálos itéletre, két hét mulva megérkezett. A
                  Proletárdiktatura 20-ik napján egyetlen egy soros levélben értesitett a
                  sajtódirektórium, hogy “a Jó Pajtás beszüntetését határozta
                  el.” A halálos itéletet egy gyermekember “jegyezte”, akinek Ypszilont bitorló
                  nevével először e napon találkozám. Jóleső érzéssel vettem tudomásul, hogy az
                  Ypszilont még a proletárdiktatura sem itéli halálra, de ez a
                     halálos itélet váratlanul ért.</p>
					<p>A Jó Pajtás, amint a neve is sejtteti, gyermekujság. Nekem
                  több ennél: a világháboru fergetegében népes családom mellett egy még népesebb
                  család. Háborgó lelkemnek csendesitője, vigasztalója. A minden szépet, minden jót
                  elnyeléssel fenyegető vértengerben kicsiny sziget. Sziget, ahol édes volt a
                  számkivetettség: megédesitette ártatlan gyermekek szeretete. Köröskörül, ameddig
                  szemem ellátott: elmeháboritó Reménytelenség. Itt ezen a
                  kicsiny szigeten félénken, bátortalan, de kidugta fejét a hóvirág; bokor alján az
                  ibolya. És nyilt, nyiladozott szép sorjában a rét minden virága; daloltak a
                  madarak; zümmögtek a méhek; táncoltak a báránykák. Az egész világot beboritó
                  sötétségen is átszürődött a szigetre egy-egy vékony, melengető napsugaracska: a
                     Reménység. Itt sarjadzott, nőtt, növekedett a Jövendő. Meleg szivem vérével, könyével öntöztem az én kis
                  szigetecskémet, - s halljatok csudát! - itt télen-nyáron zöldelt a fü, nyilt a
                  virág, egy öreg szivvel összeforrt sok-sok ezer gyermeksziv; látván láttam, mint
                  menekülnek a mi kicsiny szigetünkre apák, anyák, nagyapák, nagyanyák: mind
                  csüggeteg lelküek; mind vigasztalást, bátoritást keresők. S im, a reményvesztett
                  lelkekben kicsirádzott a Reménység magja; beesett, holt halovány arcokról
                  szét-szétlebbent az özvegyi fátyol s a megindultság könnycseppjein átcsillant egy
                  gyönge mosoly. Az ujra éledő, ébredező Hit. Az Istenben való Hit.</p>
					<p>Erről a szigetről, “ahol édes volt a számkivetettség”, kergettek el engem s velem
                  a burzsujnak gunyolt, valójában proletárnál proletárabbá
                  tett gyermekeknek ezreit.</p>
					<p>Két pennám volt a világháboru előtt. Egyikkel a nagyoknak, másikkal a gyermek- és
                  a serdülő ifjuságnak irtam. Amazt kilőtte kezemből az első golyó, amely embert ölt. Emezt görcsösen szorongattam ujjaim közt, s le
                  nem tettem, mig egy durva kéz ki nem ütötte, a Proletárdiktatura keze.
                  Irótársaimat, akik ebben a nagy világösszeomlásban irták a legléhább könyveket,
                  nyilván a csüggeteg lelkek, a “szomorodott szivü hátramaradottak” vigasztalására,
                  - nem irigyeltem. Ismerem én sok minden gyarlóságomat, nem is rejtegettem e könyv
                  lapjain, de Irigység soha nem bántotta lelkemet. Sohasem kellett másvalakinek
                  figyelmeztetnie, hogy X., Y., Z. s az Ábécé többi betüje mind nagyobb iró, mint
                  én: nyomban megláttam ezt a magam szemével. S minden “nagyobbal” nagyobbra nőtt
                  az örömem, a boldogságom, mert minden egy esetben a szegény magyar irodalom
                  gazdagodását, dicsőségét ünnepeltem. Nem tagadom, de sőt igaz örömmel hirdetem,
                  hogy az ünneplésre a világháboru fergetegében is nyilt alkalom, ha ritka is.
                  Magyar szivemnek ugyan teljesebb lesz vala öröme, ha Barbusse
                   Tűz-emagyar iró nevét teszi világhirüvé. Hiába, a vér vizzé nem válik, s
                  akasztófa ide, akasztófa oda, vérem a Proletárdiktatura Istent, hazát, nemzetet
                  nem ismerő napjaiban is inkább huzott a kivert magyar bikához, mint a füstölgő
                  romjainkon kukorékoló gall kakashoz. Igen, a világháboru fergetegében is született
                  egynéhány magyar könyv, amely irójának komolysága, elmélyedése mellett tesz
                  tanuságot. Elmélyedéssel irni ágyuknak dörgése, városoknak, faluknak, az emberi
                  ész és sziv alkotta szépségeknek porba-hamuba omlása; földönfutóvá lett népek,
                  özvegyek, árvák millióinak egethasogató jajgatása, Istenkáromló átkozódás, s mind
                  ezt túlszárnyalóan: a soha nem szünő halálhörgésnek közepette - mely nagy lelkierő kell ehhez! Ez a lelkierő
                  hiányzott bennem. Ezt sem irigylem, de övé a csudálatom.</p>
					<p>Fel-fellobbant egy-két gondolalom, - mindjárt el is temettem. Cenzorok munkáját
                  minek szaporitsam? Ott ragadtam a Gyermekek szigetén. Ezen
                  a szigeten különösebb “elmélyedés” nélkül szolgálhattam a - Jövendőt. Ezen a
                  szigeten éhen halhattam volna ugyan, ha közbe-közbe nem szántogatok, nem
                  kapálgatok kisbaconi földemen, de szabad voltam itt, mint a madár. Dalolhattam,
                  mesélhettem; dalban és mesében kiönthettem a szivemet; csuffá tehettem a háboru
                  hiénáit; megutáltathattam s meg is utáltattam az én apró népemmel a fertelmes
                  háborut - - a cenzor bácsik éppúgy nem néztek bele az “ártatlan lapocskába”, mint
                  ahogy belenézetlen mondták ki rá a halálos itéletet a sajtó csupa 20-30 éves birái
                  s egyben hóhérai.</p>
					<p>*</p>
					<p>A tollat kiütik a kezemből, én is szaporitom a munkanélküliek és a dolgozni
                  nemakarók lézengő seregét. Kerek e föld leggyászosabb serege ez. A mesebeli fekete
                  gyász város Budapest: ez a város meghalt. Uccáin hömpölyögnek a tömegek, mégis
                  meghalt. Nem dolgozik itt senki, de senki. A burzsujból proletár, a proletárból
                  burzsuj lett; az eredmény: sem ez, sem az nem dolgozik. Minden néven nevezendő
                  “üzem” kommunizálva, munkások és megtürt tisztviselők a készt fogyasztják,
                  termelni nem termelnek. Magas fizetés - hamis bankóban, semmi munka: lehet-e e
                  rablógazdaság hosszu életü? A faluról egyetlen káposztafejet sem hoz be a gazda.
                  Nem bolond, hogy hamis bankóért adja véres verejtékének gyümölcseit. Aki éhen
                  veszni nem akar, kékpénzével, féltve őrzött ruhadarabjaival rójja a falukat, igy
                  jut egy-egy jó falathoz. Egyetlenegy szemmel látható, kézzel fogható munka foly a
                  feketegyász városban: közeleg május elseje, ennek örömére vörösbe öltöztetik az
                  egész várost. Husvét reggelén unokáimmal kisétálok a Margitszigetre. A feketegyász
                  város nagy darabján haladunk végig, s egyet látunk mindenfelé: gödröket ásnak,
                  azokba oszlopóriásokat állitanak, tetőtől talpig bevonják vörös ronggyal. Ezeket
                  a vörös rongyokat Bécs szállitja sokezer magyar ökör fejében. Vásárcsarnokokban,
                  mészárszékekben hétszámra nincs egy falat hus, sem burzsujnak, sem proletárnak, ez
                  is, az is zöldségen tengődik, de a feketegyász városnak vörösbe kell borulnia. De
                  hiába borul vörösbe, feketegyász város szine még feketébbnek látszik.</p>
					<p>Az Országháza előtt Andrássy Gyula lovasszobra deszkákból összetákolt
                  siralomházban. Talán le akarják dönteni, elébb azonban siralomházba ültetik a
                  német szövetség megteremtőjét? A Margitsziget, a csudaszép sziget! Mivé lett!
                  Széttaposott, lehevert gyepágyain a még el nem csapott őrök komoran szedegetik
                  össze az eldobált, piszkos ujságlapokat. Itt-ott letördelt, lehasogatott ágak!
                  Még nem vágták ki a tölgyeket, melyek alatt Toldi költője szeretett pihenni, még
                  csak az ágait hasogatják, de sor kerül majd a kivágatásra is. Vajjon e vandál
                  munkára lesz-e idejük?</p>
					<p>Minden napra tiz-husz rendelet s mind halálnak halálával fenyegeti a burzsujt,
                  akinek még megszöknie nem sikerült. Már kezdek ráeszmélni, mi az az “új világ”. Az
                  új világ “más világ”, ahová már sürün küldözgetik a 24 órás átalakulás
                  kerékkötőit. Megenyhülten gondolok vissza néhai Surányi Józsefre, akinek hősi
                  halált halt egyetlen fia; aki e fiu emlékére menedéket adott a hadiárváknak; aki
                  csak kérdezte tőlem: mért nem mindjárt? Ezek nem kérdezik,
                  de halállal fenyegetve parancsolják: Mindjárt! Mindjárt! Huszonnégy óra alatt
                  akarják átgyurni a lelketlenül megcsonkitott országot. Aggot és gyermeket. Be
                  akarják zárni Isten házát. Nemcsak akarják, de ki is kergetik az iskolából a
                  vallást. Ezek nem akarnak hosszuéletüek lenni, mert arra tanitják a gyermeket,
                  hogy ne tisztelje szüleit. Ezeknek nem szent a családi tüzhely: serdülő fiuknak,
                  lányoknak a szabad szerelmet hirdetik. Ezek azzal alázzák meg a tanárt, hogy
                  rászabaditják a diákot. Egy széket ül a diák a tanárral a fegyelmi tanácsban. A
                  diákok itt is, ott is ráteszik kezüket a tanári könyvtárra - ezután ők szabják
                  meg, mi könyvet olvashat a tanár. Ezek azzal alázzák s gyalázzák meg a tanárt,
                  hogy iskolázatlan bizalmiakkal ellenőriztetik a tanitást, különösen a történelem
                  tanitását. Ezek bizonyitványokat adatnak ki soha nem vizsgázott vörös katonáknak.
                  Ezek - májusban, amikor ugy látszik, hogy végéhez közeledik a pünkösdi királyság -
                  egy züllött tanárral megkisértetik az igazgatókat, hogy vigyék fel a közoktatási
                  népbiztoshoz a gimnázium pecsétnyomóját s egyben husz darab érettségi lapot, hogy
                  iskolavégzetlen, de nagy hivatalt viselő gyermekek részére állitsanak ki érettségi
                  bizonyitványt! Jó lesz az - Oroszországban. Ez nem kitalálás: az én igazgatóvőmet
                  is megkisértették.</p>
					<p>Feneketlen erkölcstelenség, rablás, gyilkolás, ártatlan emberek halálra kinozása -
                  ez az uj világ. Egyszer-kétszer megfürdették a proletárgyermeket, egyszer-kétszer
                  cukrot, süteményt osztottak ki; egyszer-kétszer szinházba, moziba vitték; s nem
                  egyszer-kétszer, de szakadatlan csepegtették a gyermekszivekbe a gyülöletet - ez
                  az uj világ. Én pedig és mind, akik a régi világban nevelődtünk s becsületes
                  akarói vagyunk a becsületes haladásnak, ülünk, ülünk, búsan ülünk, mint a
                  sziciliai mesék végén a szegény mesemondók, mondván: Hej, lett aztán hét országra
                  szóló lakodalom, ettek, ittak, vigan voltak, mi pedig csak ülünk, ülünk,
                  szomoruan ülünk és éhezünk tovább... Mert igen ritkán járok az uccán, egész
                  napokat otthon ülök: szabadon, még szabadon ülő fogolynak érzem magamat. Nekem,
                  mint a gólyának, két hazát adott végzetem, az egyik a kicsiny falu, a másik az
                  ország szive. Az egyik elveszett, a másikban fogoly vagyok; szabadon ülő,
                  senyvedő fogoly. Szaladnék akár a pokol fenekére is, de nincs mivel és nincs hová.
                  Negyven esztendeje szántogatok a “magyar ugaron”, s a proletárdiktatura sötét
                  napjaiban egész gazdaságom egynehány-rend változó ruha, egynehány hamis 200
                  koronás bankó, s messze a keleti határon néhány hold föld, negyven esztendő véres
                  verejtékének szerzeménye, amelyről nem tudom, vajjon szántok-e még rajta
                  valaha?</p>
					<p>Huszonöt év óta az első nyár ez, hogy nem járhatok-kelhetek erdőn, mezőn; nem
                  hallom a szántóvető madarának, a pacsirtának égbeszálló énekét. Mondom Máriának:
                  Már negyven napja nem volt toll a kezemben. Itt elsenyvedek. Megyek falura.
                  Valahol tán találok munkát. Még elbirom a kaszát.</p>
					<p>Mondta Mária:</p>
					<p>- Majd elmegyünk falura is, de ketten, nagyapóka. Egyelőre itthon marad. Addig
                  megyek, amig valahol megtalálom a maga kedves iró papirosát. Akkor szépen leül az
                  asztal mellé s megirja azt a könyvet, amelyet évek óta igér nekem: a falujának, a
                  népének az életét, na meg a magáét.</p>
					<p>- Megirjam? Kinek?</p>
					<p>- Az iróasztal fiókjának.</p>
					<p>És elméne Mária s még az nap szerze ötszáz iv kockás papirost. És letevé az
                  asztalra. És leült az öreg ember s kezdé irni a könyvet az asztalfiának.. Kezdé
                  irni ezzel a gondolattal: Ha öreg, rozoga asztalom némán türte, hogy hátán
                  megirjak száz és nem tudom hány könyvet, illő, ugy-e, hogy a száz és nem tudom
                  hányadikat neki szenteljem? A betlehemi pásztorok sajttal kedveskedtek a kis
                  Jézuskának, a legtöbbet érővel, amit neki ajándékozhatának. Én, a koldus iró,
                  róhatom-e le adómat értékesebb ajándékkal, mint ezzel a könyvvel, az elsővel,
                  amelynek terjedelmét, megirásának határidejét, tiszleletdiját kiadó nem szabta
                  meg; ezzel a könyvvel, amelyben egy halálraitélt népnek s e nép fiának az
                  életefolyását szándékozom egyszerüen, minden tóditás, szinezés, röviden: hazugság
                  nélkül megörökiteni; ezzel a könyvvel, amelynek mindössze ha gyermekeim, unokáim s
                  talán még a dédunokáim lesznek hihetően kegyeletes szivü és elnéző olvasói - nem,
                  nem, ennél nagyobb ajándék nem telik tőlem, végtelen türelmességü
                  iróasztalom!</p>
					<p>Igen, ezzel a gondolattal, ezzel az elhatározással fogtam munkába s irtam meg e
                  könyv három fejezetét ezer esztendő legszomorubb májusában.</p>
					<p>*</p>
					<p>Ami igaz: igaz; ami nem igaz: hazugság. Nem szabad elhallgatnom, hogy a halálos
                  itéletet nyomban követte a felmentő itélet. Felebbezés nélkül követte. “Ön nélkül
                  az ifjusági irodalom el sem képzelhető!” áradt felém erről, arról, jobbról,
                  balról, minden felől a kisértő szózat. “Természetesen”, csak a
                  proletárgyermekeknek szabad irnia...</p>
					<p>- S a “burzsuj” gyermekek?</p>
					<p>- Azok dögöljenek meg!</p>
					<p>Ezt üzenték nekem abból a házból, ahol gyermekkoromban Eötvös József, életem delén
                  Apponyi Albert csinált nemzeti kulturát.</p>
					<p>- Inkább dögöljek étlen! - tört ki ajkamon az első s remélhetően az utolsó durva
                  szó.</p>
					<p>A burzsuj gyermekek dögöljenek meg... Ezt nekem üzenték, aki gyermek és gyermek
                  közt különbséget soha nem tevék. Burzsuj gyermek is, proletár gyermek is
                  megtalálhatá könyveimet az iskolák könyvtáraiban, s ha nem hazudik a statisztika,
                  az én könyveimnek akadt legtöbb olvasója. A léha, munkátlan életre az én
                  könyveimből nem kapott kedvet a burzsuj gyermek, a munka s a munkás kéz
                  megbecsülésére annál nagyobbat. Fajokat, felekezeteket, osztályokat egymás
                  gyülöletére nem neveltem, a Szeretet volt alapigéje minden
                  egy könyvemnek. És most, életem alkonyulatán a Gyülölet
                  szolgálatába állitsam tollamat!?</p>
					<p>Teljes két hónapig aludt a Jó Pajtás, özönével jöttek a gyermekek levelei. Ha
                  valahol annak a sok ezer gyermeknek a sirása összetalálkozik! A kő is meglágyul
                  bizonnyal. Ezekre a levelekre válaszolni nem lehetett. Megirhattam-e, hogy mért
                  kellett az ő kedves pajtásuknak meghalnia? Bizony, mondom, ezek az emberek az
                  ártatlan gyermeksziveken követték el a legnagyobb kegyetlenséget.</p>
					<p>Két hónap mulva ujabb üzenet. Nem bánják, gyermek és gyermek közt ne tegyek
                  különbséget, ők is a szeretetet akarják hirdetni, de az ujságnak más cimet kell
                  felvennie! Más cimet. Miért? Csak azért. Megmagyarázni nem tudják. Egyszerüen mást
                  akarnak, valami ujat minden téren, ha annak az ujnak sem haszna, sem értelme
                  nincs.</p>
					<p>Számtalan, kedvesnél kedvesebb cimet ajánlanak. Például: A kis munkás. A kis
                  elvtárs. A kis proli! Még ezt is. De ettől elállnak, mert
                  eszükbe jut: hiszen prolinak csufolja őket a pesti elméskedés.</p>
					<p>- Nem, nem, soha!</p>
					<p>Tovább alkudozunk. Hát legyen Jó barát. Igen jó cim, de
                  miért legyen a Jó Pajtás-ból Jó
                     Barát?</p>
					<p>- Nem, nem, soha!</p>
					<p>Végre is kapitulálnak. Jól van, maradjon a régi cim.</p>
					<p>Közlöm a Franklin vezérigazgatójával, Gárdos Alfréddel az üzenetet. Abban
                  állapodunk meg, hogy ha tisztességgel fel lehet támasztani az ujságot, támasszuk
                  fel. Végre is, övék a Franklin, övék az ujság is, elrabolták ezt is, azt is,
                  tehetnének vele, amit akarnak. Még mindig előnyben vagyunk ama földbirtokosokkal
                  szemben, akiknek a földjét elkommunizálták, s a legjobb eset, ha a volt gazdát
                  meghagyták; intézőnek. Lám, mi feltételeket is szabhatunk. Ki tudja meddig tart a
                  vörös uralom? Összeomlik, kétségtelen, de mikor? Ugy elalszik az ujság, hogy fel
                  nem támad többé. Még azt is kikötöm, hogy cenzurát, beleszólást nem türök. Ezt is
                  elfogadták. Vesztüket érzik ezek az emberek? Vagy arra várnak, hogy csak kezdjek
                  munkába s felrugják a kikötéseimet? Állok elébe.</p>
					<p>Két ifju intézi a gyermek- és ifjusági irodalom ügyeit a közoktatási népbiztosság
                  kebelében. Azon kezdik, hogy tisztességben megőszült irókat előszobában
                  várakoztatnak. Elhitetik ezekkel az éhező öreg emberekkel, hogy minden kézirat
                  egyenest hozzájuk adandó be. Én ezekből a kéziratokból egyetlen egyet sem fogadok
                  el. Inkább egymagam irnám tele az ujságot, semhogy másodkézből vegyem át a
                  kéziratot. Az ifjak igen dühösek, hogy soha feléjük sem nézek, nem alázom meg
                  magamat. Az ifjak közül az ifjabbik leveleket irogat, nem hivatalosat, de
                  jóakaratu magánleveleket. Nem válaszolok rájuk. Az ifjunak gyönyörü tervei vannak,
                  de én azok méltánylására képtelen vagyok. Az ifju egy még ifjabb ifjut azzal küld
                  hozzám, hogy ezt az ifjut a szellemi munkások tanácsa az összes ifjusági lapok
                  technikai és müvészeti irányitására nevezte ki. A 18-20 éves ifjat igen nyájasan
                  fogadom, s miután előadta jövetele célját, mondom neki: - Hogy maga, kedves öcsém,
                  jobban ért a müvészeti irányitáshoz, ezt én látatlanban elismerem, önök tehetnek
                  akármit az én elrabolt szellemi tulajdonommal, de csak - nálam nélkül. Az ön
                  kinevezése megsértése az egyezségnek, én tehát tovább nem szerkesztem az ujságot.
                  Egyet azonban tanácsolok: ne mutatkozzék be a főszedőnél, ne közölje vele, hogy
                  ezután ön fogja teknikailag irányitani az ujságot, mert a főszedő már torkig van a
                  kommunizmussal és önt ki fogja dobni.</p>
					<p>Az ifju sürü bocsánatkérések s elég nagy hallgatóság derültsége közt bucsuzik el.
                  Néhány nap mulva hozzám juttatnak néhány igen kezdetleges illusztrációt: mind
                  ennek az ifjunak a remeklése volt. Csupa szomoru tehetségtelenség. S ezzel akarták
                  irányittatni az ujságot ugy müvészeti, mint technikai tekintetben!</p>
					<p>Hát ez igen kedves, igen szép világ volt, de a legkedvesebb s legszebb benne, hogy
                  hamarosan kimult. Pedig már kész volt a szomoru véget ért Somogyi Béla kommunista
                  olvasókönyve is, csak éppen ki kellett volna nyomtatni.</p>
					<p>- Kár belekezdeni, - figyelmeztette Somogyit jóakaratuan a nyomdavezető. - Mire
                  kinyomjuk, összeomlik a proletárdiktatura.</p>
					<p>Ez már a második olvasókönyve volt Somogyinak. Egyet a Károlyi-uralom alatt
                  állitott össze: ezt elsöpörte a kommunizmus. A második már nyomdafestéket sem
                  látott. A proletárdiktatura összeomlott, mert össze kellett omlania. Az
                  ellenforradalmak nem tudják ledönteni, de már ugy látszik, hogy maguk a munkások
                  fogják ledönteni: a leggyalázatosabb módon terrorizált, félrevezetett munkások.
                  Hiába volt a munkásnak miniszterinél jóval nagyobb fizetése, a hamis bankót a
                  gazdaember nem fogadta el, s a munkás jobban éhezett, mint a kirabolt burzsuj.
                  Mert minden burzsujnak volt valamelyes gyökere falun, igy vagy ugy, élelmiszerhez
                  jutott. A munkásnak, ha jól akart lakni, fel kellett csapnia vörös katonának.</p>
					<p>Tanuja vagyok, amint egy betüszedő keservesen panaszkodik a nyomdavezetőnek, hogy
                  ő már nem birja tovább az éhezést.</p>
					<p>- Maga panaszkodik? Hisz maga már akkor kommunista volt, amikor még hire sem volt
                  a kommunizmusnak!</p>
					<p>- Nem igy értettem a kommunizmust! - kiabált a megcsalt
                  ember dühével.</p>
					<p>Természetes, hogy nem igy értette. Egyetlenegy jobbérzésü ember sem értette igy. A
                  vezérek rabolnak és raboltatnak s duskálnak minden jóban. A munkást veti fel a
                  hamis pénz, s maga, felesége, gyermekei éheznek. De csak a pesti munkások éheznek,
                  a mezőgazdasági munkásnak a nagy uradalmakban uri dolga van. Dolgozni alig
                  dolgoznak valamit, vigan fogyasztják az uradalmak készleteit. Hogy lesz-e
                  harapnivaló a jövő esztendőben, arra nem gondolnak: “egyél, igyál, mulass, minden
                  egyéb semmi.” Iparvállalatok, uradalmak mind szörnyü deficittel “dolgoznak”,
                  ismeri be egyik népbiztos a szovjetgyülésen, s ugyanaz állapitja még, hogy a
                  hivatalok tele vannak csirkefogókkal, akik nemcsak az időt lopják, de lopnak
                  mindent, ami megfogható. Kisül, hogy a szovjetköztársaság nagy bünszövetkezet,
                  tagjai rablók és gyilkosok! Van, bizonnyal van köztük néhány tiszta kezü és
                  zavaros fejü álmodozó is, magam is ismerek egyet, akinek tisztakezüsége mellett
                  hitet mernék tenni. Lukács György az, a Hitelbank igazgatójának fia, akire nem az
                  a megállapitás találó, hogy: vagy szent vagy őrült, hanem ez: szent is, őrült is.
                  Ez a szent és őrült ifju már kisdiák korában több könyvet olvasott össze, mint
                  akárhány agg tudós egész életében. Barátait, ha valami “uj” elmélettel állanak
                  elé, mosolyogva inti le: rég tul van ő már azon! Kéjelegve dicsekszik, hogy
                  radikalizmusával tiz esztendővel mindig előbbre jár, mint rokongondolkozásu
                  barátai. A Kisfaludy-társaság pályázatán tünik fel a 22-23 éves bankárfiu a modern
                  drámáról irt nagyszabásu könyvével. Lenézi a Kisfaludy-társaság öregeit, ezek neki
                  mind vén szamarak, de a lenézett társaságtól nyert koszorut látható boldog-büszkén
                  tüzi a fejére. A könyv alapos könyv, de nyelve, stilusa rettenetes. Végére
                  juthatatlan, össze-visszakeveredett mondatokban ir: ugy ennek, mint ezután
                  következő müveinek olvasása a türelmet kemény próbára teszi. Amint elébb mondám,
                  csodabogarakat közölnek könyveiből, s ugyanez a sajtó most egekig magasztalja.
                  Nem csodálom, mert elsőrendü tiszteletdijat s elsőrendü élelmezést igér az
                  irodalom munkásainak. Bizonyos, hogy komolyan igérte ezt ez a szent és őrült ifju,
                  s talán még a proletárdiktatura rövid életében beváltja igéretét, ha népbiztos
                  társai is szentek és őrültek, mint ő. De ezek mindent elraboltak és elraboltattak,
                  s a magyar iró sohasem éhezett annyit, mint az “elsőrendü ellátás” négy
                  hónapjában.</p>
					<p>Az ötvenes-hatvanas évek egyik sokat éhező irójától megkérdezte valaki:</p>
					<p>- Ugyan bizony, mi tartja benned az életet?</p>
					<p>- A lelkesedés s a dunaparti szilva!</p>
					<p>Most azonban sem lelkesedés, sem dunaparti szilva. Zsirtalan és hustalan
                  tökkáposzta-főzelék az ebéd is, a vacsora is. Szekerek végtelen sora döcög
                  Budapest uccáin, tökkel és mindig tökkel megrakodva. Ezren meg ezren esküsznek
                  meg, hogy, ha vége lesz a vörös uralomnak, soha tököt nem esznek.</p>
					<p>Undoritó, felejthetetlenül undoritó látvány a tökkel megrakott, a szemetes uccákon
                  végigdöcögő szekérkaraván. Volt egy királyunk, akinek Kun László volt a neve.
                  Ennek uralkodása alatt oly nagy volt a szegénység, hogy az emberek maguk huzták a
                  szekeret, mivelhogy nem volt igavonó állat. Ma is Kun László szekerének hivják a
                  taligát, mit a szegény ember maga huz. Amint halhatatlanná lett Kun László
                  szekere, halhatatlan marad a tök is, Kun Béla nevével kapcsolatban.
                  Elképzelhetetlenül sivár képet mutatott a feketegyász város. Ha egy város romokban
                  hever, az ember Mariusként leül a romokra és zokog. Itt állnak a falak, megvannak
                  a tetők, s ez a város mégis halottabb, mintha romokban heverne. Ez nem zokogtat.
                  Ez émelyegtet. Ez az émelygés sirig kiséri mindazokat, akiknek e feketegyász
                  város falai közt kellett senyvedniök.</p>
					<p>Mark Twain, az amerikai humorista kacagtatóan mondja el egyik humoreszkjében, hogy
                  micsoda bolond dolgokat irt, amikor ő gazdasági lapot szerkesztett. Többek közt
                  leirta, hogy mely nagyszerü krumpli terem - a fán. A cikk megjelenése után
                  bekopogtat hozzá egy öreg földbirtokos. Kezében az ujság. Kérdi: Ön a szerkesztő?
                  - Én. - Ön irta ezt a cikket? - Én. Az öreg ur szót sem szólt, csak megcsóválta
                  fejét és eltávozott. De hát ez, - mondaná édesapám - rege. Ám nem rege, de komoly
                  valóság, hogy a közélelmezés népbiztosa április végén őszintén megvallja: csak
                  májusban és juniusban nem lesz hus, de juliusban már lesz, mert “tudvalevően a
                  mezőgazdasági munkák junius végén befejeződnek s a gazdák
                  ekkor piacra viszik az állataikat”. Mondanom se kell, hogy a gazdák megátalkodott,
                  makacs emberek, velök nem lehet elhitetni, hogy a gazdasági munkának juniusban
                  vége, azontúl ökörre szükség nincs: burzsuj és proletár juliusban is zsir és hus
                  nélkül eszi a tököt.</p>
					<p>Julius 29-ikét, házasságunk 35-ik fordulóját úgy ünnepeljük meg nagyanyókával,
                  hogy a feketegyász városból egy pestmegyei tót faluba menekülünk. Ott nyaral a
                  leányom négy apró gyermekkel, itt akarja tejjel feltáplálni őket. Nyomorult viskó
                  földes szobácskájában huzódnak meg: az én falumban a cigánykovácsnak különb háza
                  van. A szivem összeszorul, érzem, mint szivárog a vér belőle. Hát idejutottunk!
                  Messze Keleten üresen, némán szomorkodik egy nagy ház, egy nagy kert, s az én
                  gyermekem, az én unokáim putriban, a földön fekszenek... De az anya - anya. Neki
                  az a fontos, hogy sok és jó tejet tölthet gyermekeibe. A gyermekeknek: itt is van
                  erdő, mező, ahol szabadon járhatnak-kelhetnek, szaladgálhatnak. Itt voltaképpen
                  csak mi vagyunk igazán szomoruak, mi, az öregek. Hát ezért éltünk? Ezért
                  kinlódtunk?</p>
					<p>A falu különben meglepő szép. Minden kertben sok gyümölcsfa, főként szilvafa
                  temérdek. Messziről kis erdőnek tetszik a falu. És erdő koszoruzza köröskörül.
                  Csővár a falu neve, 48 előtt a Prónay-család jobbágya volt a nép. Nem messze.
                  Acsán remetéskedik az agg Prónay Dezső, a kuruc magyar. Mit kellett megérnie ennek
                  a magyar viselethez, a magyar erkölcsökhöz minden időkben hü magyarnak! A
                  kastélyában dorbézoló vörös katonák estétől reggelig az agg főurral szolgáltatják
                  ki magukat! Soha szeszesitalt nem ivott, s kényszeritik, hogy koccintson, igyék
                  velük. És akkor az aggastyán földhöz vágja poharat: Nem, nem, soha! Egyik vörös
                  mellének szegezi fegyverét. Prónay pisztolyt ránt elő, s a gyáva vörös a fegyvert
                  leereszti... Meghalni? Nem, ölni igen, meghalni nem szeret a vörös. A volt
                  jobbágyok neszét veszik, hogy az ő volt földesuruk kastélyában tivornyáznak a
                  vörösek. Nosza, felkerekednek s huszonnégy fegyveres vörös esze nélkül szalad a
                  jámbor tót atyafiak haragja elől...</p>
					<p>Szakadatlan haza gondolok s emiatt nem tudom élvezni a falut. Gyötrelem, kín itt
                  minden pillanat. De kárpótol a szenvedésért, hogy a tót atyafiakat közvetlen
                  közelről ismerhetem meg. Mely becsületes, mely hüséges, mely hálás nép ez!
                  Atyjaként tiszteli s szereti volt földesurát, aki 48 után is igazi atyja,
                  támogatója, védője az ő népének. S mely jószivü nép! Ahol megfordulnak unokáim,
                  mindenütt megrázzák nekik a gyümölcsfákat; mindenütt szelnek nekik egy karéj
                  kenyeret, s igen megsértődnek, ha el nem fogadnák. Akárcsak az én népem!</p>
					<p>Buza, árpa, zab lekaszálva, a sarjura még később kerül sor, én meg ugy szeretnék
                  kaszálni! A séta a réten, az erdőn ki nem elégit. Dolgozni szeretnék s nincs mit.
                  Mindössze egy szekér árpakévét dobálhatok a gépbe: pap házigazdám bizony nem tehet
                  arról, hogy nem termett több ennél. Jövőre ennyi sem fog teremni. Néhány hold
                  parókhiális földjét is kommunizálták. De... Nini, mi történt? Trénszekerek
                  kanyarodnak be az erdő felől, kisebb-nagyobb csapat vörös katonák ereszkednek le
                  innen is, onnan is az erdő sürüjéből: a szerte züllött vörös hadsereg előfutárjai
                  ezek. Kevés ideig pihennek, sietnek Vác felé. A sapkákról eltüntek a vörös
                  szalagok, kicsiny nemzetiszin szalagok kerülnek elő a sapkák bélése alól.</p>
					<p>- Vadnak-e itt magyarok? - kérdi egy sastollas katona.</p>
					<p>- Nem igen, - mondom én. - De hát te hogy kerülsz ide Csikországból?</p>
					<p>- Honnét tudja az ur, hogy én onnét való vagyok, - döbben meg a fiu.</p>
					<p>- Onnét, mert csiki a beszéded. Csak ti mondjátok igy, hogy “vadnak”.</p>
					<p>- E’mán szent igaz.</p>
					<p>Kitudódik, hogy e fiu egyike az “átgyurt” székely vörös katonáknak. Székely urak
                  gyurták át...</p>
					<p>Oh, oh, gyerünk tovább. Hiszen, minden jó, ha a vége jó. Azok a székely urak, csak
                  azt cselekedték, amit annyi más ur cselekedett: egyik “beijedt”, a másik meg “az
                  ördöggel is szövetkezett” - csak még egyszer bevonulhasson az édes anyaföld
                  kebelére.</p>
					<p>- Mégis csak jól választottuk meg a házasságunk napját, Mária. Ennek évfordulóján
                  omlott össze a vörös világ.</p>
					<p>Augusztus 1-én reggel pedig a papiházba egy kis fiut hozott a gólya. Ha ez a gólya
                  beszélni tudna, ezt mondhatta volna:</p>
					<p>- Jegyezzétek meg ezt a napot. Ma kezdődik a - fehér világ.</p>
				</div>
				<div type="chapter">
					<head>TIZEDIK FEJEZET. Ebben naplószerü feljegyzések, soha el nem küldött levelek
                  lesznek, s az igen hosszura nyult könyv befejeződik.</head>
					<p>1919. augusztus havában.</p>
					<p>Tehát: a vörösvilág összeomlott. A népbiztosok egyrésze megszökött. A főbünösök
                  szöktek meg. Tul a Dunán népitélet végez azokkal, akiknek az eltünésre nem volt
                  idejük; Budapesten oláh katonaság fogdossa össze őket. A nagy fellélegzés örömébe
                  ürömcsepp vegyül. Ennyire legyöngült az őserő?...</p>
					<p>*</p>
					<p>Az asztalfiának szánt könyv irásában elakadtam. Elő-előveszem a tollat, egy szó
                  nem sok, leirni annyit sem tudok. A falumból tavasz óta sem szóbeli üzenet, sem
                  levél. Vajjon a fáim élnek-e még?</p>
					<p>*</p>
					<p>Egyetlen egy napilap jelen meg. Nem a régiek közül való. Most született. Lám,
                  ebben az országban meghalni nem lehet. Az egyetlen magyar lapot egy
                  darabont-képviselő szerkeszti. Van-e magyar, aki a darabont világra emlékszik még?
                  Egyáltalán, vanak-e magyarok? Az egyetlen magyar napilapot oláh cenzor cenzurázza.
                  Hallani vélem a kalandor gróf dunnyogását: «Él magyar, áll Buda még.»</p>
					<p>*</p>
					<p>Tul a Dunán szervezkedik a nemzeti hadsereg. Horthy Miklós, a hős tengernagy a
                  szervezője. Kunmagyar. Hát csakugyan «megvirrad még valaha?» Nem lesz mindig
                  éjszaka? Most még éjszaka. Sötét rengetegben bolyongunk, mint a mesebeli király.
                  Nem találjuk a kivezető utat. Vajjon meglátom-e az Igéret földjét? Már azzal is
                  megelégedném, ha gyermekeim pillantanák meg.</p>
					<p>Szeptember 21.</p>
					<p>Hetek óta nem volt toll a kezemben. Máriának hetek óta egy volt a gondolatja: Ő
                  hazamegy. Viszi Jankót is, halálnak eljegyzett gyermekünket. Még eddig minden
                  gyermekét kitépte a halál karmai közül, hátha most is sikerül a lehetetlen? De
                  akkor még apró gyermekek voltak; az övé voltak, egészen az
                     övé. Szegény Jankó már többek kezéből került vissza az ő kezébe... Oh,
                  Mária, Mária, Golgotha-hegyén térdeplő Mária, a halálé lesz a diadal, nem a tied!
                  Heteken át a készülődés izgalmai, a bucsuzódás keservei. Éjszakák után éjszakák,
                  szemünkre alig jön álom. Most válunk el először harmincöt év alatt. Lehetséges ez?
                  Szivünkről szakadt gyermekünkért mit nem cselekednénk? Mária elment. Az erkélyről
                  kisérte könytől homályos szemem a hazabujdosó anyát és fiát, mig a messzeség
                  elnyelé. Soha még a vasuthoz ki nem kisértem senkimet. Nekem minden válás -
                  komoly, igen komoly fájdalom. Máriának is. Hogy két öreg ember elsirja magát a
                  hömpölygő, dulakodó tömegben! Igy, igy, itthon, ahol csak Isten lát, senki más.
                  Csak Isten hallja a bucsuszót, nem is hallhatja más, mert egyikünknek sincs
                  szavunk.</p>
					<p>Reggel tünt el bus alakod, Mária. Vajjon látlak-e többet? A fiamat utoljára
                  láttam.</p>
					<p>*</p>
					<p>Október.</p>
					<p>Ha gyéren is, akad egy-egy ember, aki levelet hoz Máriától s visz tőlem őneki.
                  Jankónak a kisbaconi levegő láthatóan jót tesz. A gazdaság rendben. A földeket
                  mind bevetették a jó atyafiak. A falu csöndes. Különösen, mióta három legényt (a
                  falurossza mind a három) Mária csendőrkézre adott. Ime, három legény terrorizált
                  egy egész falut. Raboltak, gyujtogattak. Senki sem merte elfogatni. Vesztükre,
                  Elek nagyapó méheset rabolták ki. S Máriát, a bátor pesti asszonyt, áldja az egész
                  falu. Ez is te vagy, Mária! Ha igy el tudnál bánni a
                  halállal is!</p>
					<p>*</p>
					<p>Az a gondolatom támadt, hogy minden nap eseményét feljegyzem röviden, hogy
                  mindjárt átadhassam, ha véletlen postás akad. Ugyanezt cselekszi Mária is. Sőt
                  Jankó is fel-feljegyez egy s mást. Az irása változatlan. A vonásai határozottak.
                  Ez az édesanya s a baconi levegő müve. Vajjon én szivom-e még ezt a levegőt?</p>
					<p>*</p>
					<p>«Amig én nem kérlek, ne gyere haza.» Szegény Mária, mit kellett leirnod! Nem
                  megyek, nem. De éjjel, az álom szárnyán, szabad, ugy-e? Minden éjjel rólad
                  álmodom. Kierőszakolom magamnak ezt az álmot. Órákig fekszem ébren, szakadatlan
                  Rád gondolok, igy szenderülök el. Bizonyos, hogy látni foglak. És látlak is. Csak
                  egy busit, hogy Te mindig néma vagy, néha komor is, mintha valamiért neheztelnél
                  reám. Szólalj meg, Mária! De ha nem szólalsz meg, látásoddal is megelégszem.</p>
					<p>*</p>
					<p>November 16.</p>
					<p>Ma nagy ünnepe volt az ország szivének: bevonult a nemzeti hadsereg. Én, ősi
                  szokásomhoz hiven, itthon ünnepeltem. Az Országháza előtt volt a tábori mise. A
                  családot a «kis doktor» képviselte. No, meg Ágnes, az én «dajkám». Ő a
                  Muzeum-kertből nézte végig az uj; honszerzők menetét. Magánkivül rohant be, a
                  kályha mellett üldögélő öregemberhez: Sohasem láttam ilyen szép katonákat! Már
                  tegnap leszedte koszoruimról a szalagokat, zöld festéket vett, két szalagot zöldre
                  festett s kitüzte az erkélyre a Benedek-család nemzeti lobogóját.</p>
					<p>Csodálatosan munkál ebben a székely leányban az őserő. Nappal egymaga végzi két
                  ember dolgát, este meg tanul. Késő éjjel is tanul. Decemberben levizsgázik a
                  harmadik és negyedik polgáriból. Lolli foglalkozik vele esténként. Azt mondja: tüz
                  az esze. Szegény leány! Pedig ő is el van jegyezve a halálnak, mint a mi
                  fiunk...</p>
					<p>Vajjon lesz-e e levelemnek postása? Innen, ugy látszik, már senki sem megy haza.
                  Annál többen jönnek hazulról ide. Jönnek, jönnek, folyton jönnek a számüzött
                  magyarok.</p>
					<p>*</p>
					<p>November 19.</p>
					<p>Tegnap este óta hull a hó. Itt a tél. Egész komolyan itt van. Kezdődik az igazi
                  fázás és koplalás. Két forradalom, megszállás: Csonka-Magyarország kirabolva. Egy
                  kályhára való fát és szenet valahogy összeteremtünk, de a lakosság nagy részére
                  irtózatos szenvedés vár. Sőt már itt is a szenvedés. Még tiz nap van hátra a
                  hónapból s már ötezer korona elfogyott. Pedig csak négyen vagyunk. Már kezdek
                  körülnézni a lakásban... Mit is lehetne eladni nagyobb szivfájdalom nélkül?</p>
					<p>Ma éjjel igen megrikattál, Mária. Hazajöttél, az előszobában egy pillanatra
                  megálltál, szó nélkül megfordultál s elmentél. Sirtam, mint a gyermek. Sirva
                  ébredtem fel. Arcomon záporként folyt le a könny, hosszu időre lehangolt az álom.
                  De lassanként lecsendesültem. «Somnia sunt contraria». (Az álmok ellenkezőt
                  mondanak.)</p>
					<p>Vajjon lesz-e e levélnek postása? Amióta elmentél, még ilyen reménytelenül nem
                  irtam levelet. Jó éjszakát, szivem Máriám!</p>
					<p>*</p>
					<p>November 24.</p>
					<p>Nemsokára megkapjuk a békefeltételeket. A békedelegáció elnöke: Apponyi. Ennek
                  méltán örvend minden magyar sziv. Ha valaki még valamit kivivhat javunkra a
                  konferencián: ez ő. Ott a helye, nem a miniszterelnöki székben. Ott
                  összemorzsolnák a «fajmagyarok». Mi ez? kérdenéd, ha kezedbe kerülne e
                  «macskaköröm». Megmagyarázom. Világosan emlékszem: éppen huszonöt esztendeje, a
                  rég megboldogult Fővárosi Lapok-ba vezércikket irtam. Az
                  volt a cime: Mind jeles irók vagyunk. Ha ma irnék cikket,
                  ennek az lenne a cime: Mind fajmagyarok vagyunk.
                  Egyébként a kicsi Máriát ugy elválasztották, hogy észre sem vette. Pompás szinben
                  van, nagyszerüen fejlődik. Táncol, énekel, mindenféle mókákat csinál. Amikor
                  szülelett, felsóhajtottam: Hát te mire születtél! Most azt mondom: be jó, hogy
                  születtél! Mert igen bájos gyermek, az öreg ember meg valamennyi önző.</p>
					<p>*</p>
					<p>December 2.</p>
					<p>Napok óta pihen naplóiró-tollam. Rettenetesen lehangol a reménytelenség: semmi
                  kilátás, hogy hirt adjunk magunkról. Ha egy nap nem: kaptál levelet valamelyik
                  gyermektől, kétségbeestél, minden rosszat össze-visszagondoltál. Nem merek arra
                  gondolni, mit csinálsz most. Ma itt volt egy székely fiu: Püspökladánytól
                  Szolnokig gyalog tette meg az utat, mert nincs személyforgalom. Itt egy ezeres bankóra ült s ugy kelt át a Tiszán. Igy csónakázik
                  most a magyar. Ez nem látott titeket, de «hallotta», hogy jól vagytok.</p>
					<p>A mai este korszakalkotó. Mától kezdve engedély nélkül lehet kószálni egész éjjel,
                  ugy helyreállott a rend. Ugy legyen! No, és: a Jó Pajtás
                  feltámadott. Csak kétszer fog megjelenni havonként a papirhiány miatt. A fő, hogy
                  erkölcsi kényszer elé kerültem: irnom kell. Mert amióta te elmentél, Mária, egy
                  sorral sem folytattam a könyvemet. Csak ülök, ülök naphosszat, olvasok, olvasok s
                  mert ugy látom, sohasem fogod olvasni e naplót, meg merem mondani, hogy
                  rendszerint késő éjjel alszom el valamelyik könyvön. Mit is mondott édesapám?
                  «Nekem az a könyv, ami a gyermeknek a csics: elalszom rajta.» Nekem is. Végtelen
                  boldog vagyok, hogy halálos veszedelem nélkül irhatom le és nyomathatom ki ezt a
                  három: szót: Isten, Haza, Nemzet, - s természetes, hogy a Jó Pajtás ezután is a
                     szeretet ujsága lesz, mivelhogy én Krisztus igaz
                  tanitványa vagyok és maradok. Ma sokan veszik ajkukra e szentháromságot: Isten.
                  Haza és Nemzet; sokan, igen sokan olyanok, akik nem oly rég mind a hármat
                  megtagadták, kicsufolták, most meg hirtelen, igen ügyes fordulattal lármás
                  fajmagyarokká lettek. S mert nagy, igen nagy érdekük, hogy közel multjukról le ne
                  hulljon a lepel, ezeknek már Apponyi Albert sem igazi keresztény magyar. Apponyi,
                  akiről Tisza Kálmán fülem hallatára mondta: A barát levetette a csuhát! Tanunak
                  merném hivni az Istent, hogy az a nagy tömeg, mely benső hit nélkül veszi ajkára
                  ama Szentháromságot, nem busul, nem emésztődik annyit az ország szörnyü romlásán,
                  mint amennyit busulok, emésztődöm egymagam. Minden nappal tiz esztendőt vénülök, -
                  bizony, mondom néked, már rég tul vagyok Mathuzsálem korán. Hogy negyven
                  esztendő keserves robotolása, minden hivságos gyönyörüségtől való tartózkodás után
                  ilyen öregséget értem: a Végzet e kegyetlen itéletébe kezdek beletörődni. De ha
                  az ezeresztendős nemzet dicstelen végére gondolok (s nincs nap, tán óra sincs,
                  hogy ne gondoljak erre): még ha több lett volna is e nemzetnek a büne, mint az
                  erénye (aminek megforditottja igaz), soha meg nem szünnék lelkem háborgása azon a
                  feneketlen nagy igazságtalanságon, ami e nemzeten elkövettetett!</p>
					<p>De hát én csak irok s a szivem majd megszakad a nagy reménytelenségben: talán
                  sohasem fogod olvasni kusza soraimat, én sem fogom látni a te áldott kezed irását,
                  talán nem is látlak meg soha ezen a világon. Hiszen lehet,
                  hogy hamarosan megkapjuk a rég kész békefeltételeket, de már hallom az
                  eget-földet rengető üvöltést: Bár ne ismertük volna meg soha! Hallani vélem a
                  földrengés moraját, s két öreg ember, messze egymástól, tehetetlenül vergődik: a
                  Sors még azt a kegyet is megtagadja tőlük, hogy egymás kezét fogva zuhanjanak a
                  megsemmisülésbe... Imádkozzál, Mária, hogy, ha már... együtt, együtt, együtt!</p>
					<p>Jó éjszakát, szivem Máriám!</p>
					<p>*</p>
					<p>December 6.</p>
					<p>Mostanában, többek között, azzal foglalkozom, hogy a régibb költőkből (Kölcsey,
                  Vörösmarty, Petőfi, Arany, Tompa) a mai időkre szomoruan találó strófákat irok ki
                  a Jó Pajtás gyermekeinek. Közbe-közbe megakaszt egy-egy
                  költemény, a falusi élet csendes boldogságát, erdőt, mezőt, kertet éneklő, s
                  egyszerre csak előttem az én kertem az ő szépségeivel és sirás fojtogatja
                  torkomat. S hiába csendesitem, háborog a lelkem: szörnyü, szörnyü nagy
                  igazságtalanság történt velünk, Mária! Mely kevésre mérsékeltük vágyainkat, mely
                  egyszerü életre rendezkedénk be, s a Sors ebből is kizavart! S ebben a keserves
                  lelkiállapotban is, tudod-e, mit cselekszem? Esténként, elalvás előtt
                  mezőgazdasági könyveket olvasok! Hát fogok én még szántani-vetni? Fogok én még
                  aratni? Száz meg száz dolog jut eszembe: ha otthon volnék, ezt tenném; azt tenném,
                  itt ujitanék, ott ujitanék - nem kacagtatóan bolond képzelődés ez? Hiszen, amire
                  én hazajutok - ha jutok - rám fog illeni a mesebeli szegény ember mondása a vén
                  emberről: Ez már csak volt ember!</p>
					<p>Jó éjszakát, szivem Máriám!</p>
					<p>*</p>
					<p>December 10.</p>
					<p>Teljesen el vagyunk zárva egymástól: egy lelket sem engednek át a Tiszán. Én már
                  abban sem bizom, hogy a béke után hamarosan megnyilik az ut előttem. Ez
                  kétségbeejtő! Hogy én még egy nyarat itt szenvedjek át! Hisz nekem minden perc oly
                  drága már. Maholnap kifogyok az időből. Mint roskatag, testileg-lelkileg összetört
                  aggastyán vánszorogjak haza?! És Te! Mi lesz Veled e rettentő bizonytalanságban?!
                  Miért is engedtelek haza? Ugyis elébb-utóbb ez lesz a vége: minden elpusztul,
                  minden, minden! Lehet-e már nekünk ott nyugodalmas életünk? És ha ott nem lehet,
                  egyáltalán ezen a kerek világon lehet-e valahol?</p>
					<p>Oh, ezek az álmok! Valamelyik éjjel gyalogszerrel mentem haza. Kis batyu volt a
                  kezemben. Parasztfejkendő össze bogozva, benne, nem tudom, mi. Valószinü, egy
                  darabka kenyérmaradék. Igen könnyü volt. A pap csüre s a patak közt, amint a
                  félhomályban elhaladtam, két falusi ember állt - nem tudom, kik - s egy csendőr.
                  Összeszedtem magamat, határozott lépésben mentem tovább, mintha nem is láttam
                  volna őket. Aztán egyszerre az ebédlőben voltam. Láttam Mária leányomat, a nyitott
                  ajtón át, az ő szobájában, s vele volt Jankó is, szegény. Nem vettek észre, nem
                  szóltam hozzájuk, besurrantam a hálószobába. Te feküdtél, nyitva volt a szemed, a
                  rémület mintha megmerevedett volna arcodon, én meg Rád borultam, sirva csókoltalak
                  s ujra meg ujra elzokogtam: Nem, nem tudtam megállani, hogy haza ne jöjjek!
                  (Válasz ama leveledre, melyben azt irod, hogy addig haza ne menjek, amig Te nem
                  kérsz erre, ha egy évig kell is elszakadtan élnünk.) Csak egyszer hallanám bár egy
                  szavadat, de mindig néma vagy. Jó éjszakát, szivem Máriám! Már azt sem bánom, ha
                  nem szólsz, csak lássalak.</p>
					<p>*</p>
					<p>December 12.</p>
					<p>Csak panaszkodnom kellett, hogy sohasem szólsz hozzám, ha álmomban látlak, s még
                  az éjjel feljöttél Pestre. Beszélgetésünkből csak ennyi maradt meg reggelre: -
                  Hány véka buzát vetettél? - Tizet. - Csak? Hisz sokkal többet irtál. - Uj jegyzőnk
                  van s egyet s mást el kellett rejtenem, magyaráztad te. - Mi az uj gazda neve? -
                  Nagy Ferenc. Hát a feleségét hogy hivják? - Liéva. Ezen a
                  bolond néven nagyot nevettem. Hiszen, bolond álom volt az egész (többé-kevésbé
                  bolond minden álom), de fő, hogy beszélgettünk.</p>
					<p>*</p>
					<p>December 16.</p>
					<p>Teljes egy hónapja irom e naplót, s postása nem akad. Neked sem akad postásod,
                  Mária. Most rövid, ártatlan levelekkel próbálkozom. Ma inditok utnak egyet, melyet
                  Kolozsvárig visz el egy jótét lélek. Ott dobja be. Vajjon mi lesz a sorsa?</p>
					<p>Képzeld, Mária, ma Gyönkről, Tolnamegyéből irt egy Csanády Sándor nevü tanár, a Jó
                  Pajtás munkatársa. A felesége székely leány. Jelzi, hogy feladott részemre egy
                  hatkilós csomagot: lisztet, zsirt meg - két karéj kenyeret. Ó, de megható!
                  Nyilvánvalóan azt hiszik, hogy Elek nagyapó éhezik. Sőt ölnek majd egy «disznókát»
                  is s abból is juttatnak nekem. Hát csak gondoskodnak rólam a jó emberek!</p>
					<p>*</p>
					<p>December 17.</p>
					<p>A Stefánia-gyermekkórházban nagy karácsonyi ünnep lesz. Ott lesz az amerikai, a
                  hollandiai és a svájci misszió. Bókay kérésére alkalmi verset irtam a -
                  Szeretetről. Azt mondják: szép. A missziónak bizonnyal igen fog tetszeni,
                  mivelhogy egy szót sem értenek meg belőle. (A szeretetnek nincs határa. Lám,
                  tengeren is átalszálla stb. stb.) Folyton és folyton: a szeretetről nótázok, de,
                  bizony, nem nagy eredménnyel: tovább tombol a gyülölet. Szinte látom: ha
                  hazavetődöm valaha, a gyülöletnek leszek áldozatja. Mindegy. Csak még egyszer
                  megláthatnám, megcsókolhatnám az édes anyaföldet! S a te kezedet.</p>
					<p>*</p>
					<p>December 18.</p>
					<p>Ma jelent meg a Jó Pajtás karácsonyi száma. Ebben van Jankó
                   Nehéz órák cimü története is, amelyet a proletárdiktatura feszitett
                  keresztre, de, lám, nem kellett husvétig várnia: feltámadott Karácsony ünnepére.
                  Igazat irtál-e, Mária, november elején kelt leveledben, hogy fiunk állapota javul?
                  Te csak egyet gyülöltél mindig: a hazugságot, de félek, igen félek, hogy nem irtál
                  igazat!</p>
					<p>Ez a nap, nagy nap: szerencsésen megérkezett a gyönki küldemény. Az első s
                  valószinüen az utolsó csomag az Urnak 1919-ik esztendejében. Kérdi az öreg
                  levélhordó: Ugyan, mi az oka, hogy ebben az esztendőben nem jött csomag hazulról?
                  Más esztendőben, télen, négy-öt is jött egy nap! - Hát nem tudja, öregem, hogy a
                  mi földünk meg van szállva? - Ó, ó... Adok egypár koronát az öregnek, aztán
                  egyszerre csak látom, hogy könny csordul ki a szeméből s dadogva mondja: Egy hete
                  nem ettem kenyeret. Sem én, sem a gyermekeim. Adjon, kérem, egy darab kenyeret!
                  Kiszólok a konyhára: - Van-e kenyerünk, Ágnes? - Éppen csak ebédre való. Ma
                  sütünk. - Hopp! Hisz itt a kenyér! Hirtelen felbontom a csomagot, kihalászom a két
                  karéj, kenyeret, egy falást leszelek magamnak, hadd kóstolom meg a gyönki hófehér
                  kenyeret, a többit az öregnek adom.</p>
					<p>Két karéj kenyér! «Isten nevében!» Szivembe nyilallik, hogy édesapám hetven
                  esztendeig szántott-vetett, szántó-vető ember volt minden ősöm, az volnék
                  félig-meddig magam is, s ime, lisztet és két karéj kenyeret küldenek nekem, mert
                  azt hiszik: nincs kenyerem! No, nincs is nagy bőségben. Az a kevés is - fekete.
                  Otthon a cselédem fehér kenyeret eszik. Mi ez? A falu meg akarja büntetni a
                  «bünös» Pestet, de nem azok bünhődnek, akiket büntetni akar, mert azok bármi pénzt
                  meg tudnak fizetni egy kiló lisztért. Engem büntet a falu, engem és sok-sok ezer
                  társamat, akik falun születtek, városba jöttek megszerezni a mindennapi kenyeret,
                  egyikünk-másikunk azért is, hogy otthon maradt testvéreinknek nagyobb darab
                  jusson. Nem, nem; ez nem vezethet jóra...</p>
					<p>Egyébként ma este nagyszerü vacsoránk lesz: puliszka
                  tejjel! Eszerint, ma este, ha volna királyunk, azzal sem cserélnék. Hogy is
                  szól a nóta? «Nem bánom, hogy parasztnak születtem...» Igen szeretem a paraszti
                  életet. Jó éjszakát, szivem Máriám!</p>
					<p>*</p>
					<p>December 26.</p>
					<p>Volt-e még valakinek ilyen szomoru karácsonya, mint nekünk, édes öreg párom? Volt
                  bizonnyal, de szomorubb alig. Mária, Mária, de eltalálták a te nevedet! Ugy-e,
                  átsirtad a szeretet ünnepét? Az én szivem folyton sirt. Nem is sirt, vérzett. Nem
                  tudtam eltitkolni megmérhetetlen szenvedésemet: ki-kicsordult a könny szememből.
                  Oly messze egymástól, hogy «a gondolat is elfárad, mire odaér», ennél kegyetlenebb
                  büntetés sujthat-e még minket? Egyedül mentem Marcziékhoz, egyedül bandukoltam a
                  sötét uccákon Máriáékhoz. Sirt az ég is. Sirtam én is. Nem, nem hiszem, hogy a
                  gyászfekete városban lett volna még ily boldogtalan, árva öreg ember. Próbáltam
                  örvendezni az unokákkal - fojtogatott a sirás. Aztán hazajöttünk s szomoru
                  csendességben elfogyasztottuk a karácsonyesti rövid vacsorát. Máskor együtt az
                  egész család. Most hárman. Tegnap este mind eljöttek hozzám a gyermekek. Vacsora után jöttek. Hallod, Mária, hallod? Az ünnepi
                  vacsora elmaradt. «Hajdan» minden vasárnap az öregeknél a vacsora. Most az ünnepi
                  vacsora is elmaradt. Egy kis ünnepi kalács - ennyi az egész. De legalább együtt
                  voltunk, akik itt ragadtunk... Hát ti együtt voltatok-e, akik
                   ott ragadtatok?</p>
					<p>Mostanában minden éjjel meglátogatsz. Nyilván érzed, ugy-e, hogy várlak, erősen
                  várlak, szivszakadva várlak? Jere, jere, amint jöhetsz. Ugyis előbb-utóbb
                  számüznek onnan minket. Bár találkoznék ebben is a gondolatunk. Mert semmi remény,
                  hogy ez az irásom valaha eljusson hozzád.</p>
					<p>Akár hiszed, akár nem, ezidőszerint csak az lépheti át a Tiszát, aki Bécsben vagy
                  Triesztben szerez igazolványt. Kacagjunk vagy sirjunk ezen? Igy még nemzet nem
                  volt megalázva, mióta a világ - világ!</p>
					<p>Egy igazi boldog mégis van a családban. Ez - Ágnes. Szerencsésen letette a
                  vizsgát. Most már lehet majd belőle postáskisasszony - Nagybaconban. Oda
                  vágyakodik. A falujába. Ágnesnél csak egy boldogabb ember lehetne - az én vagyok.
                  Ha t. i. sem irni, sem olvasni meg nem tanulok. Ha parasztnak maradok. De nem,
                  mégsem. Akkor nem ismerlek meg Téged. Nem ismerem meg az igazi boldogságot. Nem
                  tudnék sirni. Mert van valami különös gyönyör abban, ha láthatlan kéz szorongatja
                  a torkunkat, aztán egyszerre megered a könny szemünkből. Hiszen, ha gyönyör, bő
                  részem van benne - áldassék érette Istennek szent neve!</p>
					<p>Ma reggel villámlott, mennydörgött. Most meg, délfelé, gyönyörüen süt a nap.
                  Mintha tavaszodnék. A Természet is megbolondult? Engem nem csap be. Csak azért is
                  itthon maradok. Folytatom a Bibliaolvasást. Igen, igen, ha édesapám nyolcszor
                  olvasta végig, nekem is legalább egyszer elejétől végig kell olvasnom. Hogyan is
                  várhattam erre idáig? Szégyen, szégyen!</p>
					<p>Jó éjszakát, szivem Máriám!</p>
					<p>*</p>
					<p>1920. január 3.</p>
					<p>Engem nem talál készületlenül, ha ez az esztendő az elmultnál is szomorubb lesz.
                  Ha kevésbé rossz lesz: ezért a kevésért is áldassék Istennek szent neve.
                  Szilveszter estére egybegyült az elárvult család. Mint karácsony ünnepén, most is
                  vacsora után. Az én vacsorám köleskása volt tejjel. Királyi vacsora. Már az ős
                  hazában kedves étele volt ez a magyarnak. Nekem is. Az éjféli fánk elmaradt. A
                  puncs is. Amazt pogácsa, emezt forralt bor helyettesité. Az egyszeri szegény zsidó
                  kétségbeesetten panaszolta a rabbinusnak, hogy mindjárt itt a husvét s az ő
                  házában nem lesz macesz, mert ő oly szegény, mint a templom egere. - Macesz?
                  Meglátod, hogy macesz - az lesz, mondta teljes meggyőződéssel a rabbinus. És lett.
                  Lett, mert a szegény zsidó az utolsó rongyát is zálogba csapta. No, ugy-e,
                  megmondtam, hogy macesz - az lesz! Magam is azt hittem, hogy fánk - az lesz. De -
                  nem lett. Könnyes szemmel léptem át az uj esztendőbe. Nekem már hiába mondják:
                  macesz - az lesz...</p>
					<p>De csomag ma ismét jött Gyönkről. A szegény tanár-ember leölette a «kis disznókát»
                  s abból is juttatott nagyapókának egy kis kolbászt, hurkát, töpörtyüt. És ujra
                  küldött egy karéj kenyeret. Ezt, természetesen, az öreg levélhordónak adtam. Pedig
                  bizony magunk sem vagyunk bővében «a mi mindennapi kenyerünknek», jóllehet
                  hüségesen olvasom a Szent Bibliát, s most éppen Jézus csodatételeit. Mely nagy
                  szükség volna most az ő csodatételeire! Hiába, mi már nem tudunk leszokni arról a
                  régi «rossz» szokásról, hogy asztalunkhoz ne ültessük, ha valaki étkezés idején
                  toppan be. A jegyre adott kenyér nekünk sem elég, s mert csodatévők nem vagyunk,
                  uzsoraáron vesszük a pótlást. Igy jut kenyérhez Pesten a föld szerelmesének a
                  fia!</p>
					<p>*</p>
					<p>Január 17.</p>
					<p>Ágnes meghalt. Két nap s két éjjel itthon ápolta Lolli, aztán be kellett
                  szállitanunk a klinikára. Szegény leány, kihányta romlott tüdejét. Meghatóan
                  hüséges, ragaszkodó teremtés volt. Engem valósággal dajkált, mintha gyermek lettem
                  volna. Isten jót tett vele, hogy magához szólitotta. Általában, jó egy esztendő
                  óta irigylek minden halottat.</p>
					<p>Szegény Ágnesnek alig jut könnyem. Hogy jutna, amikor a mi szép országunk
                  kiteritve fekszik. Ma jött meg Párisból a gyászjelentés. Nem ért váratlanul s
                  mégis, mégis! Csak a nagyobb magyar városokat emlitem: Pozsony, Kassa, Nagyvárad,
                  Arad, Kolozsvár: ebből látható, szivem Máriám, mely nyomoru kis országgá
                  zsugorodtunk. A vörös lobogó után a nemzeti szinü, ez után a fekete lobogó. Most
                  valóban feketegyász város a «bünös» Budapest. - Nincs okunk a gyászra! biztatja
                  csüggedt lelkünket Apponyi. A magyar névnek, a magyar géniusznak világot bejáró
                  dicsőséget szerzett e lánglelkü ember. Reménységgel, bizalommal töltötte meg a
                  magyar sziveket. A csonka ország lelkesen ünnepli a legnagyobb magyart. Csak
                  reménységet hozott, s mégis egy szivlélekkel vallják: ő a legnagyobb magyar.</p>
					<p>...Én ezt harminc esztendeje vallom.</p>
					<p>*</p>
					<p>Január 20.</p>
					<p>Ha tavaszra felszabadul a Tiszántul, lemegyek Tóth Jánoshoz, a Mórictanyára.
                  Szegény barátom, mit szenvedhet az ő magyar lelke! Alig szabadult meg a vörösek
                  kezéből, most az oláh megszállást kell végigszenvednie. Hallom, háromszor rabolták
                  ki a házát. Ugy látszik, egyebütt kell szállást keresnem. Ha tavasznyiltáig fel
                  nem szabadul a Tiszántul, beszegődöm valamelyik pestvidéki gazdához. Már meg is
                  fogalmaztam az apróhirdetést. Igy szól:</p>
					<p>«Testem, lelkem kivánja a mezei munkát. Minthogy székelyföldi gazdaságomba nem
                  mehetek, mezőgazdasági munkára szivesen vállalkozom. Kaszálni is tudok. Fizetést
                  nem kérek, csak szerény ellátást s éjjelre jó ágyat. Benedek Elek, a
                  Kisfaludy-társaság tagja.»</p>
					<p>Igy lesz, igy, szivem Máriám. Máskülönben testem, lelkem elsenyved itt.</p>
					<p>*</p>
					<p>Január 27.</p>
					<p>Végre hir jött rólatok. Egy menekült postáskisasszony hozta. Hirt hozott, levelet
                  nem. Azt a vizsgálattól ijedtében Szajolnál bedobta a Tiszába. Ha legalább
                  elolvasta volna! Azt mondja, egészségesek vagytok. Jankó pompás szinben. Hát
                  csakugyan sikerülne neked a lehetetlen is?... Oh, Istenem, ha sikerülne! Még eddig
                  egy levelem sem jutott el Hozzád. Pedig mennyit irtam! Ugy látszik, ezeket is a
                  Tiszába dobták. Majd tavasszal kifogják a szegedi halászok. A te városodat nem
                  veszik el, Mária. Ez a mienk marad...</p>
					<p>*</p>
					<p>Február 3.</p>
					<p>Ma éjjel azt álmodtam, hogy levelező-lapot kaptam tőled -
                   Oláhfaluból. Nem tudtam elolvasni, ugy összezavarodtak a szavak. Minden
                  éjjel látlak, de csak futólag. Meg-megvillan az arcod, aztán eltünik, egyszer már
                  megállhatnál, hogy egy kicsit kibeszélgesssük magunkat. Ó, Mária, Mária, miért
                  futsz előlem? Félek, igen félek, a fiunk ismét ágyba dőlt, s te azért szaladsz
                  előlem: ne kelljen ezt bevallanod...</p>
					<p>*</p>
					<p>Február 6.</p>
					<p>Csak le kellett irnom, hogy ne szaladj előlem, aztán elaludnom, s mindjárt
                  találkozunk. A kocsiuton jártál-keltél izgatottan, mint a régi jó időkben, amikor
                  vártad a levelet a gyerekektől. Épp akkor értem a kapuhoz (Budapestről
                  gyalogszerrel), amikor harminc lépésnyire hirtelen visszafordultál a ház felé. De
                  abban a pillanatban, még egy lépést sem tettél, megint a kapu felé fordultál, s a
                  következő pillanatban egymás karjai közt sirtunk - aztán én leroskadtam a földre
                  és elaléltam. Erre ébredtem fel nagy szivdobogással. A kocsi-uton egy ismeretlen
                  férfi és asszony söpört. Mint a tükör oly tiszta volt az ut. Megjegyzem még, hogy
                  amikor a kapuhoz közeledtem, folyton azt vitattam magamban: vajjon álom-e vagy
                  valóság az én hazajövetelem. Végre is a valóság mellett döntöttem. Képzelheted
                  boldogságomat. S képzelheted boldogtalanságomat, amikor felébredtem.</p>
					<p>*</p>
					<p>Február 27.</p>
					<p>Nehéz volna elhitetnem Veled, hogy nem voltam fekvőbeteg, hisz husz napja, hogy
                  nem irtam a Naplómba, s ceruzával irtam legutóbb. Nem voltam s nem vagyok
                  fekvőbeteg, de ugy ránehezedett lelkemre a szomoruság, a reménytelenségből fakadó
                  szomoruság, hogy már csak muszájból tudok irni, annyit,
                  amennyit okvetlen kell irnom az ujságomnak. Talán néhány nap mulva megkapjuk a
                  béke-ultimátumot, de meddig tart még, amig a parlament ratifikálja s mikor nyilik
                  meg az ut hazafelé? Én itt elsenyvedek! Mind mélyebben és mélyebben furódik
                  lelkembe a félelem, hogy sohasem látlak többet az életben Téged, szivem Máriám!
                  Mind világosabban elevenedik meg az utolsó hét emléke, amikor te az utra
                  készülődtél; titkos könnyhullatásom éjjelenként; a te néma bucsuzó ölelésed.
                  Vajjon nem azt jelentette-e a te részedről, hogy utolszor ölelsz?... Gyötörve
                  gyötör ez a gondolat s csak azért merem leirni, mert már tudom, hogy ezt az
                  irásomat sohasem fogod látni.</p>
					<p>...Most már igen komolyan kezdünk körülnézni a lakásban, mit is adhatnánk el
                  nagyobb szivfájdalom nélkül. Szóval: Kezdődik a vetkeződés az én fészkemben is.
                  Volt idő, amikor magam is kezdettem hinni, hogy minden idealizmusom mellett én
                  voltam a világ legreálisabb embere. Megtakaritott pénzemen földre-földet vettem,
                  azt fával teleültettem. Házat épitettem, annak környékét paradicsommá varázsoltam.
                  Joggal remélhettem a legszebb öregséget, magányosságban, kettesben. Időnként
                  meglátogatnak a gyermekek, az unokák; kedves lárma veri fel paradicsomunk
                  csendjét. S ime, kitünt: én voltam a világ legostobább embere! Ha nem ragaszkodom
                  olyan csökönyösen az édes anyaföldhöz, valahol Pest környékén, tizedrésznyi
                  földön gondtalanul élnénk... De mindez henye beszéd. Sem élni, sem halni nem tudok
                  másutt, csak ott. Akárcsak kisdiák-koromban, ugy sovárgok a
                  falum után. Pedig már nem is akarok többet belőle, csak annyit, hogy Magyaróshegy
                  tetejéről végignézzek piroscserepes háztetőin, kanyargó uccáin - erős
                  elhatározásom: ha még egyszer a kapumon beléphetek, a magam jószántából ki nem
                  lépek soha. Nem, nem, soha!</p>
					<p>...Folyton próbálgatjuk, hogy hol itt, hol ott postára adhassunk levelet. Adattam
                  fel már Temesvártt, Aradon, Kolozsvártt, Brassóban, Besztercebányán, adattam fel
                  már Olaszországban is. Most egyet Amerikába küldök. Lassanként leutazom az egész
                  világot, én, akinek egy kis falu, egy kis kert volt az egész világa. Vajjon ki
                  dobja tüzbe az én ártatlan leveleimet? Volt-e annak anyja, felesége,
                  gyermeke?!</p>
					<p>*</p>
					<p>Március 13.</p>
					<p>Rémülten látom, hogy az én reménytelen Naplómba már két hete nem irtam. Pedig e
                  két hét alatt folyton iróasztalom mellett ültem. Sajtó alá rendeztem a Jó
                  Pajtás-ban megjelent régi dolgaimat. Eladtam a Franklinnak. Egyelőre
                  félbeszakithatom a lakásban való körültekintést. Négy-öt hónapig elegendő lesz a
                  pénz, ha még oly őrülten ugrálnak is az árak fölfelé. Közben felszabadult a
                  Tiszántul. Nem kell az apróhirdetést közzétennem. Már itt volt Tóth János,
                  mindjárt vinni is akart magával. Alaposan kirabolták, de ennivaló - az van bőven.
                  Nagynehezen haladékot adott március végéig. Addig majd minden dolgomat
                  elrendezem. És akkor megyek, megyek, megyek! Micsoda öröm! Fát nyesegetek,
                  kapálgatok, kaszálgatok s közbe-közbe irogatok. Ideje, ideje, mert már nem birom
                  tovább. Minden álom földreroskadással végződik. Félek, igen félek, hogy egyszer
                  majd ébren is összeroskadok. Az édesapám nyolcvan éves korában kezdett sóhajtozni:
                  Ó, erő, erő, hová levél! Én hatvan éves vagyok s már ezt sóhajtozom. Folyton és
                  folyton ez a tépelődés: vajjon igaz-e, hogy itthon vagyok.
                  Folyton az az erősitgetés: itthon, itthon, bizonyosan itthon! Ohó! Ez már nem
                  álom, ez bizonyos, kézzel fogható valóság. Hisz már három
                  napja itthon vagyok! És folyton és folyton a rettentő felébredés. Istenem,
                  Istenem, mi nagyot vétett ez az öreg ember, hogy testét, lelkét igy
                  megsanyargatod?</p>
					<p>Megyek, megyek. Száznegyven kilométerrel közelebb leszek hozzád, Mária!</p>
					<p>*</p>
					<p>Március 21.</p>
					<p>- Ma minden ujság vezércikkének Évforduló a cime. A
                  proletárdiktatura évfordulója. Nekem egyben félévforduló is
                  ez a nap. Szeptember 21-én, tehát teljes félesztendeje, hogy «hütlenül» elhagytad
                  öreg párodat, szivem Máriám, s én mégis élek, élek, élek! 1918 novemberében, a
                  forradalom kitörése s ami szükebb hazánk megszállása után, nem egyszer tántorodtam
                  a Ferenc József-hid karfájának, ott már ki is szemeltem egy «kilépőt»: innen vetem
                  magamat a komor, haragos kedvü Dunába, hadd vigyen s meg se álljon: a
                  legboldogtalanabb magyar holttestével a Fekete-tengerig. De egy láthatatlan kéz
                  mindig visszatartott: nem, nem szabad itthagynod Őt és Őket! Áldott legyen ez a láthatatlan kéz, mert napról-napra
                  rémültebben látom, hogy gyermekeimnek az én munkáskezem és elmém még mindig nem
                  fölösleges. (Mit is irtam a vasgyárossá emelkedett munkás sirkövére? «Munkáskéz és
                  munkáselme - Családjának szent szerelme - Ez volt az ő ékessége - Szálljon reá
                  áldás, béke».) Ha én akkor a Dunába vetem magamat, ma Te nem volnál Kisbaconban,
                  elzüllött volna életünk legszebb munkája, s elzüllött volna a «pesti gazdaság» is.
                  Ma talán félig üres volna a lakás: sorba el kellett volna adogatniok a jobb idők
                  szerzeményeit - igy azonban, Isten segedelmével, még megvan mindenünk s mégis
                  emberi módon élünk.</p>
					<p>Ma meglátogatott Ranschburg Viktor. A Magyar bank alapitotta
                  Pantheon-kiadótársaság igazgatója lett s könyvet kért tőlem. Könyvet? Hát
                  csakugyan élek? Sohasem jutott eszembe eddig, hogy azt a könyvet, amelynek irásába
                  a vörös világ szomoru napjaiban fogtam, eladjam. Hisz az asztalfiának szántam.
                  Nos, előszedtem a fiókból a kéziratot. Majd befejezem a Móricz-tanyán. Azt hiszem,
                  ez lesz életem legszebb s talán utolsó könyve. És - és - egy esztendőre meg van
                  hosszabbitva az életünk. Megyek, megyek, megyek. Kapálgatok, kaszálgatok,
                  közbe-közbe irogatok.</p>
					<p>Jó éjszakát, szivem Máriám!</p>
					<p>Március 30.</p>
					<p>Megy, mendegél a vonat, a Nagykunság fekete földjére igyekezik. “Hajdan” repülve
                  repült, most csak mendegél. Végtelen sikságba merül a lelkem. Ez még a mienk. Nem
                  álmodom? Eszembe jut, valahányszor az alföldi szép nagy rónaságon vágtatott velem
                  a vonat, lelkemet megszállá az ábrándozás: Ha bár egy napra feltámadnának a
                  honszerető magyarok! Ha bár egy napig láthatnám honszerző ősök nomád életét! A
                  gulyákat, a méneseket. Szilaj lovakon nyargaló legényeket. Pásztortüz körül
                  mesélgető ősz, öreg embereket. A sátrakat. Sátrak előtt a kancatejet fejő
                  asszonyokat. Ó, jaj, feltámadt az ős nomád élet, szivszaggató formában támadott
                  fel! Vasutak mentén rozoga, ütött-kopott vagonok: ezekben bujdosó magyarok! Ime,
                  halál, itt a diadalmad. A te nevedet viseli ez a feltámadás!</p>
					<p>Félve vánszorog át a vonat a hidon. A szolnoki Tisza-hid ez. Felrobbantották az
                  oláhok. Vagy a vörösek? Mindegy. Most tatarozzák. Az utasok szorongva néznek le a
                  zavaros Tiszába. Fásultan ülök a helyemen. Leszakad a hid? Meghalok? Nem, nem, én
                  már nem halhatok meg. Én már meghaltam. Ennekelőtte husz-huszonöt esztendővel
                  ilyen hidon vánszorgott velem a vonat. Vaksötét éji volt. Messze lent, a rejtelmes
                  sötétben fáklyák világa mellett dolgoztak az emberek. Az étkező-kocsiban ültem.
                  Szemben velem a kis fiam. Kitettem az órámat az asztalra. Minden perc egy
                  végtelenség, öt perc - öt végtelenség. S én nekem ez őrjitő végtelenségben csak
                  egy, egyetlen egy gondolatom volt: ha leszakad a hid, hogyan fogjam meg a fiamat,
                  hogy e szörnyü zuhanásban én maradjak alul, ő meg felül! Akkor ugy szerettem az
                  életet s mégis könnyü szivvel számoltam le vele, csak ő meg ne haljon. A fiam, a
                  fiam! Nevemnek, szivemnek, lelkemnek örököse. Ha akkor lezuhanunk... Ha akkor ott
                  meghalunk... Mind a ketten... Isten ugy akarta, hogy éljünk, éljünk, megérjük a
                  nagy összeomlást - meg kell nyugodnunk szent akaratában.</p>
					<p>A kalauz kiáltása riaszt fel. - Kisujszállás!</p>
					<p>Még egy óra. Ott vagyok a Móricz-tanyán. A legjobb barát ölelő karjai közt.</p>
					<p>*</p>
					<p>Április 7.</p>
					<p>Egy hete, hogy itt vagyok a Móricz-tanyán. Tiz esztendeje, hogy ez a tanya második
                  otthonom. Nem vagyok vendég. Itthon vagyok. A házigazdámról nem tudom, mi nekem
                  voltaképen: testvér? barát? Néha ugy tetszik: édesapám. Néha: édesfiam. Itthon
                  Irénke is. Nekem még mindig Irénke, bár két gyermeke van. Mintha leányom volna,
                  ugy dédelget. A gyermekek? Ők az én pótunokáim. S ihol, itthon van, Matild, a
                  melegszivü bajor nő. Husz év óta van itthon. Itt ért szép öregséget, itt
                  nagymamáskodik, s itt akar majd megpihenni a tölgyfa alatt... Oh, Istenem, hogy
                  szeretnek engem itt! Hogy etetnek, hogy itatnak, dajkálnak! Hogy lesik: vajjon mit
                  szeretnék? Már be is rendezték a dolgozó-szobát. Nevet is adtak neki:
                  Géniusz-szoba a neve. Itt kell megirnom a könyvemet. De én most nem irok. Én most
                  ültetek, ültetek, ültetek. Babot ültetek, dughagymát ültetek. Első nap két órát
                  dolgozom. Fáj kissé a derekam. Második nap négy órát. Már csak alig-alig fáj.
                  Harmadik nap hat órát. Már nem fáj a derekam. Negyedik nap nyolc órát. Fel sem
                  veszem, oly vigan megy a munka. Már van egy tizórás munkanapom is. Két «tulórát»
                  jelentek be «gazduramnak». Tessék fizetni! Igy harcolok a testi s lelki
                  elsenyvedés ellen. Munkaközben régi bus székely nótákat dalolgatok. Közbe-közbe
                  Kelet felé sóhajtgatok. Vajjon mit csinál most Mária? Ő is ültet bizonyosan. Ő is
                  sóhajtoz bizonyosan. Nyugat felé sóhajtozik: Vajjon mit csinál az uram?</p>
					<p>*</p>
					<p>Április 30.</p>
					<p>Végre egy levél Máriától! Március közepén irta, Cseh-Szlovákián, Bécsen,
                  Budapesten át április végére jutott el Móricz-tanyára! Zokog minden betüje.
                  November óta egy levelet kapott tőlem - februárban! Vajjon melyiket a sok közül?
                  Jankó állapota válságosra fordult. Éjjel-nappal mellette. «De én kibirom, ne félj!
                  Én megvárlak téged, ne félj. Légy erős, te is várj meg engem. Ne felejtsd, mit igértünk egymásnak.» Nem
                  felejtem, nem!</p>
					<p>*</p>
					<p>Május.</p>
					<p>Május, ó, szép május! Még virágzanak az almafák. Bódit a májusfák illata.
                  Kapálgatok, kaszálgatok, közbe-közbe irogatok. A tanya népe álmélkodva nézi,
                  micsoda rendeket vágok. Nem akarnak hinni a szemüknek. Vágom, vágom a rendet s
                  közben szomoru, igen szomoru emlék zavarja meg lelkemet. Arra a márciusi estére
                  gondolok, amikor mentem, mendegéltem a József-köruton s megállitott nyolc legény.
                  Uri legény. Mely szerencse, hogy rendben találták az - orromat, most valamelyik
                  pesti kórházban tünődhetnék el azon: voltaképpen kiknek irtam én sok-sok ifjusági
                  könyvemet!? Utonállóknak? De kaszálás közben sem pihen az agy, s én most erre
                  gondolok: lám, lám, én hatvan éves létemre kaszálok, kapálok; kaszálás, kapálás
                  után még birom a tollat is: azok az ifjak meg odafent az ország szivében, nappal
                  alszanak, éjjel kóborolnak, megkésett, talán éppen munkából hazavánszorgó
                  embereket megállitnak, véresre vernek - ez volna a jövendő Magyarország?</p>
					<p>Alkonyodik. Leteszem a kaszát. Bemegyek a házba. Mind korholják Elek nagyapót: A
                  jóból is sok a sok. - De mikor nekem ez a munka testi
                  épülés, lelki gyönyörüség!</p>
					<p>Jön a posta. «Mindenkinek van levele. Nekem egy sincsen. Mindenkinek kettő-három,
                  nekem egy sincsen» travesztálom busan a népdalt. Levél nincs, ujság van. Belenézek
                  az egyikbe. Világos, hogy a szemem azon a cikken akad meg, mely osztályozza a
                  magyarokat. Vannak egész- és félvérü magyarok. Hová sülyedtünk, hová, hová! Ha
                  most irnám a Testamentumot, nemcsak ezt irnám:.. «és ne szégyeld szeretni a
                  hazát!» Megtoldanám ezzel:... «és ne szégyeld szeretni az édesanyádat, mert sem
                  kereszténynek, sem keresztyénnek nem született. Én mondom ezt néked, a székely
                  huszárok sarjadéka, a te édesanyádnál tisztább, nemesebb, magyarabb lelkü nővel
                  kerek ez országban nem találkozol!»</p>
					<p>Ha még egyszer Testamentumot irnék... Vajjon ezt irnám-e ma is: «Nehogy azt mondd
                  majd szükkeblüen: nekem nem fáj, engem nem éget s közömbösen nézd embertársaidnak
                  küzdelmeit»... Azt Irnám, azt. De én már nem irok több Testamentumot. Megirtam az
                  utolsót: Szüleim mellé temessetek.</p>
					<p>*</p>
					<p>Junius 5.</p>
					<p>Kapálgatok a kertben s egyszerre csak mintha vasmarokkal szorongatnák testemet,
                  lelkemet, a kapa kihull a kezemből, nekidülök az almafának: Jaj, Istenem, most
                  temetik a fiamat! A kisbaconi temetőben vagyok. A megásott sir szélén a koporsó.
                  Fiatal ember áll a koporsó felett, bucsuztatja a hü barátot, kinek emberfeletti
                  szenvedéseit megelégelte az Ur.</p>
					<p>Ez nem álom. Ébren vagyok, itt, a Móricz-tanyai kertben látom a fiam temetését.
                  Régóta; hiszek a delejességben. Csodálatos eseteim vannak. Már-már hiszem, hogy
                  van egy hatodik érzékünk, mely a messzi távolba lát. Nem, nem, nem halt meg a
                  fiam. Mária nem engedi. S ha meg, Mária kikaparja a sir fenekéről, feltámasztja.
                  Ó, Mária, Mária, mennyire bizom a te anyai szived isteni erejében!</p>
					<p>Nem csoda, hogy már a temetőben jár a lelkem, tegnap oly szomoru verset irtam,
                  hogy ettől csak egy lépés a temető. Azt irtam:</p>
					<p>Hol már annyi víg órát tölték,</p>
					<p> A Nagykunság fekete földjét</p>
					<p> Kapálgatom.</p>
					<p> Fel-felnézek, Keletre nézek,</p>
					<p> Ott vár rám egy elárvult fészek,</p>
					<p> S nem láthatom.</p>
					<p>Elárvult fészek bús lakója,</p>
					<p> Szép öreg galamb, nagyanyóka,</p>
					<p> Vaj’ merre néz?</p>
					<p> Nyugatra néz ő, s várja, várja,</p>
					<p> Haza mikor száll öreg párja -</p>
					<p> Szive nehéz.</p>
					<p>Öreg galambpár, öreg fészek,</p>
					<p> Az a nagy vihar szertetépett</p>
					<p> Kegyetlenül.</p>
					<p> El, szétszóródtak a fiókák,</p>
					<p> Egyedül hagyták nagyanyókát,</p>
					<p> Jajj, egyedül!</p>
					<p>Hej, e fészek! Mi volt e fészek,</p>
					<p> Mig a galambpár együtt fészkelt,</p>
					<p> S a gyermekek!</p>
					<p> Benne csupa jó szív tanyázott,</p>
					<p> Aki betért, itt meg nem fázott -</p>
					<p> Melegedett.</p>
					<p>Vidám melegség áradt itt szét,</p>
					<p> Ki egyszer itt járt, jött az ismét,</p>
					<p> Jött szivesen.</p>
					<p> S csak Isten a megmondhatója,</p>
					<p> Hányszor szállott le itt a gólya</p>
					<p> Szép csendesen...</p>
					<p>Hajh! Vége, vége örömünknek!</p>
					<p> Kiért? Miért? Az Isten büntet,</p>
					<p> S mely mostohán!</p>
					<p> Szánj meg, Uram, őket ne verjed.</p>
					<p> Kezedet csak reám emeljed.</p>
					<p> Csupán reám!</p>
					<p>*</p>
					<p>Junius 9.</p>
					<p>Tegnap nevezetes napja volt a Móricz-tanyának. Régi hivét jött meglátogatni
                  Apponyi Albert. Nemcsak érzem, tudom is, hogy nekem is szólt a látogatás:
                  megvigasztalni engem, a hontalant... Mert Apponyit nem lángelméje, nem világhires
                  müveltsége teszi köztünk a legnagyobbá: ő a legmelegebb, leggyöngédebb szivü
                  ember mindnyájunk között. Lángész és meleg sziv: Istennek e két adományában van az
                  ő nagysága, minden más magyar ember nagyságán felülemelkedő.</p>
					<p>Gyermek nem lehetett boldogabb, mint amilyen volt ez a nagy ember, amikor bejártuk
                  a kertet, meg a tanyát. - Nini, cseresznye! örvendezett a legnagyobb magyarban a
                  gyermek, s nosza, neki a fának, szedegette a ropogós piros cseresznyét - ó, de
                  pompás, ó, de jó! Tovább mentünk, mendegéltünk. - Nini, eper! s eprésző gyermek
                  hajlékonyságával hajolt le nagyhirtelen s szedte, szedegette az ananász-epret.
                  Tovább mentünk, mendegéltünk. - Nézd ezeket a paszuly- meg hagymatáblákat, mondja
                  Tóth János - ezeket mind Elek ültette s kapálta. De Apponyi nem csodálkozott ezen.
                  Az ő nagy esze és nagy szive megértette, hogy nekem, a hontalannak, testi s lelki
                  szükség a mezei munka. - Szegény Elek, sokat szenvedhet a lelked, sokat... S
                  mondta ezt oly mély meghatottsággal, mintha bennem látná megtestesülni hontalanná
                  lett milliók sok s nagy szenvedését.</p>
					<p>Egynapi pihenőre jött Apponyi, de bizony nem volt az pihenő. Alig ebédeltünk meg,
                  a kertben, a tanyán kun-magyarok tengere hullámzott. Lóháton, kocsin, gyalog
                  zarándokoltak férfiak, nők, gyermekek: látni, hallani a legnagyobb magyart.
                  Jöttek, hogy megtöltse reménnyel, hittel csüggedező szivüket.</p>
					<p>- Csodálatos, csodálatos, rebegi megindultan. Ime, a néplélek örök rejtelem. A
                  reménységnek egy vékony, igen vékony szálát hoztam Párisból. Azt hittem, nagy
                  kiábrándulás fogad s im, megható szeretettel, bizalommal találkozom mindenütt.
                  Mely felséges szép volt a beszéde! Künn a tanya udvarán. Isten szabad ege alatt.
                  Mely áhitattal csüngöttek szózatos ajkán! És megteltek a szivek
                   hittel, szebb jövendő hitével. Csodát müvelt a nagy ember. A legnagyobb
                  magyar.</p>
					<p>Ma reggel utazott el. Én kisértem a vasuthoz. Korán kiröpültünk a kisujszállási
                  állomásra. Kedves ligetecske a pályaház átellenében. Ott sétáltuk el a várakozás
                  idejét. Ez az óra felejthetetlen óra. Ki mondja, hogy aggastyán a legnagyobb
                  magyar? A mesebeli örökifjuság ő.</p>
					<p>- Látod, én szeretek élni. Én ugy szeretem az életet. És hiszem, hogy bevezetem az
                  igéret földjére népemet. Hiszem, hiszem.</p>
					<p>Megszégyenülten néztem magam elé. Ha ő hisz a nemzet feltámadásában, szabad-e
                  nekem kételkednem ebben?...</p>
					<p>*</p>
					<p>Augusztus.</p>
					<p>Február óta egyetlen levelet sem kapott tőlem Mária. Az én leveleim, ugy látszik,
                  mind a Tiszában lelik hullámsirjukat. Az ő leveleit - menekültek hozzák. Mert
                  szakadatlan jönnek kiutasitott és szökevény magyarok. Minden levél a fiam
                  emberfeletti szenvedéseit zokogja. Nem halt meg hát a fiam. Nem temették junius
                  5-én. Tovább kell imádkoznom, könyörögnöm: Uram, könyörülj rajta, váltsd meg
                  szenvedéseitől. Küldd le hozzá a jótevő halált! Halljátok, emberek? Imádkozom a
                  fiam haláláért!</p>
					<p>S nem és nem mehetek hozzá! Volna akárhol a föld kerekén, nyitva az ut előttem,
                  csak az édes anyaföld van elzárva! Az én szenvedésem is emberfeletti. Meddig
                  birom?</p>
					<p>*</p>
					<p>Szeptember 21.</p>
					<p>Ma egy esztendeje... Éljek száz esztendőt, a bus képet nem felejtem el: Mária megy
                  a fiával, vissza-visszanéznek, szomoruan integetnek, aztán alakjukat a messzeség
                  elnyeli. Vajjon megkönyörült-e isten szerencsétlen fiamon? Az utolsó hir róla:
                  mozdulatlan ül egész nap s szivszakadva várja apját s testvéreit. Lolli már
                  kétszer próbált szerencsét. Vajjon a második próba sikerült-e? Vajjon életben
                  találta-e a bátyját? «Emberfeletti szenvedés»... «Februári leveled az utolsó!»
                  Máriának minden levele ezt zokogja. Isten, Isten, mit vétettem, hogy ily
                  kegyetlenül versz!</p>
					<p>*</p>
					<p>Szeptember 30.</p>
					<p>Ma hatvanegy esztendeje, hogy busbeteg anyám szivéről leszakadtam. E nap
                  megünneplésére hetek óta készülődnek a Móricz-tanyai fészek melegszivü lakói.
                  Matild, a kedves bajor nő, nem is titkolta, hogy verssel fog «visszalőni»,
                  mivelhogy az ő születésnapjára verset irtam én is. Verset - accusativus nélkül.
                  Azért anélkül, mert Matild következetesen mellőzi magyar beszédében az
                  accusativust. Csodálatosan fellobbant elfojtott kedvem tüze ez üdvköltemény irása
                  közben. Pajkos lettem egy pillanatra, irván: «Ugy szép a nő, ha ragtalan, - Ha övé
                  mind, mi rajta van.» Mintha biztatott volna irásközben egy pajkos manó: Rajta,
                  rajta! Kacagj és kacagtass. Nemsokára sirni fogsz, szegény, öreg ember!</p>
					<p>Tegnap... Igen, tegnap estefelé behozták szobámba a postát. Könyv irása közben
                  hozták be. A tollat letettem. Ihol, az első gratuláló levél. Marci levele. A
                  legidősebb gyermekemé. Azé, akihez irtam a Testamentum-ot... Ime, a levél:</p>
					<p>«Édes, jó apám!</p>
					<p>Huszonkettedikén érkezett az a leveled, melynek első sorai oly megrenditően
                  fejezik ki azt, amit Jancsinkkal kapcsolatban valamennyien érezünk. És aznap este
                  hozta egyik Solymossy-fiu azt a hirt, melyet immár nekem kell tudtodra adnom, hogy
                  e hónap 5-én megváltotta szenvedéseitől a halál.</p>
					<p>Az utolsó esztendők valamennyiünket elég bölccsé tettek ahhoz, hogy inkább
                  irigyeljük, mint sajnáljuk azt, aki meghalt - még akkor is, ha nem kell ugy
                  felkiáltanunk, ahogy a Testamentumban irtad: «Istenem, csakhogy már nem szenved!»
                  Amit érzünk: inkább meghatott visszaemlékezés szive jóságára, arra a szeretetre,
                  mely valamennyiünkre sugárzott belőle - és inkább gonosz szivektől tönkretett
                  élete, mint halála az, amit megsiratunk. Csodálatos dolog, de az a szenvedés,
                  melyen tőlünk elszakitva ment keresztül; melyet szinte csak a szivek fantáziájának
                  segitségével oszthattunk meg vele: állandóan ott ült a lelkünkön s közelebb hozta
                  őt hozzánk, mint az apróbb-nagyobb bajokban együtt töltött évek. Most csak azt
                  látjuk benne, akit az utolsó esztendőben láttunk lelki szemünkkel: a sorstól
                  megnyomoritott, melegszivü, sokat szenvedő, jó fiut. Lelkünkben adjuk meg neki azt
                  a végtisztességet, amit sirja mellett meg nem adhattunk. És tudjuk, hogy - ha
                  lehet - még több melegséggel kell - helyette is - körülvennünk Téged és
                  Anyánkat... azt a párembert, aki gyermekének elvesztésére talán a Világ valamennyi
                  szülője közt legkevésbé volt lelkileg elkészülve.»</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Könny minden szemben: igy folyt le a Móricz-tanyai ünnep. Lelkem a kisbaconi
                  házban. Szüntelen egy képet látok: Mária lezárja fiának a szemét. A házban nagy
                  üresség. Egyedül van Mária, egyedül, egyedül, mint ahogy egyedül volt édesanyám,
                  amikor leborult édesapám holttetemére. Hiába sir föl: Jertek, jertek,
                  imádkozzatok! Egyedül roskad a halottas ágy mellé. Ó, Mária, Mária, de eltalálták
                  a nevedet!</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Mostan pedig bezárom könyvemet. Mostan pedig várom, éjjel-nappal várom Máriát.
                  Jere, jere, csendesüljön le szived még élő gyermekeid, unokáid seregében. Közeleg
                  a tél, de csak jere, meleg szivvel várunk reád, Golgothát járó Mária!</p>
					<p>Tavasz nyiltán kéz a kézben megyünk haza. Az édes anyaföldre. Ahol szüleink és
                  gyermekünk sirja domborul. Együtt ültetjük tele virággal sirjukat.</p>
					<p>Megyünk, megyünk...</p>
					<p>Mindent elvehetnek tőlünk, de azt a talpalatnyi földet, szüleink és gyermekünk
                  sirja közt, el nem vehetik. Nincs az a földi hatalom, amely elvegye. El nem
                  vitatható szent örökségünk ez.</p>
					<p>Kegyeletlen kéz kidöntheti szüleim sirkövét, mind hiába, végrendeletem e könyvben
                  megmarad:</p>
					<p>Ami szépet és jót könyveimben láttok,</p>
					<p> E két öreg ember szivéből eredett.</p>
					<p> Ha majd kihull a toll reszkető kezemből,</p>
					<p> E két öreg ember mellé temessetek.</p>
					<p>Ide temetnek Téged is, testben-lélekben velem = egy Mária! Együtt álmodjuk át a
                  Végtelen éjszakát...</p>
					<p>Tavasz nyiltán hazamegyünk, Mária.</p>
					<trailer> -&amp;-</trailer>
				</div>
			</div>
		</body>
	</text>
</TEI>