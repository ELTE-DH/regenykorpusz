<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU17518" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Bobby és Csiba</title>
				<author ref="viaf:58030320">Rákosi Viktor (1860-1923)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">25430</measure>
				<measure unit="pages">57</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Bobby és Csiba</title>
					<date>2017-11-15</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/17500/17518"/>
					<respStmt>
						<resp>Original Electronic Edition</resp>
						<name>Zádor István</name>
						<name>Fecz Ágnes</name>
						<name>Baloghné Bárdos Katalin</name>
					</respStmt>
					<bibl type="digitalSource">
						<title>Bobby és Csiba</title>
						<date>2017-11-15</date>
						<ref target="http://mek.oszk.hu/17500/17518"/>
					</bibl>
					<bibl type="printSource">
						<title>Bobby és Csiba</title>
						<author>Rákosi Viktor</author>
						<pubPlace>Budapest</pubPlace>
						<publisher>Révai</publisher>
						<date>1912</date>
						<ref target="http://mek.oszk.hu/17500/17518/pdf/"/>
					</bibl>
				</bibl>
				<bibl type="firstEdition">
					<title>Bobby és Csiba</title>
					<author>Rákosi Viktor</author>
					<date>1912</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-29"/>
			<change when="2021-04-29"/>
		</revisionDesc>
	</teiHeader>
	<text>
		<body>
			<div type="chapter">
				<head>
               ELSŐ FEJEZET. Trunduzia ébredése.
            </head>
				<p>Serteperti Trunduzia bárókisasszony fölébredvén álmából, egy hófehér, bolyhos
               hálóköpenyeget vetett vállaira, pipipiros szegedi papucsot húzott lábacskáira és
               rendes szokása szerint a nagy álló tükör elé lépett, hogy szép jó reggelt mondjon
               önmagának. Amint belenézett a tükörbe, örömében elsikoltotta magát. Pedig aki onnan a
               tükörből reánézett, nem volt se szép, se fiatal. Szebb se volt, fiatalabb se volt,
               mint tegnap, mégis rettentően megörült neki Trunduzia bárókisasszony.</p>
				<p>Miért? Mert azt vette észre, hogy jobb állán egy új szemölcs kezd nőni. A bal állán
               volt már neki egy gyönyörü szép szemölcse három hosszú szál szőrrel, most ennek a
               párja, a barátja, vagy talán testvére, a jobb állán kezdett kifelé jövögetni.</p>
				<p>És Trunduzia ennek megörült volna? Meg. Miért? Ennek is megvan a maga története.
               Trunduzia bárónő együtt lakott a testvérbátyjával, Serteperti Oktáv báró úrral. Ők
               voltak a Serteperti hires, nevezetes báró család két utolsó tagja. Több nem volt se
               égen, se földön, se padláson. Mikor Trunduzia kisasszony az első szemölcsöt kapta,
               kétségbe volt esve. Nyeste, vágta, sütögette arcának kellemetlen pamacsát, de hiába,
               annál jobban nőtt. Végre Oktáv báró, látván huga keservét, ezzel vigasztalta meg:</p>
				<p>- Ne búsulj, Druzi, igérem, hogyha még egy szemölcsöd talál nőni, veszek neked egy
               olyan gyönyörű ölebet, hogy a szíved is kiugrik a helyéből örömében.</p>
				<p>Trunduzia, kisasszony letörölte könnyeit, hálásan nyakába borult bátyjának és többé
               nem kesergett az állán dísztelenkedő szőrpamacs miatt. Sőt alig várta, hogy a társa
               kinőjjön, gondolván, hogy kettővel se lesz már csúnyább, mint amilyen eggyel.</p>
				<p>Amint látjuk, Oktáv báró óvatos volt az igéretében, hisz azzal a nyomorult kis
               ölebbel rögtön megvigasztalhatta volna Trunduziát, - de nem, ő azt mondta, ha még egy
               támad, majd akkor megkapod a kutyát. Persze abban a titkos reményben tette, hogy több
               szemölcs nem fog támadni ebben az életben Trunduzia becses arculatján.</p>
				<p>De a végzet nem így akarta. Ezen a kedves szeptemberi reggelen Trunduzia szokottnál
               gyorsabban felöltözködött, az ebédlőbe sietett s mikor ott Oktáv báró megjelent
               reggelizni, ezzel a harsány kiáltással fogadta:</p>
				<p>- Oktáv, itt a szemölcs!</p>
				<p>- Csak nem? - felelt az utolsó Serteperti kissé nyugtalanul.</p>
				<p>- De bizony, csak nézd meg jobban közelről.</p>
				<p>Serteperti Oktáv bárónak nem kellett elővenni a pápaszemet, se messzelátót, se
               semmiféle nagyítóüveget, hogy a szemölcs létezéséről meggyőződhessék. Mert ő a
               pápaszemet mindig a bal szemében hordozta; ez az úgynevezett monokli volt, egy kis
               kerek üveg, mely úgy oda volt csiptetve a báró szemkarikájába, hogy onnan még tán hat
               ökörrel se lehetett volna kivontatni. Csak éjjelre tette ezt le onnan, meg mikor
               fürdött, máskor mindig bele volt téve. Közellépett tehát Trunduzia bárónőhöz, s
               komoly arccal nagy vizsgálatot indított.</p>
				<p>- Valami motoszkál itt a bőrödön, az bizonyos, - kezdette vékony hangon, - de lehet,
               hogy ennek holnapra vége lesz. Ha gondosan mosogatod sósborszesszel, elmúlik.</p>
				<p>- De nem mosogatom ám, kedves bátyámuram, - kiáltott Trunduzia diadalmasan, - az
               ölebet már meg is rendelheti.</p>
				<p>- Jó, jó, - mormogott a báró, - pár napot talán várhatunk vele, én állok szavamnak,
               az ölebet megkapod, ez bizonyos.</p>
				<p>A báró dohogva ült a reggelihez, melyet Kocsonya, az inas, e pillanatban hozott be s
               amely állott teából és pirított vajaskenyérből. Oktáv úr nem nagyon örült az esetnek
               s mindent elkövetett, hogy reggelizés közben Trunduziát a második szemölcsről
               lebeszélje. Mesélte, hogy most már híres doktorok vannak, akik az ilyen testi
               kinövéseket csodálatos ügyességgel el tudják tüntetni. Trunduzia egy darabig a habos
               csokoládéjával lévén elfoglalva, nem tett ellenvetést. De mikor két csészével
               bekebelezett a párolgó italból s egypár kuglófszeletet lecsusztatott hozzá, egy nagy
               szem mazsolaszőlővel ügyesen orrhegyen dobta Oktávot és így szólt:</p>
				<p>- Nem, Oktáv, hiába igyekszel, a kutyaigéret alól nem szabaditalak föl. Inkább legyen
               két szemölcsöm és egy ölebem, mint egy szemölcsöm se és egy ölebem se.</p>
				<p>A báró mirgett-morgott, azután végkép felöltözött és elment a hivatalba.</p>
			</div>
			<div type="chapter">
				<head>
              MÁSODIK FEJEZET. Megösmerkedünk Pupák Jónással.
            </head>
				<p>Serteperti Oktáv báróval a reggeliző asztalnál ösmerkedtünk meg, ahol már simán,
               kikenve, kifenve jelent meg. Ilyen külsővel ő már a nyilvánosság báró Sertepertije
               volt, aki ekképen már megjelenhetett embertársai között. De egész máskép festett a
               nemes báró a fölébredés pillanatában. E perctől kezdve az ebédlőbe való betoppanásáig
               nagy munkát kellett neki végeznie, hogy fejét rendbeszedje. Sertepertit ugyanis egy
               szerencsétlen álom üldözte. Minden éjjel megjelent előtte két suszterinas, akik
               kiragadták ágyából és elvitték Sündisznóországba, ahol egy nagy mezőn százezer darab
               tövises malac szaladgált. Ott megfogták a két lábát s elkezdték a nemes báróval a
               sündisznó-hadsereget gereblyézni, vagyis föl s alá rohantak vele a mezőn. Hát az
               bizony elég kínos álom s érthető, ha Serteperti kínjában ide-oda forgott, hol a
               vánkos alá dugta a fejét, hol a paplan alá bújt. Elannyira, hogy reggelre kelve
               hajának és bajuszának minden szála különvált és a nemes báró maga is úgy nézett ki,
               mint egy tüskésdisznó. Amint tehát fölébredt és hálóköpenyébe bújt, csöngetett
               Kocsonyának, az ifjú inasnak, aki először megborotválta a gazdáját, azután
               hozzáláttak, hogy a meredező tüskéket rendes bajusszá és hajjá csillapítsák. Kenték
               mindenféle irral, kígyóhájjal, medvezsírral s mind a ketten beleizzadtak, amíg a nagy
               munkának végére értek. Bajuszkötője is kétféle volt Oktáv bárónak: vasból és
               selyemszövetből. A vasból valót mindjárt a bajuszára csiptette, mihelyt fölkelt és
               ott tartotta mosdásig. Mosdás után pedig rákötötte a selyemből valót. Egy orvos,
               akinek e kellemetlen álom felől panaszkodott, azt tanácsolta neki, borotváltassa le
               a bajuszát és nyirassa tövig a haját. Majd ha a suszterinasok látják ezt, többet nem
               fogják Sündisznóországba cipelni. A báró azonban sokkal hiúbb ember volt, semhogy
               szép szőke haját és kackiás bajuszát föláldozta volna. Így aztán minden maradt a
               régiben. Az álom következtében Serteperti mindig kissé izgatottan ébredt föl, de
               amint visszatért hajának és bajuszának simasága, akképen simultak el lelkének
               hullámai is. S mikor az ebédlőbe belépett, akkor már egészen a kedves, a nyugodt, az
               előkelő Serteperti báró volt. Kocsonya, az inasgyerek minden reggel kapott ugyan
               egy-két szelid pofont, de erre a fiúnak épp oly szüksége volt, mint a gőzgépnek a
               szénre: anélkül nem is működött volna.</p>
				<p>...Serteperti báró búsan lépkedett a hivatala felé. Ez a váratlan kutyaköltség
               kutyául bántotta. Serteperti báró lelkét ugyanis úgy alkotta a teremtő, hogy minden
               pénzt sajnált, amit másra kellett költenie. Még a testvérétől is sajnálta. Hiszen a
               fösvénység, helyesebben a takarékosság nem rossz tulajdonság, mindenesetre jobb,
               mint a pazarlás. De ha már annyira megy, mint Sertepertinél, az már csúnya dolog és
               rosszszívüségre mutat. Serteperti báró még a betevő falatot is sajnálta másoktól.
               Otthon folyton szidta a cselédeket, hogy tönkre eszik őt.</p>
				<p>A hugát pedig minden evéskor megszólította, hogy ne egyék annyit, mert el talál
               hízni, holott Trunduzia oly száraz volt, mint a hét sovány esztendő. De ahol az ő
               becses személye kezdődött, ott véget ért minden aggodalma. Magába tömte a
               jobbnál-jobb és a legdrágább falatokat. Minden héten előfordult, hogy nyafogva jött
               haza a hivatalból, s a gyomrát fájdította. Ilyenkor finom, extra falatokat kellett
               neki sütni-főzni, amit azonban pusztán ő evett meg, abból nem kapott senki egy
               morzsát se. Emellett azonban a rendes ételeket is megette, aminek az lett a vége,
               hogy ő rendesen kétszer annyit evett, mint a huga. Trunduzia nagyon szerette a
               bátyját és semmi kifogása sem volt ezen beosztás ellen. Ő, szegény, megelégedett
               akármivel és akármennyivel. Oktáv csak annyit engedett meg neki, hogy szabad volt két
               kanárit és egy macskát tartania. De minden hó elsején megcsóválta a fejét, mikor a
               kendermagszámlát átnézte. Még ezeknek a nyomorúlt madaraknak a kosztját is drágálta.
               (Fogadni mernék, hogy álmainak állandó alakja is két éhes
               suszterinas volt, akik elől a báró elette a legjobb falatokat. S az Isten így
               büntette!)</p>
				<p>Képzelhető, hogy a báró urat mennyire bántotta ez a váratlanul nyakába szakadt
               kutyaköltség. Érezte, hogy mint gavallér embernek, meg kell tartania az igéretét.
               Dicséretére legyen mondva, eszébe se jutott, hogy azt megszegje. Azt azonban nem
               vehetjük tőle rossz néven, hogy azon törte a fejét, hogy minél olcsóbban jusson a
               kutyuskához.</p>
				<p>Mikor a hivatal széles lépcsőjén ballagott fölfelé, hirtelen megállt, egyet
               füttyentett, a fejére ütött és elmosolyogta magát. Mindez azt jelentette, hogy valami
               mentő gondolat jutott az eszébe. Ezt a mentő gondolatot úgy hívták, hogy Pupák
               Jónás.</p>
				<p>Fölsietett hivatali szobájába, fölvette fehér vászon dolgozókabátját, íróasztala elé
               ült, szemlét tartott a gondosan elkészített tollak és ceruzák tömege fölött s aztán
               csöngetett. A csöngetésre belépett Pál úr, a hivatalszolga. Egészségére kívánta a
               báró úrnak az éjjeli nyugodalmat, megkérdezte, hogy szolgál a drága egészsége s talán
               még egyéb dolgokról is megemlékezett volna, de Serteperti közbevágott:</p>
				<p>- Küldje be Pupák urat.</p>
				<p>- Igenis, értem.</p>
				<p>És Pál úr eltávozott. Pupák Jónás a Serteperti oldala mellé rendelt írnok volt a
               minisztériumban. Egy öreg legény, aki kevés iskolát végezett s azért megrekedt
               ebben a nyomoruságos kis állásban. De volt neki egy kiváló tulajdonsága: kutyák
               dolgában elsőrendű szakértő volt. Minden szabad idejét arra fordította, hogy a
               kutyákat tanulmányozza. Jó lábon állott az állatkereskedőkkel, akiknek üzletében
               idejét töltötte s ha egy ebet két napig megfigyelt, már teljesen tisztában volt testi
               és lelki tulajdonságaival. Ha gazdag embernek születik, bizonyára egész jövedelmét
               kutyákra költötte volna. De mint szegény ember, ezt nem tehette. Évekkel ezelőtt volt
               neki egy gyönyörü kis tanult pincsikutyája, melynek értelmét a gazdája annyira
               fejlesztette, hogy az állat Pupáknak minden szavát megértette. Nagy fájdalmára
               szolgált Pupáknak, mikor a kutyája megdöglött, elannyira, hogy a kutya nyakára
               akasztott kis csengettyűt az eb halála után óraláncára függesztette. Mikor ment, ez
               a csöngő folyton csilingelt. S ez a szegény irnokban azt a hitet ébresztette, hogy
               kutyuskája él s utána szalad. Így bolondította magát s ez volt minden öröme az
               életben.</p>
				<p>Pupák Jónás mély hajlongások közt köszöntött be Serteperti báróhoz. Hosszu, sovány
               öreg ember volt, akinek arcát nagyon furcsává tette az, hogy bajusz helyett olyan
               sündisznószerü tüskék meredeztek az orra alatt. Asszonyok, akiknek kezet csókolt, azt
               állították, hogy Pupák véresre szúrta a kezüket a tüskéivel.</p>
				<p>- Parancsol a báró úr? - kérdezte Pupák alázatosan.</p>
				<p>- Nem parancsolok, édes Pupák, hanem egy szivességre kérem. A hugomnak akarok egy
               szép kis ölebet venni. Tudom, hogy maga foglalkozik ilyesmivel, azért arra kérem,
               hogy szerezzen nekem valahol kéz alatt egy olcsó kutyát.</p>
				<p>- Minőt?</p>
				<p>- Szép legyen és főkép olcsó legyen.</p>
				<p>- Szükséges, hogy tudjon kunsztokat?</p>
				<p>- Mit ért, Pupák úr, kunszt alatt?</p>
				<p>- Azt, hogy tudjon két lábon járni, eldobott tárgyakat visszahozni, karikán átugrani
               és más effélét.</p>
				<p>- Azt hiszem, az ilyen kutyát nagyon drágán adják.</p>
				<p>- Igaz, de sokszor a kutyakereskedő maga se tudja, hogy valamelyik kutyájában milyen
               tudomány rejlik. Én azonban kivallatom az ebecskét, én előttem nem titkolhatja el
               tudományát.</p>
				<p>Serteperti bámulva nézett Pupákra.</p>
				<p>- Csak nem tud maga beszélgetni a kutyákkal?</p>
				<p>- Majdnem. Higyje el, báró úr, hogy a kutyában van annyi értelmesség, mint egy
               emberben, némelyikben még több is. Csak éppen a beszélőtehetsége hiányzik. De mégis
               meg tudja magát értetni, legalább én megértem. Különösen a kutya szeme, tekintete
               rendkívül beszédes. Ez neki a főnyelve, de vannak melléknyelvei is. Az ugatásával
               sokat tud kifejezni. Azután a fülével, a farkával, sőt a lábával is... Oh Istenem, -
               sóhajtott Pupák, - ha gazdag ember volnék és ennek szentelhetném magamat, tessék
               elhinni, világhírű tudós lenne belőlem. Így még azt sem engedhetem meg magamnak, hogy
               egy nyomorult kutyát tartsak, akivel magányos óráimban elcseveghetnék. Akkor legalább
               volna egy hűséges barátom, amit az emberek közt sohsem találtam fel.</p>
				<p>És az öreg Pupák sündisznóbajusza remegett a meghatottságtól. Még Serteperti is
               megsajnálta, pedig a szíve spongyából volt és így szólt:</p>
				<p>- No kedves Pupák, majd meglátjuk... Én igérem... hogy ha jól megy minden és majd
               kedvezőbb idők lesznek... majd akkor...</p>
				<p>Pupák feszült figyelemmel tekintett a báróra, várván, hogy mit akar mondani. A báró
               észrevette és megijedt, hogy valami igéretet talál kicsusztatni a száján. Így
               folytatta tehát megkezdett beszédét:</p>
				<p>- Majd meglátja, kedves Pupák úr, hogy a jó Isten irgalmából minden rendbe fog
               jönni.</p>
				<p>Elhallgatott és Pupák kebléből a csalódásnak egy keserves sóhaja szakadt ki. A báró
               egy darabig irományai közt kotorászott, előkerített egy rossz cigarettát s olyan
               méltósággal nyujtotta át Pupáknak, mintha az legalább is ezer forint volna.</p>
			</div>
			<div type="chapter">
				<head>
              HARMADIK FEJEZET. Kutyavásár Budán.
            </head>
				<p>Pupák hiába firtatta Sertepertinél, hogy mennyi pénzt szán a kutyára, Serteperti nem
               nyilatkozott. Pupák először úgy ötven koronára célozgatott, mondván, hogy manapság a
               finom fajtáju kutyák nagyon drágák s nem is volna méltó, hogy egy előkelő báró
               házához valami közönséges négylábu állatot beeresszenek. Sertepertinek azonban a foga
               is vacogott arra a gondolatra, hogy ő egy kutyára ennyi pénzt kidobjon. Úgy nézett
               Pupákra, mintha a szeme világát akarná kilopni.</p>
				<p>- Keressen, kutasson, szimatoljon, szaglásszon, édes Pupák, majd meglássa, hogy
               milyen kincset talál. Bukkanjon valami kócos, fésületlen, jelentéktelen külsejü
               pincsire, amelyet egypár koronáért megkaphat; azt se bánom, ha neveli egy darabig,
               vesződik vele s úgy hozza magával a mi házunkhoz. De hogy valami tudományos cirkuszi
               pincsit vegyen, aki cigarettázik és ötig tud számolni, az ellen előre is
               tiltakozom.</p>
				<p>- S az ára?</p>
				<p>- Nem bánom, mehet husz koronáig, amiből át is adok tizenöt koronát, mert tudom, hogy
               ha egyszerre a markába nyomom az egészet, akkor meg sem áll huszonöt-harminc koronás
               eben alul. Megértette?</p>
				<p>- Meg, - felelt szomorúan Pupák, mert tisztában volt vele, hogy ez bizony gyönge
               vásár lesz s ebből a pénzből aligha fog a maga számára egy másik kutyát
               vásárolhatni.</p>
				<p>A budai vár oldalában, a várba fölvezető Roham-utcában, szép kilátással a Vérmezőre
               és a budai hegyekre, lakott Trebovics Márk állatkereskedő. Nagyszabásu, régi, híres
               budai üzlet volt ez. Hogy milyen nagyszabásu, már abból is következik, hogy a
               legkülönbözőbb fajtáju állatokat megvette és eladta. A hasonló budapesti boltok közül
               az egyik csak kutyákkal foglalkozott; a másik csak éneklőmadarakkal; a harmadik csak
               díszmadarakkal, mint aminő a papagály. De Trebovics Márknál együtt volt valamennyi. A
               fősulyt azonban a kutyákra fektette. Nem annyira vadászkutyákra, mint házikutyákra,
               mert vadászkutyákat nevelni, az egy külön, nehéz tudomány, amihez neki se ideje, se
               tehetsége nem volt. Ellenben selyemszőrü ölebecskéi és mindenféle szamárságra
               betanított pincsikéi párjukat ritkították. Mikor tavasszal a jó meleg napsugár
               legelőször rásütött a budai hegyoldalra, nosza, támadt vidám élet Trebovics bácsi
               állatseregletében. Amint kirakták őket a rügyezni kezdő fák alá, énekszavukkal,
               karicsolásukkal, szárnyrebbentéseikkel, csicsergésükkel, nyüzsgésükkel, ugatásukkal,
               hempergésükkel majd elvitték a házat. És a budai várban sok nagy úr lakik, de
               mondhatom, hogy egyiknek sem voltak oly előkelő látogatói, mint Trebovicsnak.</p>
				<p>Mikor Pupák belépett az udvarra, Trebovics egy rongyos ruháju suhanccal veszekedett,
               aki egy kis tacskókutyát, helyesebben daxlit tartott a hóna alatt. A daxli egy olyan
               idomtalan, hosszútestű, elefántfülű, furcsa kis torz-kutya, mely a kurta lábaival úgy
               fest, mintha négy beléjeszurkált fogpiszkálón járna. A vén Trebovics nagyon jól
               látta, hogy az állat finom, valódi tacskó, épp azért elhatározta, hogy mindenképpen
               megveszi. Hogy ezt a célját elérje, rá akart ijeszteni a fiúra s ezért azzal mordult
               rá: hol loptad ezt a kutyát!? A fiú hevesen tiltakozott,
               kijelentette, hogy a kutyát a Zugligetben találta és már napok óta otthon eteti. Ha
               Trebovics úrnak nem tetszik, majd talál ő az utcán egy finom urat, aki drága pénzen
               megveszi.</p>
				<p>- Különben egy koronát adok érte, - szólt hirtelen a kutyaboltos.</p>
				<p>- Egy koronáért még a fél fülét sem adom oda, - szólt a fiú mérgesen. - Csak látná,
               hogy tud ez a kutya ásni.</p>
				<p>- Két korona, - folytatta Trebovics.</p>
				<p>- Ha öt koronán alul adom, akkor az apám megver.</p>
				<p>- Jó, hát adok a kutyáért két koronát, neked pedig egy koronát a verésért.</p>
				<p>A fiú fejébe csapta a sipkáját és távozni akart a kutyával. De az ebcsiszárhoz
               könnyebb volt bejutni, mint onnan kiszabadulni. Mikor a fiú az ajtó felé fordult,
               akkor látta, hogy ott egy hatalmas ujfundlandi kutya fekszik, elzárván a kijárást s
               úgy nézett a fiúra, mintha azt mondaná: Innen öcsém ki nem
                  mégy! A gyerek egy darabig ijedten pislogott, aztán levette a süvegét és
               kijelentette, hogy nem bánja, négy koronáért odaadja a daxlit. Trebovics Márk nagyot
               sóhajtott, átadta a fiúnak a négy koronát, intett a méltóságos kapuőrnek, mely
               félreállt az útból s újra rátekintett a fiúra, mintha azt mondaná: Most már kotródhatsz! A siheder letette a daxlit a földre és elszaladt.</p>
				<p>Pupák Jónás jól ismerte Trebovicsot és tudta, hogy ravasz emberrel van dolga. Ezért
               nem is árulta el rögtön, hogy vásárolni jött, sőt rá se nézett a kutyákra, hanem a
               papagájokkal kezdett foglalkozni. Elővett a zsebéből egy száraz zsemlét és a tarka
               madarakat morzsákkal kinálta. A görbecsőrű szárnyasok közt nagy izgalom támadt,
               mindegyik előszedte a tudományát s különböző szókat visított Pupák felé. Trebovics
               ezalatt elhelyezte a daxlit s aztán beszélgetésbe bocsátkozott Pupákkal. Persze
               panaszkodott, hogy az üzlet rosszul megy, mert az új házakba kutyával nem eresztik be
               a lakókat. Így aztán Pesten a kutyatartás lassanként ki fog menni a divatból, vidékre
               pedig senki se keres ebet. Ekkor Pupák megkockáztatta ezt a megjegyzést:</p>
				<p>- No Trebovics úr, akkor a kutyák ára roppant le fog szállni, aminek nagyon örülök
               mert így talán én is vehetek egyet.</p>
				<p>- Igazán vehetne már egyet, hogy az a kis csöngettyű ne lógjon olyan árván az
               óraláncán.</p>
				<p>Pupák nagyot sóhajtott.</p>
				<p>- Ha tudnám, hogy olyan kutyát tud nekem szerezni, mint amilyen a megboldogult volt,
               igazán a számtól vonnám el a falatot, hogy megvehessem.</p>
				<p>- Sokkal külömbet adok én annál magának.</p>
				<p>- Még is venném, ha beleegyeznék, hogy részletekben fizessem meg az árát.</p>
				<p>Trebovics nevetett.</p>
				<p>- Jó, de akkor én is részletekben adom a kutyát, először a két fülét, azután a négy
               lábát, azután a fél kutyát...</p>
				<p>Eközben Pupák Jónás szakértő szeme megpillantott egy kis kutyát, mely a napon
               sütkérezett és végtelenül szomoru, de értelmes pillantásokat vetett maga körül
               Piszkos, jelentéktelen külsejü kis állat volt, de Pupák úgy látta, hogy ez mégis
               nemes, jófajtáju eb, melyben több tehetség lakik, mint amennyit elárul. Élesen
               szemügyre vette a kutyát, mely szelid tekintettel mustrálta őt és nyájasan csóválta a
               farkát. Pupák hirtelen rámutatott.</p>
				<p>- Ezt a kis állatot bizony ingyen is nekem adhatná, Trebovics ur. Aligha akad ember,
               aki ezért pénzt adjon.</p>
				<p>- No no, nem olyan ostoba állat ez, mint amilyennek látszik. Igaz, hogy nagyon
               szomoru és még ugatni se hallottam, de idővel majd összeszedi magát. Azt mondják,
               hogy az első gazdáját a zsiványok megölték és az után búsul.</p>
				<p>- Kitől vette?</p>
				<p>- Egy fogorvostól. Ez volt a harmadik gazdája. A kutya meggyűlölte ezt az urát, mert
               valahányszor fogat húzott s a beteg ordított, ő mindig azt hitte, hogy az orvos
               megöli. Ezért aztán egész nap ugatott és vonított, mire az orvos megunta és túladott
               rajta. Az első gazdáját azonban most se tudja elfelejteni. Így hát hű szíve van.</p>
				<p>- Na hát mennyiért adja oda nekem? - szólt hirtelen Pupák.</p>
				<p>- Ha igazán meg akarja venni, tíz koronáért elviheti. Tudom, hogy maga csak nyolc
               koronát fog igérni érte, azért, hogy mind a kettőnknek igazunk legyen, odaadom
               kilencért. Ebből azonban igazán már csak ötven fillért engedhetek.</p>
				<p>- Tehát nyolc korona?</p>
				<p>- Nem, nyolc korona ötven fillér.</p>
				<p>Pupák leguggolt a kiszemelt kutya elé s még egyszer figyelmesen végig mustrálta.
               Ekkor vette észre, hogy a homlokán egy fehér csillag van, ami kétségtelenül csak
               fokozta az értékét. Pupák már döntött, még pedig olyan irányban, hogy a kutyát
               okvetetlenül megveszi. Mert a szegény állat oly esdőleg, majdnem kétségbeesve nézett
               rá, hogy Pupáknak könny szökött a szemébe. Csak ő tudta igazán, hogy egy kutya
               mennyire tud érezni és szenvedni, s ennek a kis ebnek a tekintetéből is kiolvasta,
               hogy elvágyakozik ebből a börtönből, egy magányos ember szeretetteljes körébe, hol a
               gazdája rokonszenvét nem kell száz más állattal megosztani. Pupák már a zsebében
               kotorászott, de azért még mindég dünnyögött, hogy a nyolc korona ötven fillért nagyon
               sokallja, ezért a pénzért ő nyolcszor fényesen meg tudna ebédelni, hatszor el tudna
               szinházba menni, két kalapot, egy pár cipőt tudna venni...</p>
				<p>Trebovics azonban jól látta, hogy az áldozat már horogra akadt és azért gúnyosan
               szólt:</p>
				<p>- Ne folytassa, kedves Pupák úr, mert még majd egy háromemeletes házat is talál venni
               ezen a rongyos nyolc korona ötven filléren. Hiába minden, úgy sem adom olcsóbban.</p>
				<p>Pupák hirtelen fölemelkedett és kifizette az összeget. Azután leoldotta a csöngettyűt
               óraláncáról és egy piros szalagon a kutya nyakára kötötte. Majd elővett egy hosszú
               fehér zsinórt és rákötötte az ebet, hogy annál fogva haza vezethesse. Trebovics
               bámulva látta, hogy Pupák milyen fölszereléssel érkezett ide és megcsóválta a fejét.
               Lám, lám, hát mégis kutyát venni jött ide! Bizonyosan többet is megadott volna! Így
               csapják be a böcsületes embert, ha nem vigyáz.</p>
				<p>- Isten áldja meg Trebovics ur, - köszönt nyájasan Pupák.</p>
				<p>- Jó napot! - morgott a fogai között Trebovics, de a kalapját meg se billentette.</p>
				<p>Pupák azonban nem látott és nem hallott semmit, ő boldog volt. Régi kis harangja egy
               valódi kutya nyakán szólalt meg, egy valódi állat és nem álomkép futott utána
               engedelmesen a fehér zsinór végén. Hirtelenében eszébe se jutott, hogy hiszen ez nem
               is az ő kutyája, s ez a boldogság is álomkép, mely rövid idő alatt szét fog foszlani.
               Amint a hegyről lefelé ballagott, elhatározta, hogy egypár napig magánál tartja a
               kutyát, hogy jutalmul neki is legyen egy kis öröme. Útközben már meggyőződött róla,
               hogy ez egy jónevelésü kutya. Mindég szorosan Pupák nyomában ügetett, idegen
               kutyákkal nem állt szóba, sőt félt tőlük, az emberekkel nem barátkozott, az utcán
               elszórt ételmaradékokat nem szagolgatta, se nem morgott, se nem ugatott. Szomorú,
               magába vonult, elpuhult ebnek látszott, igaza lehetett Trebovicsnak, hogy az első
               gazdáját siratja. Annyi bizonyos, hogy meleg szobában, kényeztetve nőtt föl.</p>
				<p>Otthon Pupák szappanos vízzel jól megmosta, lekefélte, a maga reggeli tejét is oda
               adta neki s a kutya egyszerre vidámabb lett. Pár nap múlva már a szőre is fényesebb
               lett, a szemei is élénkebben ragyogtak. Szemlátomást szépült.</p>
				<p>Három nap múlva Serteperti báró csöngetett a szolgának és behívatta vele Pupákot.</p>
				<p>- No Pupák úr, mi van a kutyával?</p>
				<p>Pupák arca elborult.</p>
				<p>- Megvan, méltóságos uram, - nyöszörgött Pupák alig hallhatóan.</p>
				<p>A báró szigorú, átható tekintetet vetett Pupákra, mintha lelke mélyén akarna olvasni
               és kemény hangon szólt:</p>
				<p>- És mi az ára?</p>
				<p>Pupák soha életében nem hazudott és nem csalt meg senkit, de most nagyon közel állt
               ahhoz, hogy mind a kettőt megtegye. Istenem, ha azt merné mondani... ha azt merné
               hazudni a báró úrnak, hogy a kutya tizenöt korona volt, akkor neki is maradna egy
               kutyára való.</p>
				<p>- No, mibe került? - kiáltott a báró szigorúan, s látva Pupák tépelődését, gyanú
               támadt lelkében.</p>
				<p>- Nyolc korona ötven fillérbe, - szólt nagy sóhajtással a derék Pupák, el nem
               tántorodva a becsület ösvényéről.</p>
				<p>- Igazán annyiba került? - firtatta a báró kellemetlen hangon, s kaján tekintetet
               vetett Pupákra.</p>
				<p>Pupák arcát elborította a harag pirossága. Hát ez a becsületesség jutalma?</p>
				<p>- Kérem, báró úr, én nem szoktam se csalni, se hazudni. Ha nem hiszi, tessék
               Trebovics kutyakereskedőt megkérdezni a Roham-utcában. Én azt a kutyát még otthon
               megkeféltem, kimosdattam. Ha Trebovics ma látná, hát húsz koronát kérne érte. Ha jól
               sejtem, az a kutya egy tanult állat, amely nagy meglepetéssel fog szolgálni
               méltóságodnak...</p>
				<p>- Jól van, Pupák úr, köszönöm, - szólt Serteperti enyhébb hangon és gyorsan hozzá
               tette, - kérem a visszajáró pénzt...</p>
				<p>- Tessék, - felelt Pupák. Gondosan a báró elé olvasta a pénzt, feszesen meghajtotta
               magát és eltávozott.</p>
			</div>
			<div type="chapter">
				<head>
               NEGYEDIK FEJEZET. Bobby a Serteperti-családban.
            </head>
				<p>Otthon a báró úrnak első dolga volt, hogy jelentse Trunduziának: megvan a kutyád!
            </p>
				<p>Trunduzia kedvesen sikoltott, körülbelül ugy, mint a macska, amikor a farkára lépnek.
               Hol van? Hozzák-e már? Fekete-e vagy fehér? Milyen fajta? Tud-e szolgálni? Nem
               rózsaszínű-e véletlenül az orra? Nem göndörödik-e a szőre? Mi a neve, mi volt az ára?
               Hány éves, húst eszik-e vagy tejet iszik? Szereti-e a cukrot? Trunduziából úgy dőlt a
               kérdés, mint a fölborult dézsából a víz. A báró úr szinte pocskolt benne és nem tudta
               hamarjában, mire feleljen. Végre mérgesen rárivallt a hugára.</p>
				<p>- Az Istenért, Drúzi csukd be a gégédnek az ajtaját egy kicsit, úgy ömlenek ki belőle
               a szók, mint az iskolából a gyerekek. Úgy kopognak a fejemen a kérdéseid, mint a
               jégeső a ház cserépfedelén. Jegyezd meg, hogy én nem tudok semmire sem megfelelni,
               mert a kutyát nem én vettem.</p>
				<p>- Hát ki?</p>
				<p>- Pupák Jónás, az irnokom, maga is nagy kutyabarát és szakértő. Ez az ember valóságos
               csudákat beszél arról a kis ölebről.</p>
				<p>Trunduzia, mint egy kis gyerek, összeverte a tenyereit.</p>
				<p>- Tehát annyit tudok már, hogy kicsiny, hogy öleb... ugyan, Oktáv, nem tudnád
               véletlenül megmondani, hogy nem rózsaszínü vagy piros-e az orra?</p>
				<p>- Ugyan, mit akarsz már megint azzal a rózsaszínü orral? Hát szép az? A te arcod nem
               fekete, hanem fehér, mégis mit szólnál hozzá, ha a közepén egy rózsaszínű vagy egy
               piros orr üldögélne?</p>
				<p>- De nagy bolond vagy, Oktáv. Köztem és a kutya között csak van egy kis különbség,
               ami a kutyánál lehet gyönyörű, az nálam lehet nagyon csunya. Mikor kapom meg a
               kutyát?</p>
				<p>- Majd szólok Pupáknak, hogy hozza el.</p>
				<p>- Tudod mit. Oktáv? Hívd meg Pupák urat ebédre, az a derék ember igazán megérdemelné
               a fáradságáért...</p>
				<p>A báró úr arca elsötétedett.</p>
				<p>- Ebédre? Azt a kiéhezett alakot? Eleszi előlünk a legjobb falatokat.</p>
				<p>Trunduzia szemrehányóan nézett Sertepertire.</p>
				<p>- Ugyan, Oktáv, inkább attól félek, hogy alig mer majd enni, nem szokott ő ilyen
               előkelő házakhoz járni.</p>
				<p>- No, nem bánom, hát hívd meg, de uzsonnára. Ott kevesebb ételt kap maga elé.</p>
				<p>Így aztán a szegény Pupák Jónást az a szerencse érte, hogy uzsonnára hívták az
               előkelő Serteperti báró házába. A báró úgy adta át neki a meghívást, hogy délután öt
               óra tájban hozza el a kutyát és egyúttal maradjon ott egy kis uzsonna-kávéra.</p>
				<p>Pupák Jónás szive nem nagyon ugrált örömében, mikor ezt a meghívást megkapta, sőt
               ellenkezőleg, összefacsarodott fájdalmában. Még pedig azért, mert ez azt jelentette,
               hogy meg kell válnia a kis kutyától, melyet már annyira megkedvelt. Elérkezett a bús
               nap. Pupák lehorgasztott fejjel baktatott az utcán Sertepertiék felé, s bánatosan
               fülelt az utána futó kutyán csilingelő csöngettyű szavára. A Sertepertiék kapuja
               előtt megállott, ölébe vette az ebet, leoldotta róla a csengőt, egy darab cukrot
               adott neki, azután így szólt hozzá:</p>
				<p>- Ne feledd el, kutyuskám, hogy én jó barátod vagyok, az én házamnál mindig szívesen
               látunk. Gondolj rám, ha bajba jutsz.</p>
				<p>A kutya Pupák gallérja mögé nyomta az orrát és köszönőleg vinnyogott. Pupák még
               egyszer megsimogatta, a következő percben már ott álltak Serteperti báró
               előszobájában.</p>
				<p>- Itthon van a méltóságos báró úr? - kérdé Pupák az elősiető Kocsonyától.</p>
				<p>Felelet helyett Kocsonya a tenyerébe csapott és nagyot rikkantott:</p>
				<p>- Kérem, méltósága, itt a kutyás ember.</p>
				<p>- Mondja meg, kérem, hogy itt van Pupák.</p>
				<p>- Pupáknak hívják? - vigyorgott Kocsonya, - Pupák, kis Pupákocskám, - szólt és a
               kutyát simogatni kezdte, - jaj de helyes név és hogy passzol rá.</p>
				<p>- Nem a kutya Pupák, én vagyok Pupák.</p>
				<p>- Vagy úgy? De kár! Hát a kutyát hogy hívják?</p>
				<p>- Bobbynak.</p>
				<p>E pillanatban Trunduzia bárókisasszony lépett az előszobába az izgatottságtól
               reszkető szemölcsökkel. Ugy megrohanta Pupákot, mintha az el akarna szökni a
               kutyájával. Kiragadta kezéből Bobbyt és forrón dobogó szívére szorította.</p>
				<p>- Köszönöm, Pupák úr, szívemből köszönöm. Oktáv bátyám nincs itthon, de ez nem tesz
               semmit sem, én azért szivesen látom. Mikor evett? Éhes?</p>
				<p>- Kezét csókolom, méltósága, délben ettem és nem vagyok éhes.</p>
				<p>- Nem magát kérdeztem, édes Pupák, hanem a kutyát. Hogy hívják?</p>
				<p>Szerencsére, ezt már Pupák megértette, tudta, hogy a kutyára vonatkozik s megmondta,
               hogy Bobbynak hívják.</p>
				<p>- Bobby? Jaj, de helyes állat! Milyen finom a szőre! Kedves Pupák úr, csak tegye le a
               botját és kalapját, mert itt fog uzsonnázni. A bátyámnak sürgős dolga akadt, de az
               nem tesz semmit. Kávét, vagy csokoládét parancsol? És mit adjunk Bobbynak?</p>
				<p>- Legjobb lesz langyos tej.</p>
				<p>Trunduzia és Jónás mester bevonultak az ebédlőbe. A báró úr csakugyan elment
               hazulról, nem tudta volna elviselni, hogy a szegény Pupák az ő szemeláttára egyék az
               ő uzsonnájából. Trunduzia örült neki, hogy a bátyja elment, annál szabadabban
               megtraktálhatta Pupákot, aki iránt igazán nagy hálával viseltetett. Trunduzia, mint
               mondtuk már, jószívü teremtés volt s bizony ő az utolsó falatját is megosztotta volna
               mással. Pupáknak is jó habos csokoládét adott kuglóffal s uzsonna alatt Pupák
               kioktatta őt, hogy a kutya micsoda okos, nemes és gondolkodó állat s hogy az
               embernek leghívebb barátja. Azután megtanította arra, hogy miképen nevelje Bobbyt,
               mennyi ideig sétáltassa naponként s mit adjon neki enni.</p>
				<p>A két jó lélek, Jónás és Trunduzia, hamar megértette egymást. Mindegyik úgy volt
               teremtve, hogy még gondolatban sem vétett soha senki ellen. Az élet sok bosszúságát
               és kellemetlenségét türelmesen elviselte és nem panaszkodott, nem tett érte
               felelőssé senkit. Pupák Jónás nagyon jól érezte magát, mert nem igen történt meg
               rajta, hogy ilyen előkelő háznál lett volna alkalma megfordulni. Ha megfordult is,
               ott rendesen igen hidegen és lenézően fogadták. Trunduzia is igen jól érezte magát az
               uzsonna alatt, mert Pupák úr soha nem hallott dolgokat mesélt neki a kutyák
               világáról. Az uzsonna vége felé már egészen más szemekkel nézte Bobbyt, majdnem
               magához hasonló értelmes lénynek tekintette és szinte csodálkozott azon, hogy nem
               szólt bele a társalgásba. Bobby sokkal okosabbat tett ennél: elfogyasztott egy tányér
               tejet, azután végighevert a sarokba tett szőnyegen, elaludt és horkolt. Látszott
               rajta, hogy jól érzi magát.</p>
				<p>- Ez a kutya azt hiszi ám, kérem méltósága, hogy ő is látogatóban van csak itt.
               Legjobb lesz, ha nem is keltjük föl. Attól félek, hogy majd mindenáron velem akar
               jönni. Egypár nap alatt, kérem alásan, annyira megszeretett, mintha már évek óta
               nálam volna.</p>
				<p>- Úgy látszik, Pupák úr, - szólt a bárókisasszony, - magát nagyon szeretik a
               kutyák.</p>
				<p>- Valóban, úgy van, kezét csókolom. Minden kutya önkéntelenül érzi, hogy én milyen jó
               barátja vagyok az ő fajának. Ez a Bobby különösen hűséges lélek, aki még most se
               tudta elfelejteni a legelső gazdáját. Nagyon köszönöm, méltóságos bárónő, az
               uzsonnát, ideje, hogy távozzam.</p>
				<p>Pupák fogta a botját, kalapját, kezet csókolt a bárónőnek, lopva egy fájó pillantást
               vetett az alvó Bobbyra és lábujjhegyen távozott. Még a kapunál se lehetett, Bobby
               nyöszörögni kezdett, mintha rossz álmok gyötörnék. Aztán egyszerre csak fölugrott és
               keserves vonítással az ajtóhoz szaladt. A szeme megtelt könnyel, a fülét bánatosan
               hátrafelé lapította s egész valójában mély szomorúság látszott. Trunduzia cukorral
               próbálta kinálni, Bobby visszautasította. De hosszas simogatás után a vonítást mégis
               abbahagyta. Visszakullogott a sarokba s újra elaludt.</p>
				<p>Mikor vacsoratájban Oktáv báró hazatért, az előszobában Trunduzia ugrott a nyakaközé
               és nagyot cuppantott rajta. Olyat szólt ez a csók, mint mikor a sörösüvegből kihúzzák
               a dugót, Oktáv szinte a falnak esett tőle.</p>
				<p>- Oktáv, itt a kutya! Köszönöm, édes bátyám, tiszta szívemből köszönöm!</p>
				<p>- Jó, jó, de azért ne dönts le a lábamról. Hogy lehet egy kutyának ennyire
               örülni?</p>
				<p>- Pupák úr azt mondta, hogy a kutyáknak van annyi eszük, mint az embernek.</p>
				<p>- Bolond beszéd. Lehet, hogy olyik embernek nincs több esze, mint egy kutyának, de
               hogy egy kutya olyan okos legyen, mint egy ember, ezt csak Pupák hiszi. Elég szamár,
               ha hiszi.</p>
				<p>Bobby morogni kezdett a sarokban.</p>
				<p>- Látod, látod, - kiáltott Trunduzia, - megértette, hogy Pupákot bántod és
               rádszól.</p>
				<p>- Nem rossz, hát ezentul a te négylábu barátod bele fog kaffogni a mi
               beszélgetésünkbe?</p>
				<p>Bobby előkullogott a sarokból és bizalmatlan pislogással tekintett a báróra. Látszott
               rajta, hogy nem nagyon rokonszenvez vele. Trunduziának rosszul esett a dolog, és
               magyarázni kezdte:</p>
				<p>- Ez a házi gazda, Bobby, az én bátyám. Szeresd őt, Bobby, mint családunk fejét.</p>
				<p>- Engem ugyan ne szeressen, - tiltakozott a báró. - Ne is lássam, csináljatok neki
               valami vackot a cselédszobában.</p>
				<p>Ezalatt Bobby az ajtóhoz szaladt s ott elkezdett szaglálózni. Azután befutott a
               szomszéd-szobába, azt körül nyargalta, bekukkantott minden sötét szegletbe, miközben
               nyugtalanul nyöszörgött. Újra visszament a folyosóra vezető ajtóhoz s azt kapargatni,
               majd az orrával taszigálni kezdette. Egyszerre csak megállapodott Trunduzia előtt,
               fölállott a két hátulsó lábára és kérőleg vakkantott néhányat. Trunduzia örömteljes
               meglepetésében egy székre roskadt és sipított:</p>
				<p>- Nézd, Oktáv, tud szolgálni... Jár a két hátulsó lábán... Mondta Pupák ur, hogy ez
               egy tudós kutya. Jaj Istenem, de boldog vagyok! Mi kell kutyuskám? Cukor?</p>
				<p>De Bobby csak hevesen ugrált előtte és esdőleg nézett rá.</p>
				<p>- Tudom már, tudom már, - sipogott Trunduzia, - ez a hűséges állat Pupák urat keresi.
               Nem vette észre, hogy eltávozott és most szeretne utána menni. Milyen derék állat.
               Milyen édesen néz rám azokkal a szép szemeivel. Pupák úr elment, Bobbykám és most te
               az enyém vagy, itt maradsz. De majd megüzenjük neki, hogy néha látogasson meg. Ugy-e
               jó lesz Bobby?</p>
				<p>Ezzel megsimogatta Bobby fejét, megveregette a vállát és egy darab cukrot adott
               neki.</p>
				<p>- De Druzi! - kiáltott megbotránkozva Serteperti, - cukrot a kutyának! Hisz ez nem
               kanári!</p>
				<p>- De megette!</p>
				<p>- Majd bolond, hogy otthagyja. Kikérem magamnak ezt az oktalan pazarlást.</p>
				<p>Ezzel Serteperti mérgesen eltávozott és bevágta maga után az ajtót. Bobby úgylátszik,
               elértette Trunduzia megnyugtató szavait, mert nyugodtan visszafeküdt a sarokba.</p>
				<p>Másnap nagy dolog történt. Trunduzia Oktáv bárónak egy harsány kiáltására ébredt föl.
               Sebesen magára kapta fehér csipkepongyoláját s besietett a bátyjához. Serteperti sima
               hajjal, nem ágaskodó bajusszal és boldog mosollyal ült az ágyában.</p>
				<p>- Te Druzi, csoda történt.</p>
				<p>- Micsoda, bátyám?</p>
				<p>- Az éjjel álmomban megint megjelentek a suszterinasok és elcipeltek
               Sündisznóországba. Hát amint oda érünk, egyszerre bősz ugatással ott terem Bobby,
               megrohanja a sündisznó hadsereget és elkergeti. Attól kezdve nyugodtan aludtam egész
               éjjel.</p>
				<p>- No látod, Oktáv, - kiáltott diadalmasan Trunduzia bárónő, - hát nem aranyos egy
               kutyus?</p>
				<p>- Cukrot ide, nagy darab cukrot! - üvöltött a báró, - magam fogom ezt a derék kutyát
               megetetni.</p>
				<p>- Ne még, Oktáv, ő alszik. Úgy látszik, a sündisznókkal való harc nagyon
               kimerítette.</p>
				<p>...Ilyen szerencsét hozott Bobby a Sertepertiek utolsó sarjainak házához. És ezzel
               egyszerre első személy lett a családban. Serteperti még a kuglófból is kiszedte a
               mazsolát és a kutyával etette meg.</p>
			</div>
			<div type="chapter">
				<head>
               ÖTÖDIK FEJEZET. András kocsis kutyája.
            </head>
				<p>Csák András kocsisa volt Portörő Kelemenné rákosszentmihályi kofának, Csiba pedig
               kutyája volt Csák András kocsisnak.</p>
				<p>Rákosszentmihály község itt van Budapest tőszomszédságában. Nem is annyira rendezett
               község, mint inkább olyan rendezetlen telepféle, egy csomó házzal, melyeknek
               legnagyobb részében budapesti ember lakott, akik a fővárosban a drága házbért és
               életet nem tudták elviselni.</p>
				<p>Portörő Kelemen uram mészáros és hentes volt, a felesége pedig kofa. Volt nekik a
               házuk körül egy nagy kertjük, abban megtermett mindenféle zöldség, gyümölcs, krumpli,
               ezzel teleraktak minden éjjel egy szekeret s aztán bekocogtak vele a budapesti
               piacra. Hárman ültek a kocsin. Elől András, aki a lovakat hajtotta, mellette
               Portörőné asszonyság, hátul a kocsi végében pedig a Csiba kutya. Télen, nyáron, akár
               jeges eső zuhogott, akár hófergeteg dúlt, még sötét időben elindult Portörőék szekere
               Rákosszentmihályról és hozta az elemózsiát a sok éhes pesti szájnak. Még alig
               virradt, már ők beérkeztek a nagy pesti házak közé, melyeknek lakói még javában
               szenderegtek meleg ágyukban. Ezek bizony többet aludtak, mint akár Portörőné, akár
               András, akár a Csiba kutya. Éjféltájban kezdték a szekeret megrakni, amiben Andrásnak
               is segítenie kellett. De a Csibának nem. Ő nyugodtan aludt kisded óljában. Aludt
               egész addig a percig, míg a szekér el nem indult. Akkor András füttyentett egyet
               neki, Csiba fölébredt, nagyot ásított, kiugrott a vackából, meghempergett a földön,
               hogy az álmosságot kirázza magából s egy ugrással fönntermett a megrakott szekérnek a
               tetején.</p>
				<p>Elindultak. És most következett Portörőné és András sora az alvásban és Csibáé a
               munkában. A nehéz terhű szekérrel a lovak persze lépésben haladtak. Hajtani nem
               kellett őket, tudták ők az utat nagyon jól. András tehát kezére csavarta a gyeplőt,
               hátra támaszkodott és édesdeden elaludt. Portörőné asszonyság nem különben. Csak a
               Csiba maradt ébren és vigyázott a gazdája vagyonára. Hasra feküdt, fejét a két első
               lábára nyugtatta és éber tekintettel lesett az éji sötétségbe. Koronként fölemelte a
               fejét és körültekintett. Néha fölállt és óvatosan, hogy le ne essék, körüljárta a
               szekeret. Ha valaki közel jött a kocsihoz, morgott. Ha erős gyanú ébredt benne,
               ugatott. Ilyenkor András fölébredt egy kicsit, egy szempillantásra, a lovaknak egy
               biztató szót adott és rögtön aludt megint tovább. Erről a kocsiról ugyan le nem
               lehetett volna lopni semmit, annyira vigyázott rá a hüséges eb. Portörőné asszonyság
               csak akkor ébredt föl, mikor szekerük a budapesti kemény kövezeten zörgött. Így
               kellett szegényeknek az alvást egy kicsit megpótolni, mert hej, a szegény ember nehéz
               küzdelmet, nehéz munkát folytat a mindennapi kenyérért s az édes álmot kell
               föláldoznia, hogy többet dolgozhassék.</p>
				<p>A keleti pályaudvarnál értek be a fővárosba, végigdöcögtek a Rákóczi-uton, a Nemzeti
               Színháznál balra fordultak s a központi vásárcsarnokhoz hajtottak. Itt Portörőné
               holmija egy részét mindjárt eladta a helybeli kofáknak, a többit pedig maga árulta a
               szekéren. Közbe azonban ráért arra, hogy bement özvegy Pandur Zsófia kávémérésbe és
               ott egy hatalmas bögre kávét megivott. A Csiba kutyának is jutott néhány kávéba
               mártogatott kenyérdarab, de megvalljuk, hogy ő az ilyen kosztot nem kedvelte. A
               gazdája mészáros lévén, hozzá volt szokva a véres csontokhoz, húscafatokhoz és
               mindenféle zsíros hulladékhoz. A cukros kávét nem az alföldi magyar kutyának találták
               föl.</p>
				<p>Csiba valódi alföldi juhászkutya-ivadék volt, abból a kemény fajtából, mely szükség
               esetén még a farkassal is megverekedett. Fehér szőrét a hátán rozsdaszinü foltok
               tarkázták. Ha fülét hegyezte, az mint két szurony meredt ég felé. Szájából félelmesen
               villogtak elé hófehér, hegyes fogai. Teste nem magas, de erőteljes. Tekintete nyilt
               és sugárzó volt, mint a becsületes, bátor embereké.</p>
				<p>Amint Portörőné elvégezte a kávézást, visszatért a szekérhez s most már Csibára semmi
               szükség se volt. Ő tehát, rendes szokása szerint, elment sétálni. Kinézett a
               Dunapartra, jót ivott, ha melege volt, meg is fürdött. Aztán, hacsak tehette,
               belopódzott a központi vásárcsarnokba, elbujt a mészárosok bódéi között s a
               lehullott húsdarabokból és a lecsöpögő vérből pompás lakomát csapott. Vagy visszament
               a piacra, Portörőék szekere alá feküdt az árnyékba és édesdeden szundikált. Néha
               meglátogatta öreg barátját, a vámház kapusának angol vizsláját és kutyanyelven
               elbeszélgettek.</p>
				<p>Az öreg kutya figyelmeztette Csibát, hogy nem jó lesz így puszta nyakkal csatangolni
               az utcán, mert bajba kerülhet. Csiba így felelt:</p>
				<p>- Valóban magam is vettem észre, hogy pesti rokonaim valamennyien csinos nyakörvet és
               rajta egy pléhlemezt viselnek. Mi az?</p>
				<p>- A pléhlemez egyik felén, - magyarázta a vizsla - rendesen rajta van a kutya
               gazdájának a neve, a másik oldalára pedig be van vésve, hogy a kutyáért rendes adót
               fizetnek. Mert látod, öcsém, a kutyának sem szabad ám ingyen lakni Budapesten.</p>
				<p>- S mi történik, ha nincs ilyen pléhfityegője?</p>
				<p>- Megfogja a városi sintér, börtönbe veti s ha három nap alatt nem váltja ki a
               gazdája, agyonüti.</p>
				<p>Csiba megszeppent. A fal mellé lapulva osont vissza a piacra a szekerükhöz, óvatosan
               körültekintgetve, nem jön-e valahonnan az a kegyetlen sintér. Ettől kezdve mind azon
               törte a fejét, honnan tehetne szert egy ilyen pléhből készült adóbárcára. Egyszer
               aztán igen helytelen módon segitett magán a betyár. Meglátta, amint egy öreg bácsi
               füröszti a kutyáját s mig a kutya a vízben uszkált, a nyakörvét a pléhdarabbal a
               kezében tartotta. Csiba odasomfordált az öreg úrhoz, hirtelen kikapta kezéből a
               nyakláncot s usgyi vesd el magad, vágtatott Portörőné szekeréhez. Amint odaért,
               fölugrott a szekérre s nyájasan oldalbalökte az ott szundikáló Andrist,
               figyelmeztetvén őt zsákmányára. A kocsis nagyot nézett, kivette Csiba szájából a
               holmit.</p>
				<p>- Hogy jutottál hozzá, te gézengúz? Csak nem loptad?</p>
				<p>A huncut Csiba úgy tett, mintha nem hallotta volna s nem mert András szeme közé
               nézni.</p>
				<p>- Vagy talán találtad?</p>
				<p>Csiba fölpislantott és helyeslőleg vakkantott, mintha azt mondaná: úgy van! András vállat vont s az ülés alá dugta a dolgot. De Csiba bosszúsan
               ugatott, hamar előkaparta és megint csak döfködni kezdte Andrást.</p>
				<p>- Mi a nyavalyát akarsz már megint?</p>
				<p>Csiba minden válasz helyett markába nyomta Andrásnak a nyakörvet. A legény megértette
               s a szép, világossárga nyakszíjat, melyen az adópléh úgy csillogott, mint az ezüst,
               Csiba nyakára kötötte. A kutyának roppant öröme volt benne. A szekérről bukfencet
               vetett le a földre s mint a bolond kezdett szaladgálni. De aztán hirtelen eszébe
               jutott, hogy hátha erre keresi az öreg bácsi, mire megjuhászodott és elbújt a sátrak
               között. Csak akkor került elő, mikor látta, hogy hazafelé indulnak.</p>
				<p>A rákosszentmihályi kutyák nem tudták mire vélni, hogy Csiba egyszerre olyan fennen
               hordta az orrát. Mikor csillámló adóbárcájával legelőször végigsétált a telepen,
               szóba sem akart állni senkivel. Ebtársai nyájas vakkantásaira fitymáló tekintettel
               felelt s legrégibb ösmeröseit is csak úgy foghegyről köszöntötte. Azelőtt
               el-eljátszogatott a fiatalabb kutyákkal, most meg rájuk se nézett. Az egész
               kutyatársaság összedugta a fejét és tünődött, hogy mi történhetett Csibával, hogy
               olyan kevély lett?</p>
				<p>Végre aztán kiderítették, hogy valami érdemjel fityeg a nyakán, arra olyan gőgös.</p>
				<p>Egy pár nap mulva megtörtént, hogy a Tyukodi fűszeres nagy bundás kutyájával is
               lenézőleg bánt s ez aztán őszintén megkérdezte tőle, hogy honnan e változás?</p>
				<p>- Hát vakok kigyelmetek? - szólt Csiba, - nem látják nyakamon a medáliát?</p>
				<p>- Látni látom, öcsém, de nem tudom, hogy miért vagy rá büszke?</p>
				<p>- Azért, bátyám, mert én most már rendes adófizető állami kutya vagyok, kigyelmetek
               pedig csak olyan vad kutyák.</p>
				<p>- A gazdád váltotta neked ezt a jegyet?</p>
				<p>- Dehogy, én magam szereztem.</p>
				<p>- Szóval loptad. És nem te fizetsz érte adót, se nem a gazdád, hanem annak a kutyának
               a gazdája, akitől elloptad. Ilyen körülmények közt pedig ugyancsak nincs okod
               büszkélkedni rá.</p>
				<p>Csiba elröstelkedve hebegett valamit. Az öreg kutya pedig folytatta:</p>
				<p>- Látod öcsém, mikor én még Pakson laktam a Duna mellett, megtörtént, hogy egy
               újfundlandi nagy kutya kihúzott egy embert, aki a vízbe esett. Ezért jutalmul a
               város egy medáliát akasztott a nyakába, melybe bele volt vésve az életmentés
               története. Hát ez a kutya valóban büszke lehetett erre a medáliára. Annyira
               megbecsülték ezt az ebtársunkat, hogy mikor a gazdája meghalt, a város költségén
               tartották tovább, élete fogytáig. Ha valami ilyen érem zörögne a nyakadban, magam is
               kalapot emelnék előtted, ha volna kalapom. De hogy valaki egy lopott bárcáért annyira
               fölfujja magát, hogy majd szétreped, ez nem fér az én fejembe. Mindig becsületes
               kutya voltál, nem értem, hogy egyszerre így megbolondultál.</p>
				<p>Ezzel sarkon fordult és otthagyta Csibát, akinek a dolog nagy szeget ütött a fejébe,
               mert érezte, hogy az öregnek igaza van. Lassan ballagva megindult hazafelé. Nagyon
               kezdte bántani a nyakörv, sőt végre már úgy égette, mintha tüzes vasból lett volna
               odakovácsolva. Belátta, hogy szamárságot követett el, mikor a nyakába vette, hiszen
               neki semmi szüksége nincs rá Rákosszentmihályon, Budapesten is csak akkor, ha
               kószálni akar az utcákon. De még ott is veszedelmet hozhat rá, hogyha az érem igazi
               gazdája megcsípi. Amint hazaért, egyenesen szaladt Andrishoz és nyöszörögve a nyaka
               közé vetette magát. Addig-addig dörgölte a medáliát az Andris orra hegyéhez, hogy
               végre ez észrevette, hogy mi a baja és leoldotta nyakáról az örvet. Csiba fölkapta,
               elrohant vele a kert végibe, ott hamarosan gödröt kapart és belétemette. Ha szüksége
               lesz rá, majd vesz neki a gazdája becsületes úton egyet.</p>
			</div>
			<div type="chapter">
				<head>
               HATODIK FEJEZET. Előadás a kutyaszinházban.
            </head>
				<p>Bobby rövid idő mulva már igen előkelő helyet foglalt el a báró Sertepertiék
               családjában. Ami, mint tudjuk, annak tulajdonítható, hogy a nagyságos báró úr
               kellemetlen suszterinas és sündisznóálmai Bobby megjelenésétől kezdve teljesen
               megszüntek. Trunduzia kezdettől fogva kényeztette, de lassan-lassan Oktáv báró is
               annyira belehabarodott, hogy mikor vasárnap azon tűnődtek, hogy a héten micsoda
               szinházi előadásokat látogassanak meg, egyúttal azt is megállapították, hogy Bobbyt
               micsoda mulatságokba vigyék.</p>
				<p>És csudálatos. Bobby még sem érezte magát jól a háznál. Megszimatolta, hogy
               Serteperti nyájassága nem a szivéből jön és talán szívesebben meghúzná a fülét. A
               Trunduzia bárónő szeretete pedig valóságos maskarát csinált belőle, úgy, hogy a
               komolyabb kutyák valósággal kinevették az utcán. Mikor az idő hűvösre kezdett
               fordulni, Trunduzia takarót horgolt Bobbynak, úgy, hogy a négy lábát nadrágba
               kellett bujtatni, mikor feladta rá. A kutyabárcát piros selyempántlikára kötve
               akasztotta a nyakába, a farkára meg külön kék bársonycsokrot illesztett. Így kellett
               neki az utcán, zsinegre kötve, Trunduzia után szaladnia. Egyszer a csizmadiához is
               bevitte és a mester nagyon nézegette a Bobby lábacskáit s a szegény eb szörnyen
               megijedt, hogy még majd cipőt szabat rá! No, de el is határozta, hogy letépi menten,
               ha ezt megpróbálják.</p>
				<p>A kosztja azonban, meg kell adni, kitünő volt. Ugyanazokat a finom, válogatott
               ételeket kapta, amiket a finnyás Sertepertinek csináltak. Annyira elkényeztették,
               hogy a kenyeret csak vajjal megkenve ette meg. Serteperti sokszor dühbe jött, mikor
               látta, hogy Bobby néha mégis fintorgatja az orrát, de csak szóval adott kifejezést a
               mérgelődésnek, bántani nem merte az ebet. Trunduzia, a szegény lélek, ilyenkor
               mintegy bocsánatkérőleg simogatta Bobby pántlikás nyakát.</p>
				<p>Így telt el az idő, beállt a tél és Bobby a nagy tétlenségben hízni kezdett. Olyan
               pocakot eresztett, mint egy sörgyáros. És Trunduzia boldogan emlegette, hogy
               maholnap kihízik a kis nadrágjaiból is.</p>
				<p>És mégis-mégis, a hálátlan Bobby úgy érezte, hogy Pupák Jónás jobban szereti őt. Sőt,
               hogy az az igazi szeretet, amelyet Pupák Jónás mutatott, mert ez egy jó embernek az
               önkéntelen érzése. Tudta jól, hogy ha beteg lenne, Pupák őt soha el nem hagyná, innen
               meg talán kidobnák. Sokszor eszébe jutott, hogy ha szerét teheti, ő visszaszökik
               Pupák Jónáshoz, ha még úgy tömik is itt finom borjubecsinálttal.</p>
				<p>Az első komédia, amibe Sertepertiék Bobbyt elvitték, valami kutyaszinház volt. A
               várost teleragasztották színes papirosokkal, melyeken jelentették, hogy Don Trivulzió
               föllép az ő tizenkét okos kutyájával. Igérte, hogy előad mindenféle érdekes
               némajátékot, melyekben az urak és hölgyek szerepét egyaránt kutyák játszák. Az egyik
               felvonásban a kutya mint betörő, a másikban mint rendőr szerepel, mely a zsiványt lefüleli. A tudós kutya mind
               két lábon járt, ha katonát játszott, akkor kard volt az oldalán és csákó a fejében,
               ha pedig tudósszerep jutott neki, akkor pápaszemet biggyesztett az orrára és ugy
               tett, mintha olvasna. Trunduzia magánkívül volt örömében. Ezt meg kell mutatni
               Bobbynak.</p>
				<p>Szépen megkefélte, felöltöztette Bobbyt és estefelé elment vele a kutyaszinházba. A
               szinház előtt nemcsak emberek, hanem kutyák is nagy számmal csoportosultak. Úgy
               látszik, Kutyaországban is híre futott az eseménynek. A főbejáratnál egy emelvény
               volt, ott ült az asztalnál Don Trivulzió s mellette két oldalt két frakkba öltözött
               kutya. Az egyik egy dobot ütött, a másik réztányért csattogtatott. Ezek már Don
               Trivulzió tudós kutyáihoz tartoztak, de még ők is megbámulták Bobbyt, mikor Trunduzia
               kisasszonnyal a szinházba bevonult, olyan cifrán voltak mind a ketten öltözködve.
               Trunduzia külön jegyet váltott Bobbynak, amivel még nagyobb irigységet keltett az
               utcai közönség között, amelynek soraiban ott látjuk Csibát, a rákosszentmihályi
               kutyát és öreg barátját, a vámházi portás angol vizsláját. Csiba, amit soha nem tett
               meg, elszökött Portörőné szekeréről, hogy a kutyaelőadáson bent maradjon. A
               kiváncsiság majdnem kifurta az oldalát. Annyit beszélt róla pajtásának, a vámházi
               portás kutyájának, hogy azt is oda tudta csalni. Azt nem is tudta, hogy milyen
               ijedelmet szerzett Portörőnének és Andrisnak, mert ezek Csiba eltünését úgy
               magyarázták, hogy megfogta a pesti sintér.</p>
				<p>Megvalljuk, hogy a kezdete, már mint a kint frakkban ugráló és doboló két kutya,
               sehogy sem tetszett az öreg vámházi vizslának, akit különben Marosnak hívtak.
               Kijelentette, hogy az ilyen mesterség majomnak való, nem kutyának. A böcsületes kutya
               egyéb szolgálatokat tud az embernek tenni, nem azt, hogy cifra bugyogóba bujva,
               bukfencet hányjon, verje a cintányért és mulattassa a népet.</p>
				<p>- Látod öcsém, Csiba, Budapesten csupa ilyen figura lesz a legjóravalóbb kutyából is,
               mert itt nincsen semmi dolga, hát megtanul léháskodni. Láttad azt a plundrába
               bujtatott ölebet, aki az imént bement azzal a vén kisasszonnyal? (Ez alighanem
               Bobbyra célzott.) Itt már igazán megáll a kutyának az esze, hogy mikor a gondviselés
               olyan csillogó szép selyemszőrrel látta el, akkor még ilyen rongyokat húzzanak
               rá.</p>
				<p>Itt Csiba oldalba döfte az öreget és szólt:</p>
				<p>- Maros bácsi, azért én szeretném belülről is látni ezt a szinházat.</p>
				<p>- Magam is szeretném látni, - vallotta be Maros, - de hát miérettünk nincs senki, aki
               fizessen... Most jut eszembe, itt lakik valahol az öreg Strázsa, egy kiszolgált
               ezredkutya, ő talán be tud minket szerezni.</p>
				<p>Nem kellett messze menniök, már szembe jött velük Strázsa,
               hatalmas, szép szál, tarka, de már öregedni kezdő kutya. Fiatal korában valamelyik
               katonaezred zenekarában húzta a nagydobot, amelynek hatalmas bumbumozásától jóformán teljesen megsiketült. Ő ugyan azt állitotta, hogy
               sok háboruban járt s az ágyudörgéstől repedt meg a füle dobhártyája s így vesztette
               el a hallását, de ezt sokan kétségbevonták. Mert mikor a mi hadseregünknek a
               legutolsó háboruja volt, Strázsa még nem is élt. A vén Strázsa a kételkedőkkel szemben büszkén hivatkozott a nyakába
               akasztott ezüsttáblára, csakhogy ezt, fájdalom, senki sem tudta elolvasni, mert a
               katonák embernyelven és nem kutyanyelven írták rá Strázsa haditörténetét.</p>
				<p>No de Strázsa közeledett s Maros és Csiba előterjesztették az ő alázatos kérésüket.</p>
				<p>A vén Strázsa nagyon adta a büszke katonát, de azért ő is csak azon törte a fejét,
               hogy miféle lyukon lehetne a szinházba bebujni, s az előadást ingyen végig nézni.
               Mikor az épület hátulsó része körül lappangtak, ott észrevettek egy erőteljes
               mészároskutyát, mely a falat ásta.</p>
				<p>- Mi az ördögöt csinál itt kend? - szólt szigoruan Strázsa.</p>
				<p>- No no, csak nem gondolja, hogy be akarok törni? Kiásom ezt a rossz falat, hogy
               bejussak a szinházba.</p>
				<p>- Az már más, akkor inkább mi is segitünk.</p>
				<p>- Ennek örülök, nohát csülökre kutya!</p>
				<p>Az egész társaság ásni kezdett, a Csiba, aki a legkisebb volt, már nemsokára
               körösztül fért a lyukon, de a mészároskutya, akit Dunának hívtak, eléje állt és
               szólt:</p>
				<p>- Nem úgy, barátom, csak akkor megyünk át mind, ha én is körösztül férek a nyíláson.
               Egyúttal azonban azt is meg kell mondanom, hogy ha velem tartanak, nagy
               veszedelemnek teszik ki magukat.</p>
				<p>- Miért? hogyan?</p>
				<p>- Tudják meg, hogy én csak azért furakszom be, hogy a komédiások közt szétüssek. Mert
               én nem tűröm, hogy becsületes kutyákból ilyen majommaskarádét csináljanak. A kutya,
               ha dolgozni tud, meg tud élni a becsületes munkájából is. Őrzi a házat, vigyáz a
               holmira és a gyerekekre, húzza a kocsit, hajszolja a vadat, felügyel a nyájra, s
               mindezen szolgálataiért kap az embertől teljes ellátást és lakást. Hát akkor minek
               erőltetik ilyen nevetséges ostobaságra?</p>
				<p>- Úgy van, úgy van! - kiáltott lelkesülten Strázsa, akiben felébredt a büszke
               katonavér.</p>
				<p>De a higgadt öreg Maros, bár sok tekintetben maga is így gondolkozott, megcsóválta a
               fejét és így szólt:</p>
				<p>- Nem egészen úgy van az, kérem. Az összes állatok közül mi vagyunk a legokosabbak és
               minket szeret az ember legjobban, azért minket tanít meg legszívesebben és
               legkönnyebben ezekre a bolondságokra is. Hát az ember maga-magából nem csinál
               maskarát? Hosszú orrot ragaszt, kifesti magát, feje tetejére áll, a tenyerén jár és
               pofozza egymást, mint a pojáca...</p>
				<p>- Az ám, csakhogy azt egymás kedviért cselekszi az ember, nem a mi kedvünkért. A
               kutyatársaim kedvéért én is tótágast állok, a magam fajtája hagy mulasson rajta, de
               az ember ne kényszerítsen ilyesmire, ami nem kutyának való.</p>
				<p>- No-no, Duna úr, nem kell azt olyan szigoruan venni. Megteszi ezt az embernek az
               elefánt meg az oroszlán is, pedig ezek ugyancsak hatalmasabb állatok mint mi és
               nincsenek úgy összebarátkozva az emberrel.</p>
				<p>- No, ez ritkán történik meg, ellenben igen gyakori eset, hogy egy ilyen szelidített
               elefánt vagy oroszlán megöli a gazdáját, ami a kutyának, ha még úgy vérig sértik is,
               soh’ se jut eszébe.</p>
				<p>- És aztán mit akar tenni Duna úr ott bent? - kérdé fogvacogva Csiba, akinek sehogy
               sem tetszett a dolog.</p>
				<p>- Megmagyarázni ezeknek a szerencsétlen kutyáknak, hogy hova aljasodtak és aztán
               szétugrasztani a truppot. Különben, aki fél, az ne tartson velem, én senkit sem
               kényszerítek.</p>
				<p>Ezalatt a gödör elkészült és mindnyájan bebujtak az udvarba, ahonnan rövid
               szimatolódzás után bejutottak a szinházba és ott egy sötét sarokban, a padok alatt
               elrejtőztek.</p>
				<p>Csöngettek, megkezdődött az előadás. Az első sorban ült Trunduzia és mellette Bobby,
               aki már valami finom cukrot szopogatott. A tizenkét kutya, katonának öltözködve,
               pergő dobszóval vonult be. Duna, a mészároskutya mérgesen morgott, de Strázsa
               csitította.</p>
				<p>- Ugyan ne nyikorogjon, hisz ez csak gyönyörü! Csak szabad a kutyának katonásdit
               játszani? Már ezt én, mint kiszolgált katona, csak jobban tudom, mint maguk, én, aki
                  majdnem elestem az isaszegi csatában.</p>
				<p>A pad alatt fekvő kutyák morgó veszekedésére nagy nyugtalanság támadt a színpadi
               kutyák közt. Don Trivulzió is mérgesen tekintett arrafelé, ahonnan a zaj hallatszott
               s a kezében levő hatalmas korbácsot fenyegetőleg lóbálta és csettintgette. Ez aztán
               Dunát végképen kihozta a sodrából.</p>
				<p>- Látjátok? Hát rabszolgák vagyunk mi?</p>
				<p>Fölugrott a padra s irtóztatóan elkezdett ugatni, Maros és Strázsa követték példáját.
               Csibának is fölforrott a vére, ő sem volt gyáva lélek és követte társai példáját.
               Nagy koncert támadt ebből. A négy kutya közelebb-közelebb nyomult a színpadhoz és
               elárulta, hogy támadólag szándékozik fellépni. A jegyszedők csitították őket, de nem
               mertek hozzájuk nyúlni. A közönség nagy része azt hitte, hogy ez is a színjátékhoz
               tartozik és azt ábrázolja, hogy valami rablócsapat megtámadja a katonaságot. Ez a
               gondolat nagyon tetszett és hangos kiáltásokkal biztatták Duna támadó csapatját, ami
               kutyáinkat még nagyobb tűzbe hozta. Még Bobby aludttej-vére is megpezsdült,
               nyugtalanul kezdett fészkelődni Trunduzia mellett és bele-belevakkantott a
               hangversenybe. A színpadon levő katona-kutyák sora is összezavarodott. Akármilyen
               jól kitanította is őket don Trivulzió, mégis csak kutyák voltak biz ők s mikor
               látták, hogy támadni készülnek rájuk, ők is elkezdtek vicsorogni, morogni, sőt ugatni
               is. Don Trivulzió kezdett kétségbeesni, hol az ellenséges támadás felé csattogtatta a
               korbácsát, hol a maga kutyáit csillapította. Eközben Duna és csapatja egészen közel
               jutottak a színpadhoz. Duna, a vezér, félelmesen morgott, mint egy sebzett tigris.
               Strázsa, a katonakutya, tompán kattogott, Maros ijesztően hörgött, mint egy torkon
               szúrt oroszlán, Csiba pedig ugrált, mint egy bakkecske s egészséges falusi hangján
               fülhasogatóan ugatott.</p>
				<p>Nem tagadhatjuk, hogy Bobbyra is nagyon hatott ez az izgalmas jelenet és vékony,
               nyápic kis ugatásával ő is csatlakozott az általános lármához. Néha-néha Trunduzia
               mögé bújt s onnan leste harcias rokonait, de aztán megint csak előrohant s úgy
               mutatta, mintha csatlakozni akarna a rohamhoz, de Trunduzia idejekorán lefülelte.</p>
				<p>Egyszerre csak Duna egy hatalmas ugrással föntermett a színpadon s abban a percben
               Trivulzió korbácsa csattogva lecsapott rá. De a bátor állat nem volt rest, egyszerűen
               feltaszította a színészkutyák igazgatóját s aztán rátámadt a színtársulatra. Hiába
               voltak ezek tizenketten, bizony csak elfinnyásodott komédiások voltak ők s a
               vakmerően rájuk ugró mészároskutya félelemmel töltötte el szívüket. Duna segítségére
               fönntermettek Strázsa és Maros is, ellenben Csiba nem tudott a színpadra fölugrani,
               csak lent szaladgált, mint egy bolond, irtózatos csaholással segítségül híván fel a
               színházban lévő összes kutyákat. E felszólításra a hátulsó padokból nagy szökésekkel
               megjelent egy vékony dongájú agár, utána egy idomtalan, kurtalábú, hosszú testű
               daxli, melynek hasa a földet súrolta és azután cérnaszálhangú ugatásával ott
               termett... uramfia, kit gondoltok?... ott termett Bobby, aki Csibához csatlakozott,
               mert a színpadra szintén nem tudott fölugrani.</p>
				<p>A színházban általános fölfordulás támadt. A közönség egy része ujjongott és tapsolt,
               Don Trivulzió a földön fetrengve ordított és kutyáit szólitgatta. Sokan kifelé
               szaladtak a teremből. Trunduzia vékonyan sikoltozott és mindenáron Bobbyt akarta
               fülön csípni. Trivulzió kutyái eldobták puskájukat és menekültek, Duna és hős
               csapatja pedig utánuk eredt és marta, ahol csak érte őket. Ekkor berohant két rendőr,
               hogy rendet csináljon, mire a bölcs Duna kiadta a támadó csapatnak a parancsot a
               hátrálásra. Hőseink kirohantak az udvarra, elől Duna, utána Strázsa, azután Maros,
               Csiba és leghátul kocogott a cifrán felöltöztetett Bobby, aki az izgatott küzdelemben
               annyira elvesztette a fejét, hogy ott hagyva Trunduziát, önkénytelenül is
               kutyatársaihoz csatlakozott. A harcias társaság arra menekült, amerre bejött,
               tudniillik a falban kiásott lyukon keresztül s néhány perc mulva mindnyájan az utcán
               voltak. Itt Duna vidám ugatással meghempergette magát a földön és kijelentette, hogy
               nagyon meg van elégedve magával és barátaival.</p>
				<p>- Jól ráijesztettünk a kutyafaj szégyenfoltjaira, - szólt Strázsa, - azt hiszem, hogy
               ilyen majomkomédiát többet itt nem fognak játszani.</p>
				<p>Maros is megszólalt:</p>
				<p>- De, bajtársak, azt hiszem, jó lesz kotródni, mert itt könnyen megcsíphetnek
               bennünket és akkor lesz ne mulass!</p>
				<p>- Helyes a beszéd, - felelt Duna, - és én meghívom a társaságot magamhoz
               vacsorára.</p>
				<p>- Éljen, éljen, elfogadjuk, - kiáltott a kompánia.</p>
				<p>Ekkor egy vékony hang megszólalt:</p>
				<p>- Kérem, vigyenek el magukkal engem is.</p>
				<p>Mindnyájan bámulva néztek a hang tulajdonosára, Bobbykára.</p>
				<p>- Hát maga kicsoda?</p>
				<p>- Bobby vagyok, kérem, foglalkozásomra nézve öleb.</p>
				<p>Strázsa rámordult:</p>
				<p>- Miféle maskarába van maga bujtatva? Nem szégyenli magát így szaladgálni az
               utcán?</p>
				<p>- Ne haragudjék, bácsi, de hát én nem tehetek róla, ha így öltöztetnek, - nyafogott
               Bobby szégyenkezve.</p>
				<p>- Te nem vagy közénk való, - szólt Maros, - csak eredj vissza tányérnyalónak ahhoz,
               akitől megszöktél.</p>
				<p>- De nem tudok visszatalálni, ne hagyjanak elveszni itt a sötét utcán, - nyavalygott
               Bobby.</p>
				<p>- Pfuj, - mormogott Duna, - még zsineg is van a nyakán a boldogtalannak.</p>
				<p>- Ne haragudjék bácsi, inkább vegye le rólam ezt a zsineget, - könyörgött Bobby.</p>
				<p>Duna hozzá is fogott, hogy majd leharapdálja a zsineget a szerencsétlen kutyus
               nyakáról. De a kisérlet nem jól sikerült, mert csak az lett belőle, hogy Duna
               fölemelte Bobbyt a levegőbe és ott rázogatta, amire az elkényeztetett öleb vonítani
               kezdett. Duna letette őt és így szólt:</p>
				<p>- Nincs idő most erre, gyerünk a lakásomra.</p>
				<p>- Hát én? - kérdezte Bobby.</p>
				<p>- Hát csak gyere te is, nyavalyás, majd megbeszéljük, hogy mit csináljunk veled.</p>
				<p>Ezzel Duna szájába vette a Bobby nyakáról lógó kötél végét és a csapat sebes
               ügetéssel eltünt az éjszakában. Szegény Bobby ugyancsak erőlködött, hogy gyorsan
               futhasson, mert máskép a mészáros-kutya vonszolni fogja őt a földön. És sóhajtva
               gondolt rá, hogy mennyivel jobb volna most Trunduzia néni muffján üldögélve hazafelé
               kutyagolni és otthon a jó tejbegrizt elcsámcsogni.</p>
				<p>Ezalatt szegény Trunduzia, bent a szinházban, háromszor elájult Bobby eltünése fölött
               való ijedtében. Mikor magához tért, mindent fölkutatott, a színház környékét is
               beszaladgálta, de kutyuskáját sehol sem találta. Végre kocsiba ült és kétségbeesve
               vágtatott haza, ahol zokogva borult Serteperti Oktáv báró nyakába s jelentette neki a
               szörnyü esetet. A báró maga is elsápadt. No, szervusz, most megint jönnek a
               suszterinasok és a sündisznók. Trunduzia egész éjjel nem hunyta be a szemét. A báró
               úr aludt, igen ám, de milyen alvás volt az; a suszterinasok egész éjjel kefélték
               vele a sündisznókat.</p>
				<p>Másnap a bárónak első dolga volt Pupák Jónást behivatni magához. Szomorú ábrázattal
               jelentette neki Bobby eltünését. Pupák megdöbbenve hallotta a baleset hirét és rögtön
               szaladt a rendőrségre, jelentést tenni az elveszett kutyáról.</p>
			</div>
			<div type="chapter">
				<head>
              HETEDIK FEJEZET. Lakoma a mészároskutyánál.
            </head>
				<p>Finom eső szemetelt és locsolta az utcákat, melyeken hőseink tova ügettek. De bár
               hideg szél is fujdogált, Bobby mégis izzadt a sebes járástól, melyre nagyobb társai
               kényszeritették. Szegény, néha el is botlott s akkor több lépésen keresztül túrta a
               földet, úgy, hogy rózsaszinű orrocskája, melyért Trunduzia kisasszony annyira
               bolondult, csupa sár lett. Szegény Bobby könnyes szemmel gondolt a meleg kuckóra,
               mely Trunduzia szobájának kályhasarkából üresen tátongott feléje. És lelki szemei
               előtt nemcsak ezt látta, hanem a nagy tál tejbe rizst is, melybe talán Trunduzia néni
               Bobby után való búsultában keserű könnyeit potyogtatja. Ej Bobby, Bobby, nem okosan
               cselekedtél, szamár vagy te, nem kutya! Minek avatkoztál bele a nagy, erős, bátor
               kutyák dolgába, mikor te rabnak és tányérnyalónak születtél? Most Isten tudja, mikor
               szabadulsz meg ettől a vad élettől s mikor kerülsz vissza barátságos kis meleg
               fészkedbe?</p>
				<p>Bobbyt ezek a gondolatok annyira leverték lábáról, hogy alig tudott menni s mivel
               Duna folyton húzta a zsinegnél fogva, szegény csakhamar fülig sáros lett. Az ebcsapat
               ezalatt kijutott a Dunapartra, ott lefetyelt egy kis vizet, hogy szomjúságát eloltsa
               és kissé lehűtse magát, s aztán ügetett tovább a vámház felé, melynek szomszédságában
               Duna lakott.</p>
				<p>Az a vidék, ahova Duna vacsorára meghítt bajtársait vezette, mindjárt az első
               pillanatra borzalommal töltötte el Bobbyt. Ez a hely tudniillik a hentesek és
               mészárosok boltcsoportja volt. Egymás mellett sorakozott valami száz ilyen apró
               házacska, melyeknek udvarába vitték a vágóhídon leölt állatokat. Iszonyú vérszag
               töltötte el a levegőt, melyben ezen kívül még zsír, faggyú, nyershúsillat keringett.
               Itt dolgoztak, vérben gázolva, az állatvilág hóhérai, a mészárosok. Itt szabdalták
               föl a leölve ide hozott marhát, birkát, disznót, borjút, s itt minden kő, fal, ajtó,
               vaskapu, kerítés tele volt fecskendezve vérrel. Amint, a vasrácsokon keresztül,
               jobbra-balra benéztek a boltokba, mindenütt szögre aggatott állatholttesteket
               ingatott a szél. Csiba maga is hentesnél szolgált ugyan, de azért neki is elfulladt a
               lélegzete ebben a nehéz, vérrel telt levegőben. Bizony neki otthon, Portörő Kelemen
               uram házánál, fogalma sem volt arról, hogy ő milyen kegyetlen mesterség szolgálatában
               áll. Hát még, elgondolhatjátok, mennyire összeszorult Bobbynak gyáva kis ebszíve,
               mikor legyilkolt állattársainak eme nagy temetőjén végig haladt. A többiek, a nagy
               kutyák, föl se vették, vagy legalább is nem látszott rajtuk. Ezek már ösmerték az
               életet és az embereket és nem csodálkoztak semmit.</p>
				<p>Az egyik mészáros-udvarban megállapodott a csapat és Duna kijelentette, hogy itthon
               vannak. Nyájas vakkantására valami fából épült kutyaólból előbújt Dunáné asszonyság,
               Dunának a felesége, s látván a nagy vendégcsapatot, odadörmögött az urának:</p>
				<p>- Bizony szólhatott volna kend előre, hogy ennyi vendéget hoz vacsorára. Akkor
               legalább elkészülhettem volna.</p>
				<p>- Nono, asszony, ne morogj, - csillapította az ura. - Ennyi vendég még mindig talál
               harapni valót Dunáék házánál. Ne hozz szégyent ősz fejemre, hanem eredj és
               tálalj!</p>
				<p>- Hát ezt a kis nyavalyást, ebben a tarka ruhában, hol szedted fel? - szólt Dunáné és
               hatalmas mancsával nyájasan nyakon legyintette Bobbyt.</p>
				<p>Duna vállat vont.</p>
				<p>- Biz azt magam se tudom, - szólt, - valahogy közibénk keveredett az ütközet
               hevében.</p>
				<p>- Hát megint verekedtél, vén zsivány? - szólt Dunáné haragos vakkantásokkal.</p>
				<p>- Hallgass, asszony, majd ha megtudod, mit csináltam, tudom, hogy a nyakamba borulsz
               és a fülemet fogod csókolgatni.</p>
				<p>- Na, na, öregem, inkább attól félek, hogy majd meghúzom a nagy tapsifüleidet.</p>
				<p>- Csitt, elég volt, ne járjon a szád, hanem hozd a vacsorát!</p>
				<p>A nagy kutyaól, mely egy egész tucat állat számára is elég lett volna, tele volt
               friss szalmával, melyen a fáradt harcosok kényelmesen elnyujtóztak. Nemsokára
               megjelent Dunáné, maga után húzva egy egész koszorú szafaládét. Ebből egyet
               hajítottak Csibának, egyet Bobbynak, a többin testvériesen megosztoztak. Általános
               jóízű csámcsogás töltötte be a levegőt, amit csak a nagy nevetés szakított félbe,
               mely akkor keletkezett, mikor Bobby úrfi a szörnyen borsos és paprikás ételtől
               prüszkölni és fulladozni kezdett. Elpuhult, elkényesedett fajzatnak nevezték,
               kijelentették, hogy nem kutya ő, hanem kanári madár, vagy a legjobb esetben holmi
               nyomorult macska, mely tejen nőtt fel és hízelgő dorombolásból él. Bobby hallgatott,
               miközben a szafaládé úgy csípte a torkát, hogy a könnyei is kicsordultak. A második
               tál étel egy nagy csomó véres csontból állott. Ebből is kiadták Bobbynak és Csibának
               a maga részét. Bobby látta, hogy Csiba és a többiek vitézül beleharapnak és ugyancsak
               ropogtatják a csontot, kapta tehát magát és ő is nekivágott. De ugyancsak megjárta,
               mert egy szép, fiatal foga beletörött, amit éles följajdulással el is árult. No ekkor
               volt csak mit hallania a vén kutyáktól. Egy kutya, aki még a csontot se tudja
               elrágni! Holott az igazi romlatlan kutyának főétele a csont, ettől nő az ereje, a
               bátorsága. Strázsa annyira dühbe jött, hogy rögtön ki akarta Bobbyt lódítani a
               társaságból, de Csiba bátran pártfogásába vette és Maros is védelmezte, hogy mit
               tehet szegény róla, ha ilyen hitvány nevelésben részesült? Bobby majdnem síró hangon
               könyörgött, hogy ne bántsák, elpusztul az éjszakában, ha most kilökik innen. Végre
               megkegyelmeztek neki s többet nem törődtek vele.</p>
				<p>Bobby aztán lenyalogatta a csontról a vért, ez már jobban izlett neki. Dunáné is
               megsajnálta a fiúcskát, titokban egy sötét sarokba szólította s ott egy darab nyers
               borjúmájat nyomott a markába. Ez aztán igazán nagyon izlett a káka-bélü úrfinak és
               fölséges étvággyal az utolsó morzsáig elfogyasztotta. A többiek ezalatt még
               szalonnabőrkét is falatoztak s mikor idáig értek, akkor Duna megköszörülte a torkát,
               elmondta feleségének ma esti hőstettüket, azután társaihoz fordult és így szólt:</p>
				<p>- Kedves bajtársaim, mikor az emberek vendégséget csapnak, ilyenkor a házigazda bort
               szokott föltenni az asztalra s ezzel az itallal szoktak egymás egészségére
               koccintgatni. - Mi, kutyák, odáig még nem sülyedtünk. Nekünk, ha lelkesedni vagy
               mulatni akarunk, mámorosító szeszes italra nincsen szükségünk. Mi mindig józan fejjel
               élünk és cselekszünk. Aki szomjas, vizet iszik (itt áll a ház mellett egy vödör víz,
               igyatok). Én tehát kutyaszokás szerint szintén bor nélkül mondok felköszöntőt, még
               pedig a ti egészségetekre, hálám jeléül, amiért habozás nélkül mellém álltatok, mikor
               megtudtátok, hogy a megsértett kutyabecsület megboszulásáról van szó. A mai nap
               figyelmeztetés volt az emberiségnek, hogy a kutyatársadalom híven szolgálja őt, de
               csak bizonyos határok között. Becsületes munkát szívesen végezünk az emberiség
               érdekében, de mindenféle aljas fityfiritty-komédiára nem engedjük magunkat
               felhasználni, arra ott van a macska, az úgy sem dolgozik semmit. Ha az ember nem
               tanul ebből a figyelmeztetésből, majd összegyűjtünk százezer kutyát és akkor
               reszkessen az emberiség.</p>
				<p>- Nem úgy értem ezt, - folytatta Duna, hogy az emberiséget ki akarjuk irtani, óh
               dehogy, mi csak meg akarjuk őrizni előkelő és nemes állásunkat, amelyet, mint az
               emberek munkatársai elfoglalunk, és oly hasznosan betöltünk.</p>
				<p>- Éljen, hipp, hipp, hurráh, - kiáltott lelkesen a társaság.</p>
				<p>- Kiff-kaff-kiff-kaff, - süvöltött a jóllakott Bobby a sötét sarokból vékony tenor
               hangon (azt hiszem azonban, az ő puha lelke nem igen értette, hogy itt miről van
               szó).</p>
				<p>Duna meghajtotta magát s mikor a helyeslő ugatás lecsillapult, így folytatta:</p>
				<p>- Köszönöm, nemes barátaim, hogy talán életetek kockáztatásával is a mai küzdelemben
               támogattatok. Talán Kutyaország történetében a mai nappal egy új fejezet
               kezdődik...</p>
				<p>Itt Duna leült és szólásra fölemelkedett Strázsa. Ő is megköszörülte torkát,
               tekintetét ünnepélyesen körüljártatta, büszkén megcsörgette a nyakán lógó ezüst
               hadiérmet és így szólt:</p>
				<p>- Tisztelt uraim! Úgy érzem, hogy az egész kutyavilág nevében köszönetet kell
               mondanom a tisztelt előttem szólónak. Sajnálom, hogy az az eszme, amelyet ő képvisel,
               nem egy katona-kutya szívében ébredt föl, mert igazán mi vagyunk hivatva a
               kutyaméltóság megőrzésére. De mindegy! Az összes kiszolgált és ki nem szolgált
               ezredkutyák nevében ezennel kijelentem, hogy csatlakozunk az általa indított harchoz.
               Talán Duna bajtársam maga sem sejti, hogy itt milyen komoly dologról van szó. De, ha
               kimentek az udvarra és egy pillantást vettek körül, azonnal meg fogjátok érteni a
               bennünket fenyegető veszedelmet. Itt lógnak körülöttünk a megölt és vértől csöpögő
               állatok ezrei. Ezeket mind az ember ölte meg. De ez az embernek nem elég. Az ember
               nemcsak azokat az állatokat öli meg, amelyeket megeszik, hanem mindazokat az
               állatokat elpusztítja, amelyekből a legcsekélyebb egyéb haszna is van. Ha megöli az
               oroszlánt, tigrist, medvét, farkast, jaguárt, ez még csak hagyján, mert ezek
               félelmetes ragadozó vadak, de mit szóljunk ahhoz, hogy egészen ártatlan kis állatokat
               halálra szán a bőrükért meg a bundájukért? Igazán csuda, hogy mi, kutyák, ilyen
               nyugalmas életet tudtunk magunknak az emberek között biztosítani, és azt lehet
               mondani, minket legjobban megböcsülnek...</p>
				<p>Csiba közbe szólt:</p>
				<p>- Mert a mi bőrünket semmire se tudják használni, a húsunk pedig nem jó.</p>
				<p>- Egyikben sincs igazad, - szólt a tudományos Maros, - mert igenis a régi oklevelek
               kutyabőrre vannak írva, mert az sokkal tartósabb, mint a papiros. Ami pedig a
               kutyahúst illeti, tudd meg öcsém, hogy a kinaiak megeszik a kutyahúst...</p>
				<p>Általános elszörnyedés hangzott fel a társaságban.</p>
				<p>- Igen, - szólt Duna, - ezt már én is hallottam. A kinaiak nagyon elszaporodtak és a
               legszegényebb néposztály rászorult arra, hogy kutyahússal táplálkozzék, mert
               különben éhen halna. Szóval, láthatjátok, hogy akármilyen jól megférünk is mi az
               emberekkel, eljöhet itt is az idő, mikor a mészárosok minket is levágnak és megnyúzva
               árulnak a boltokban, mint itt körös-körül ezt a sok bárányt és disznót.</p>
				<p>Csibának a háta borsódzott, Bobbynak pedig a sarokban vacogott a foga, Maros újra
               megszólalt:</p>
				<p>- Bizony, barátaim, ez előbb-utóbb el fog következni. Hát ugy-e, a lovat mennyire
               szereti az ember? Azt lehet mondani, hogy mi utánunk a legkedveltebb állatja. Milyen
               büszke az az ember, akinek nemes fajtáju paripái vannak! És ime, hova jutott a derék
               ló, mely gazdájával oly vitézül rohant a csatába? Lómészárszékekben árulják a húsát
               és már mindenfelé megszokták a fogyasztását. Így lesz velünk is, meglássátok. Amit
               elvégre nem is csudálok, mert ha én ember volnék, inkább enném magam is kutyahúst,
               mint például sárban turkáló, mocsárban hempergő piszkos sertést. Csak gusztusosabbak
               vagyunk mi, mint a disznó! Nézzétek meg ezt a kis Bobby kutyát, aki tejen és cukron
               nőtt fel, ha ugyan ezt felnövésnek lehet nevezni, fogadni mernék, hogy a húsa
               finomabb, mint a legfiatalabb csirkepecsenye...</p>
				<p>Bobby elkezdett vinnyogni, szükölni a sarokban.</p>
				<p>- Megesznek, jaj, megesznek engem a gonosz emberek. Mit csináljak?</p>
				<p>- Ugyan ne nyafogj, - mordult rá Duna mérgesen, - soká lesz az még. Egyelőre nem kell
               tartanunk semmitől. Mi olyan szolgálatot teszünk az emberiségnek, hogy nem is gondol
               arra, hogy minket is besorozzon az ételei közé.</p>
				<p>A közel lévő református templom tornyában éjfél után egyet ütött az óra.</p>
				<p>- Ejha, de eljárt az idő, - szólt Strázsa, - ideje, hogy a hazamenésre
               gondoljunk.</p>
				<p>- Könnyü azt mondani, - szólt Csiba, - de hova menjek én, akinek a gazdája falun
               lakik?</p>
				<p>- És hova menjek én, akinek a gazdája Isten tudja, hol lakik? - nyefegett Bobby.</p>
				<p>Dunáné asszonyság szíves barátsággal közbe szólt:</p>
				<p>- Kérem, kérem, akinek nincs éjjeli szállása, az nálunk hál, nagyon szivesen látom az
               urakat.</p>
				<p>- Kezit csókolom, néni, az bizony jó lesz, köszönettel elfogadom, - mondá Bobby finom
               vékony hangon, s két hátulsó lábára állva, udvariasan és előkelően meghajtotta
               magát.</p>
				<p>Dunánénak nagyon tetszett a dolog.</p>
				<p>- Ejnye, de helyes az eszemadta, hát maga ezt hol tanulta?</p>
				<p>De a vén Duna fogvicsorgatva nézett rá és meglehetős mérgesen így szólt:</p>
				<p>- Alighanem, ez is afféle kitanított cirkuszi kutya. Pfuj, szégyeld magad, állsz
               mindjárt négylábra!</p>
				<p>Bobby ijedten leereszkedett és Csiba mögé bújt, nehogy az öreget ingerelje, de Dunáné
               pártfogásába vette a kis tökéletlent és lecsillapította morgolódó urát. Ezalatt
               Strázsa és Maros elbúcsúztak a társaságtól és eltávoztak. Az öreg Duna kikisérte őket
               egészen a legközelebbi utcasarkig, ahol nyájasan összeütögették az orrukat s fültövön
               csókolgatták egymást, ami kutyáknál meleg búcsúzkodást jelent.</p>
				<p>Duna még itt is lelkükre kötötte, hogy ne felejtkezzenek el a kutyaméltóságról s ha
               üt az óra riadóra, s arról van szó, hogy védelmezzék a bőrüket, mindnyájan ott
               legyenek a harcmezőn.</p>
				<p>Mire Duna visszatért hajlékába, a két vendégkutya a sarokba rakott szalma közé bújva,
               már mélyen aludt. Az öreg Duna is elnyújtóztatta fáradt tagjait, s csakhamar ő is az
               álmok birodalmában, mint kutyakirály, dicsően uralkodott négylábú alattvalói
               felett.</p>
			</div>
			<div type="chapter">
				<head>
               NYOLCADIK FEJEZET. Bobby és Csiba útra kelnek.
            </head>
				<p>Mély csend terült el a véres hússal telt boltok között. Csiba és Bobby egymás mellé
               bújtak s életüknek mai napon lefolyt tarka eseményeit tárgyalták. Csiba elég kemény
               legénynek mutatkozott, de annál jobban meg volt szeppenve Bobby, aki igazán csak
               emberi kegyelemkenyeret evett eddig és soha eszébe nem jutott, hogy azért valami
               becsületes munkát kellene teljesiteni. Majdnem siránkozó hangon igy szólt
               Csibához:</p>
				<p>- Bizony, kedves bátyám, nekem csak most kezd kinyilni a szemem. Eddig azt hittem,
               hogy minden úgy van jól, ahogy van. De most már rájöttem, hogy ha magam bele nem
               szólok a sorsom intézésébe, hát előbb-utóbb rosszra fordulhat a dolgom. Igazán, ha
               most valaki meg tudná mutatni a hazafelé vezető utat Serteperti báróhoz, meg a
               nővéréhez, hát nem mernék elmenni vele.</p>
				<p>- Aztán miért? - kérdezte higgadtan Csiba.</p>
				<p>- Tudja, azok után, amiket hallottam, nem érezném magamat olyan biztosságban, mint
               eddig. Mit gondol, egyedül, elhagyatva éljek, kiszolgáltatva az emberek kényének,
               kedvének? Hisz ez rettenetes gondolat!</p>
				<p>- Hát mik a tervei a jövőre nézve?</p>
				<p>- Szeretnék legalább is olyan családhoz jutni, ahonnan egy ugrásra kinn teremhetek
               kutyatársaim között.</p>
				<p>Csiba szomorúan rázta a fejét.</p>
				<p>- Az nagyon bajosan megy Budapesten, úrficskám. Ott rettentő sok az ember és ahhoz
               képest nagyon kevés a kutya. Aztán ott van az az istentelen kutyapecér, akit az ember
               a mi számunkra tartogat, hogy a dróthurkot a nyakunkba akassza, mihelyt megszökünk
               tőle. Már magán, azt hiszem, nem lehet segiteni. No, no, azért ne pityeregjen, nem
               fogják magát az emberek bántani, sokkal jobban szeretik a maga apró bolondságait és
               figurázásait.</p>
				<p>- Gondolja? - szólt némileg megvigasztalódva Bobby, miközben orrát gondosan egy
               szalmacsutakba törölgette, - én is azt hiszem, hogy elég szeretetreméltó fickó
               vagyok s nincs olyan kegyetlen ember, aki képes volna rám kezet emelni. De azért
               mégis szeretnék a fővárosból elszabadulni...</p>
				<p>- Van valami határozott terve?</p>
				<p>- Megkérem szépen Csiba urat, hogy vigyen el engem a gazdájához és vegyenek be a
               Portörő Kelemen úr házába. Ott mégis nagyobb biztosságban érezném magamat.</p>
				<p>Csiba elgondolkozva vakargatta a füle tövét. S nagy fontoskodva megszólalt:</p>
				<p>- Nagyon bajos az, fiatal barátocskám, nagyon bajos. Nekem a Portörő családnál, nem
               tagadom, igen jó dolgom van. De már az efféle tejfeles szájú ugrifüleshez, mint
               maga, nincsenek hozzászokva. Lehet, hogy beveszik, az asszonyságnak jó szíve van.
               Maga sétifikál nekik a hátulsó lábain, illegeti-billegeti magát, aztán elkapja a
               magasba dobott cukrot s így valahogy talán a kedvükbe fogadják.</p>
				<p>Bobby szomorúan csóválgatta a fejét s nyámnyilahangon így szólt:</p>
				<p>- De ez, ugy-e, nem látszik nagyon bizonyosnak?</p>
				<p>- Bizony nem, ifiúr. A falusi emberek nem egészen úgy gondolkoznak, mint a
               fővárosiak. De hát megpróbálhatjuk. Abban tehát megállapodunk, hogy maga kijön velem
               Rákosszentmihályra.</p>
				<p>- Ha Csiba úr el nem utasít, - felelt alázatosan Bobby.</p>
				<p>- Én ugyan nem. Minek is bántanám? No, de most már ideje lesz, hogy jót aludjunk,
               mielőtt Dunáné asszonyság kidob.</p>
				<p>Ezzel jó mélyen beásták magukat a szalma közé és elaludtak. Reggel ép abban a
               pillanatban ébredtek föl, mikor nagy társzekereken százával hozták oda a megölt,
               leforrázott és meztelenre kapart malacokat. Oly jó illat töltötte be a levegőt, hogy
               Csiba is azonnal a szája szélét kezdte nyalogatni s ki is szólt Dunáné asszonynak
               rögtön, hogy ne sajnáljon valami husos combocskát eléjük vetni. Az asszonyság ezt
               szivesen meg is tette, de figyelmeztette a két ifjú kópét, hogy eszükbe ne jusson
               most valahogy kidugni az orrukat a kutyás-házból, mert most ott vannak a legizmosabb
               és legvérszomjasabb mészároskutyák és félreértésből egy pillanat alatt
               megtörténhetik, hogy széjjel tépik őket. No, erre a hírre Csibának ugyancsak leesett
               az álla, azért hát csöndesen meglapultak Dunáék házának a szalmája közt s amit a
               háziasszony eléjük tologatott, azt szépen elfogyasztották. Később azonban a kutyák
               mind eltüntek. Dunáné megmagyarázta, hogy ezek most a mészáros legényeket kisérik a
               vágóhídra, ahol ezer meg ezer állatot ölnek le, amit aztán a mészároskutyák
               idekisérnek. Most hát itt az idő ad ugrandum! Ami annyit
               jelentett, hogy iszkiri, vesd el magad, alómars innen! A két
               kutya tehát megköszönte a szíves vendéglátást, illedelmesen kezet csókolt Dunánénak
               és eltávozott a veszedelmes helyről.</p>
				<p>A vámházi piacon Csiba, nagy bánatára, azt a fölfedezést tette, hogy Portörő
               Kelemenné meg az Andris kocsis nincsenek ott. Bizonyosan betegek, más okuk nem
               lehetett a távolmaradásra. Csiba ugyancsak keservesen kezdte bánni a
               kiváncsiskodását. Nagyon szeretett volna már odahaza lenni Rákosszentmihályon.
               Szerencsére, Csiba ott a szekerek körül sok apró buvóhelyet, vackot ismert, így
               aztán félrehúzódtak Bobbyval együtt. Őszre járván az idő, már korán sötétedett s
               akkor meg már bátrabban mozoghattak az utcákon. Addig csak elüldögéltek és
               elbeszélgettek, estefelé azután nagy zsivajt, gyereklármát, katonamuzsikát hallottak,
               hát ők is kiállottak az utszélire, megbámulni, hogy mi történik itt? Hát uramfia, mi
               ötlött legelőször a szemükbe? Úgy látszik, kiütött a háború és Strázsa, a vén
               katonakutya visszanyerte régi, híres állását. Ott masirozott büszkén az ezred
               zenekarának élén, egy csepp kocsit huzva, amelyre egy óriási dob volt téve, melyet
               egy hatalmas, nagytermetü katona irtóztató erővel pufogtatott.</p>
				<p>Bobby és Csiba, mit tegyenek, ők is szaladtak a Strázsa muzsikája után a vasuti
               állomás felé. Ott aztán a zene elhallgatott s a legényeket kezdték fölrakni a nagy
               vasuti szekerekre, harmincat is egyre. Itt odafurakodtak megint Strázsához és újra
               elbúcsúztak tőle, sok szerencsét kivánva neki a háborúhoz, miután Strázsa azt
               beszélte, hogy Boszniába viszik őt is. Mellettük egy másik vonatot vett észre Csiba,
               amelyen hizlalni való ökröket vittek egy vidéki szeszgyárba. S mivel abból a
               vonatból jó meleg tódult ki, a két kutya nem restelte s szépen felkapaszkodott, majd
               elviszi az őket egy darabra. Még Strázsa is segitett Bobbyt föltolni. Az ökrök lassú
               kérődzéssel bámultak az elhelyezkedő kutyákra, melyek egy cseppet sem féltek tőlük.
               Bum, buff, a masina nagyot rántott a vonaton, mely elindult. Bobby megint csak sokáig
               nem tudott elaludni, mert úgy emlékezett, hogy most ült csak először vonaton, s ez őt
               izgatta. Csiba azonban nemcsak elaludt, hanem jóízűen horkolt is. Hiába, ő nem volt
               olyan nyeszledt fajta, mint szegény Bobby.</p>
				<p>Hajnal felé egy fiatal legényke jelent meg egy nagy pitli vízzel, hogy az ökröket
               megitassa. Ez, amint észrevette, mindjárt ki is akarta kergetni a kutyákat, de Bobby
               rögtön két lábra szökött, billegtette első lábait és olyan szépen kérlelte a fickót,
               hogy az rögtön az apját hivta.</p>
				<p>- Édes apám, nézze csak, miféle kvártélyost kaptunk.</p>
				<p>- Mifélét te?</p>
				<p>- Valami grófi kutyát, aki azon a lábán jár, akin mink, aztán keze van neki, mint
               nekünk.</p>
				<p>- Tán csak nem, te? - szólt az öreg béres és előbujt a vacokból.</p>
				<p>Bobby szorgalmasan billegett előttük, s látszott rajta, hogy mindenképen meg akarja
               nyerni a kedvüket. Ami hogy sikerült, látszott abból, hogy az öreg béres egy nagy
               marék száraz kenyérhajat vetett nekik. Hej pedig inkább kisebb lett volna a marka,
               csak ne lett volna olyan száraz a kenyérhéj. A tegnapi gazdag vacsora után bizony
               egyik kutyának sem izlett. A fiú el is kiáltotta magát:</p>
				<p>- No, nézd a nyavalyást, még szagolgatja is. Nem eszed meg mindjárt, te bikfic! - s
               menten az ostor után nyúlt, amire Bobby oly gyorsan kezdett bukfencezni, hogy a
               gyerek csak megint kibékült vele.</p>
				<p>- Azért ez még sem jó társaság lesz nekünk, - súgta oda neki Csiba, - mert látod,
               mindjárt a botjuk vagy az ostoruk után nyúlnak, mihelyt valami nem tetszik
               rajtunk.</p>
				<p>Bobby is fájdalmasan gondolt Trunduzia puha simogatására, mely mégis csak jobban
               eshetett az ilyen ostorütögetéseknél. Eközben a gyerek Bobbyról a nadrágját is
               lefejtette, megnézendő, mire lehetne használni, amit Bobby nem is nagyon bánt, mert
               hát azt már tudta, hogy az ilyen öltözet nem kutyának való.</p>
				<p>A vonat ekkor épen állott, kipislantottak, mindenfelé csak homoki szőlőskerteket
               láttak. Őszi szüretidő volt, mindenfelé érett fürtök csüngtek a tőkéken. Csiba
               figyelmesen nézegetett jobbra-balra s úgy vélekedett, hogy nem lehetnek messze
               Rákosszentmihálytól, mert az is ilyen formájú szőlőtermő vidék. Úgy vélekedett, hogy
               legjobb volna, ha kiszállnának. Itt, ha egyebet nem kapnak, megélnek szőlőből is.</p>
				<p>- Te, Bobby, szereted a szőlőt?</p>
				<p>- Nem igen ettem én még szőlőt életemben, de még egyéb gyümölcsöt sem.</p>
				<p>- Mondhatom, hogy a szőlő nagyon furcsa egy gyümölcs. A bogyójából akármennyit
               megeszel, nem lesz semmi bajod. De az ember kitalálta a módját, hogy lehet belőle
               tüzesvizet csinálni. Úgy tudniillik, hogy levet préselnek ki belőle, melyet
               elneveznek bornak, aki aztán ebből sokat iszik, elveszti az eszét és megbolondul. Az
               ilyen bolond embert részegnek hivják. Kutyát is láttam már olyat, ki a gazdájával
               együtt berugott. Egy kutyának a gazdája annyira be volt csípve, hogy beleesett az
               árokba és mozdulni se tudott. A kutyája egy darabig biztatta, hogy keljen föl, mert
               megfagy a nagy hidegben. Mikor látta, hogy minden hiába, ráfeküdt az urára, hogy
               meleget tartson neki. Egy bizonyos idő mulva azonban ő maga is fázni kezdett, kapta
               tehát magát, hazaszaladt és ott keservesen kezdett vonítani. Ebből otthon
               észrevették, hogy baj van és elindultak a gazda felkeresésére. Meg is találták, így
               mentette meg a hű kutya a részeg gazdát.</p>
				<p>Eközben a két vándor leugrott a vasuti kocsiról és szétnézett a szőlők között. Bobby
               mindjárt neki is látott és csámcsogva csemegézett a csurgómézü fürtökből. Izlett ám a
               komának. Hej, de hamar torkán akadt a lakoma, mert egy bozontos kutya termett ott és
               vad, mérges ugatással ellódította onnan.</p>
				<p>- Tolvaj, tolvaj, hogy mered a másét kikezdeni? - csaholt a támadó.</p>
				<p>- Bocsánat, nagyságos úr, - nyafogott Bobby - nem tudtam, hogy ez a másé.</p>
				<p>- De azt tudtad talán, hogy nem a tied?</p>
				<p>- Dehogy tudtam, dehogy tudtam, már honnan tudhattam volna. Pesti kutya vagyok én
               kérem, sohse láttam én szőlőt így a lábán állani. Ha egy kis tejbe-rizst adna, nem is
               nyúlnék a szőlőjéhez sohasem.</p>
				<p>- Tejbe rizst? Hát még mit? Egy kis mézbe mártogatott pacsirtanyelv nem kéne? Vagy
               szúnyoggal megpácolt csirkezuza?</p>
				<p>Bobby látta, hogy csufolódnak vele, hát szokása szerint megint két lábra állt, úgy
               kérte a bocsánatot a haragos szőlőcsősztől. A kuvasz nagyot bámult és valamivel
               csöndesebb hangon így szólt:</p>
				<p>- No már látom, hogy igazán úri fajtájú pesti kutya vagy, mert ezt az ugrabugraságot
               csak ott értik. Allo mars, előre a gazdámhoz!</p>
				<p>A csősz az idegeneket egy nagy házhoz kísérte, melyben szőlőmunkások laktak. De nem
               volt irántuk különösebb rosszindulattal s a baromfiudvar felé terelte őket, ahol a
               kutyaólak is álltak. Az itt lakó kutyák hegyes orrú, hegyes fülű, fehérrel tarkázott
               fekete és vörös állatok voltak, apró termettel, éles hanggal és igen élénk
               magaviselettel. Bizony barátságtalan morgással fogadták a jövevényeket, de Bobbyról
               látták, hogy ártatlan és gyönge, azonfelül finom és mulatságos, hát csakhamar
               megbarátkoztak vele. Csiba pedig ügyesen kezdett nekik mesélni a pesti színházban
               vívott csatájukról, így tehát nemsokára a rendes kerékvágásba jutott minden.
               Elvezették őket a legöregebb kutya, a vén Bundás elé, hogy ez itéljen afelett: itt
               maradhatnak-e, vagy tovább kergessék őket? Bundástól aztán megtudták, hogy ez a ház
               itt Szippantó Ambrus, nagy szőlőbirtokosé, aki a hozzá tartozó földeket nagy
               cselédséggel míveli. Különösen a szőlőhöz kell sok ember, mert az nagy gondot kíván.
               Minden cselédnek külön kutyája van, mely arra van betanítva, hogy a szőlőt őrizze.
               Szóval a kutyák itt nem hiába eszik a kenyeret s tisztességesen megdolgoznak
               érte.</p>
				<p>- Magunk sem akarunk egyebet, Bundás úr, - felelt Csiba, - már mint én la, mert ez a
               kis komám, szegény, nem igen törte még fel a nyakát a munkában.</p>
				<p>- Azért én is akarok dolgozni, - sipogott Bobby, - és majd meglássák, tudok is, csak
               próbálják meg. Addig pedig eljátszogatok a kölykökkel és olyan jól fognak mulatni
               rajta, mint a pinty.</p>
				<p>A kutyatársaság kiváncsian nézegette Bobby selymes szőrét, finoman vágott lábacskáit,
               rózsaszínü orrcimpáját s tanakodtak rajta, miféle ország szülöttje lehet? Talán
               bizony Ánglius országban ringatták bölcsőjét, avagy épen az Operenciás tengeren túl
               pillantotta meg a napvilágot? Egy öreg kutyáné végigtapogatta a nyelvével és
               részvéttel így szólt:</p>
				<p>- Kis öcsém, te talán egész életedben egyebet sem ettél, csak cserebogár sóhajtást,
               hogy ilyen nyeszledt maradtál? Vagy talán nősz még?</p>
				<p>- Nem én, nénikém, kezét csókolom, én már ekkora maradok világéletemben. Ilyennek
               teremtette a jó Isten a fajtámat. Városban növekedtem, nem faluhelyen, ha kint, a
               szabad levegőn laknám, erdőn, mezőn, még tán megerősödhetném, de aligha nőnék. De
               azért tessék elhinni, hogy nekem is hasznomat lehet venni...</p>
				<p>Hirtelen felállt a két hátulsó lábára, s olyan kényesen kezdett fel s alá sétálgatni,
               mint a barázdabillegető.</p>
				<p>Nagy nevetés támadt erre a látványra, ami annyit jelentett, hogy Bobby szerencsésen
               átesett a felvételi vizsgán. Csak azt kötötték a lelkére, hogy a szőlőhöz ne nyúljon.
               Ehetik itt eleget döglött birka husából és csontjából. (Döglött birka? hm, hm!
               gondolá Bobby, szép kilátások!)</p>
				<p>Csibát természetesen nem firtatták ennyire, mert róla rögtön látták, hogy közibük
               való, becsületes házőrző kutya. Mind a kettőt rábízták a Bodri kutya familiájára,
               mely elvezette őket egy szénaboglyához, ahol Csiba egy közös barlangot ásott
               maguknak, ez volt a lakásuk.</p>
			</div>
			<div type="chapter">
				<head>
             KILENCEDIK FEJEZET. Háború a rókákkal.
            </head>
				<p>Estefelé elment a boglyához a Bodri gazdája és nagyot füttyentett a familiának. Ez
               annyit jelentett, hogy most elmennek messze ki a szőlőbe és egész éjjel ott őrködni
               fognak. A füttyentésre előmászott Bodri és legidősebb fia, a Fütyörész, akikhez
               Csiba is csatlakozott Bobbyval. A csősz nagyot nézett az idegen kutyák láttára. Csiba
               oda ment hozzá és a fejét szelíd dünnyögéssel a csősz lábához dörzsölte, ezzel
               mutatván alázatos hódolatát. Ugyanígy cselekedett Bobby is. A csősz megsímogatta őket
               s egy kis kenyérhajat adott nekik, melyet nagy étvággyal elfogyasztottak, mert
               bizony, szegények, éhesek voltak. Azután az ember vállára vetette a puskáját és
               elballagott, követve a négy kutyától. Hideg őszi éjszaka volt, erős dérrel és Bobby
               ugyancsak érezte, hogy a Trunduzia néni takarója nincs már rajta. Reszketett minden
               tagjában, de nem mert nyöszörögni, mert félt, hogy elkergetik.</p>
				<p>Bodri útközben elmesélte nekik, hogy milyen országba kerültek.</p>
				<p>Ezen a helyen és ebben az őszi időszakban legveszedelmesebb ellenségük a róka volt. A
               róka olyan kutyaformáju szabad vadállat, mely kint lakik az erdőkön és a mezőkön.
               Apróbb állatok húsából él, de a gyümölcsöt sem veti meg. Ha odakint kevés élelmet
               talál, belopódzik a falvakba és ott, különösen a baromfiudvarban, nagy károkat okoz a
               csirkék és tyúkok között. Ravasz állat és nem jó vele kezdeni, mert túl jár
               mindenkinek az eszén. A jámbor kutyának sejtelme sincs róla, hogy a rókának milyen
               furfangos az eszejárása.</p>
				<p>- Úgy tudom, - szólt Csiba, - hogy a róka nekünk, kutyáknak rokonunk.</p>
				<p>- Igaz. Hajdanában mi is rókák lehettünk, csakhogy az idők folyamán mi kutyává
               nemesedtünk, ők pedig megmaradtak rókának. Nem is hallottam soha, hogy a kutya meg a
               róka nagyon tartanák a rokonságot. Sőt határozottan ellenségei egymásnak. A mi
               kötelességünk ő ellenük is védeni a házat.</p>
				<p>- Eszerint mi most háborúba megyünk? - szólt Bobby ijedt képpel.</p>
				<p>- Bizony, öcsém, körülbelül oda.</p>
				<p>- No, - szólt őszintén Bobby, - nekem ott nem sok hasznomat veszik. Nem igen tudok én
               verekedni. Miért is nem születtem én macskának? Attól ugyan nem kívánnak semmiféle
               vitézi cselekedetet. Mi lesz velem, ha egy róka leharapja az orromat?</p>
				<p>Bodri jól összeszidta Bobbyt ezért a nyafogásért, sőt Fütyörész is megvetőleg
               szagolgatta végig. Ez a Fütyörész még meglehetősen fiatal kölyök volt, de erős és
               bátor kutyának látszott. Bobby meg is kérte őt, hogy legyen rá gondja, hogy a rókák
               össze ne tépjék. Nem fogja megbánni, ha jót tesz vele, mert ha fel talál menni
               Budapestre látogatóba, hát az ő házánál, már mint a Bobby házánál, meleg
               vendégszeretetre fog találni. Ez pedig nagy szó, folytatta Bobby, mert ő előkelő úri
               családnál lakik Budapesten, ahol külön inas vigyáz rá. És olyan jól megy a dolga,
               hogy egy nap alatt több cukrot megeszik, mint amennyit Fütyörész egész életében
               lát.</p>
				<p>Ettől kezdve Fütyörész nagyobb tisztelettel tekintett Bobbyra s még azt is megtette,
               hogy mellette szaladt és folyton rálehelt, hogy meg ne fázzék annyira. Végre kiértek
               a csősz éjjeli tanyájához, mely egy szalmából összetákolt kunyhó volt. A csősz a
               viskó előtt tüzet rakott s mindnyájan körülötte melegedtek. A csősz minden fél órában
               körüljárta a szőlőt kutyái kíséretében s a levegőbe sütötte a puskáját, hogy a
               rókákat és egyéb tolvajokat elriassza. Az éjszaka jó hideg volt s Bobby fogvacogva
               ballagott Csiba és Fütyörész nyomában, keservesen panaszkodva nekik, hogy el kell
               pusztulnia ebben a viszontagságos időben. A többiek csak biztatták, de lelket verni
               bele nem tudtak. Bobby gyáva, gyönge, álmos és fáradt volt. Mikor az első körút után
               visszatértek, be is húzódott rögtön a kunyhóba, mert ott szárazabb volt és nem érte
               úgy a levegőjárás. A kunyhó oldala szalmából volt, ebben talált egy lyukat, zsupsz
               bele és ott édesdeden elaludt.</p>
				<p>Egyszerre csak felébredt, maga se tudta, meddig aludt. Kiugrott a fészkéből s
               kiszaladt a kunyhóból. Uramfia, majd ónossá vált ijedtében, a tűz körül nem ült
               senki. Itt hagyták, elfeledték, mi lesz most vele? Fülelt. A távolból vad ugatás és
               lövöldözés hallatszott. Istenem, megkezdődött a rókaháború. Csibát talán már szét is
               marcangolták. Csak úgy szédült ijedtében. Káprázott a szeme. Az éjszakából
               elefántnagyságú vörös rókák vicsorították rá a fogukat. Mit csináljon? Utánuk
               szaladjon? De merre szaladjon utánuk? Ájulás környékezte szegényt. Nem, nem, jobb
               lesz, ha itt marad, hátha visszajönnek. Itt mégis biztonságban van s ha Csibáék nem
               térnek is vissza, ha kivirrad, maga is megpróbálhatja haza találni a tanyára. Iszonyú
               remegések közt visszabújt kuckójába s figyelt minden kívülről jövő hangra.</p>
				<p>Az az imént hallott távoli ugatás egyre közelebb jött. Bobby ijedtében egyre
               mélyebbre fúrta magát a szalmazsúpból épült kunyhó falába s egyszerre csak a külső
               oldalán találta kiütni az orrát. Átfúrta a falat s így a buvó helyéből kitekinthetett
               a szőlőbe, hogy ott mi történt. Ez nem baj, okoskodott Bobby, mert így legalább
               láthatom az eseményeket, anélkül, hogy rejtekemet el kéne hagyni s aztán, hogy ha
               baj van, kétfelé menekülhetek: a kunyhóba befelé és a szőlőbe kifelé. Eképen egy
               kicsit megnyugtatta magát s leste a közeledő veszedelmet.</p>
				<p>Most már nemcsak ugatás, hanem hatalmas vonítás is hallatszott. Ez a támadó rókák
               csatadala lehet, gondolta Bobby. Egyszerre csak léptek dobogását is hallotta. Egypár
               csősz futott arra, úgy látszik, menekültek a rókák elől. Néha egy pillanatra
               megállottak s nagyot durranó puskájukból lőttek az üldözőkre. Velük szaladtak dühös
               csaholással a kutyáik is. Elszaladtak a kunyhó mellett és eltüntek a szőlőben. Bobby
               első pillanatban közéjük akart ugrani, hogy velük meneküljön, de aztán eszébe jutott:
               ohó, én egészen más külsejű, városi kutya vagyok, hátha kis rókának találnak nézni és
               vagy agyonlőnek, vagy szétszaggatnak a kutyák. Jobb lesz várni, hátha Fütyörészék is
               erre szaladnak. Az ordítás, lövöldözés, ugatás, sikoltozás, kaffogás, csaholás,
               hörgés, morgás, kiabálás, egy rettentő zűrzavarrá olvadva, már ott tombolt a kunyhó
               körül. Bobbynak szende kis nyúlszíve úgy dobogott, hogy majd kiugrott a bőréből. A
               rémülettől félig elájulva lehunyta szemét és hallgatta a pokoli lármát.</p>
				<p>Egyszerre csak éles kiáltást hallott, melyet puskadördülés követett. Bobby ijedtében
               még erősebben lehunyta szemét. De aztán gondolta, hogy jó lesz mégis kitekinteni.
               Hát épen akkor futott arra a csőszgazda, nagy bakugrásokkal, mint ahogy az ijedt
               ember szokott szaladni, nyomában Bodri, Fütyörész és Csiba, véresen, megtépázva,
               képükből kikelve. Bobby szinte megdermedt erre a látványra. Kiáltani akart: Csiba, de
               hang nem jött ki a torkán. Közéjük akart ugrani, de tagjai nem mozogtak. Így történt,
               hogy barátai tovább száguldottak, mint a förgeteg, s a nyomorult ebecske ott maradt a
               halálos veszedelem torkában. Egy pillanat alatt rókahad vette körül a kunyhó
               környékét... A csősz mégegyszer visszafordult, s a rókák csoportjába belelőtt. Egy
               hatalmas, de már vén róka e lövés után hirtelen leült és elkezdett vért okádni. Úgy
               látszik, a golyó eltalálta.</p>
				<p>Nagy zavar támadt a vadállatok között. Egyszerre megszüntették a futást és a sebesült
               körül csoportosultak. Egy csomó idősebb, megtermettebb állat körülvette és nem
               eresztette oda a tolongókat. A hátul állók kiabáltak, hogy mi történt? és
               szájról-szájra szállt a felelet, hogy a király megsebesült.
            </p>
				<p>Ez a szerencsétlenség véget vetett a rókák támadásának. Az egész hadsereg megállt s a
               kunyhó körül csoportosult. Tíz róka összeállt, a vérző király nagy nehezen
               fölmászott a hátukra s hosszú, fájdalmas üvöltéssel búcsúzott el népétől. Mikor ezt
               elvégezte, gyönge hangon így szólt:</p>
				<p>- Sajnálom, hogy nem vihettelek benneteket a végleges diadalra. Dicsőséges napon
               halok meg, mert a magunk erejéből megfutamítottuk az embert, a mi ősi ellenségünket.
               Ezzel talán egy időre békét és nyugalmat szereztünk Rókaországnak. Most már látjátok,
               hogy nincs igazuk azoknak, akik azt hirdetik köztetek, hogy szelídüljünk az ember
               keze alá és változzunk át kutyává. Ez nem is lehetséges, mert ha az ember kezébe
               kerít bennünket, nem úgy bánik velünk, mint a kutyával, hanem örökös láncra köt, vagy
               ketrecbe zár. A róka szabad állatnak született, maradjon is meg annak. Ha máskor is
               összeáll majd ennyi róka, hogy az emberrel szembeszálljon, akkor majd félni fognak
               tőlünk és jobban tisztelnek. Tartsatok össze, akkor sohase fogják kipusztítani
               nemzetségünket...</p>
				<p>Tovább nem birta, újabb vérhullám csapott ki a szájából és leesett a rókahídról.
               Halva terült el a földön. Valamennyi róka, ég felé tartott orral, elkezdett üvölteni,
               oly rémes hangon, hogy Bobbynak majd a füledobja megrepedt. Ekkor a távolból
               puskalövések hallatszottak...</p>
			</div>
			<div type="chapter">
				<head>
             TIZEDIK FEJEZET. Bobby és a rókakirály.
            </head>
				<p>A puskalövésekre az egész rókatábor elkezdte hegyezni a fülét. Azok, akik a király
               holtteste körül ontották rókakönnyeiket (ezek bizonyosan a miniszterek, püspökök és
               tábornokok voltak), egyszerre abbahagyták a zokogást s azon tanakodtak, hogy nem jobb
               lenne-e kereket oldani?</p>
				<p>- Hát őfelségével mit csináljunk? - szólt egy nagyon vén róka, aki bizonyosan a
               miniszterelnök volt.</p>
				<p>- Hát itt hagyjuk és később majd visszajövünk érte.</p>
				<p>Eközben újra puskalövések hangzottak s néhány ólomgolyó hullott az atyafiak közé.
               Itt-ott fájdalmas sikoltások hallatszottak. S mikor egészen közel dühös kutyaugatás
               támadt, az egész tábor hirtelen megfordult és kereket oldott. Bobby szívéről nagy kő
               gördült le, látván a veszedelem eltávolodását. Hamar kiugrott kuckójából s vékony, de
               mérges ugatással a rókakirály felé rohant. Az ifjú és ravasz hős azt gondolta
               magában, hogy ha Csiba, Fütyörész és gazdájuk most ide betoppannak, azt fogják hinni,
               hogy ő ölte meg a rókakirályt. Mikor már egészen közel volt a felséges úr
               holttestéhez, úgy tetszett neki, hogy az megmozdult: nosza megrezzent ám ekkorra
               Bobbynak a szíve, s akkorát ugrott ijedtében, mint egy mókus. Ejha, gondolta a hős,
               hátha nem is halt meg az öreg, csak elájult? Mégis csak biztosabb ott a kuckócskában.
               Erre visszasomfordált a kunyhóba s újra elhelyezkedett a vackában.</p>
				<p>A harcizaj eközben eltávolodott a csőszkunyhótól. Úgy látszik, a rókák meghátráltak a
               szőllőből s az emberek a kutyáikkal utánuk eredtek. A csősz nem tért vissza a
               kunyhóhoz s Bobby rettentően aggódott, hogy mi lesz vele, ha őt itt felejtik. Merre
               tartson, kihez forduljon? A hold eközben mind magasabbra hágott az égen és sárgás
               világával beborította az elesett rókakirály holttestét. Bobbynak egyéb mulatsága nem
               volt, ezt a nagy testet nézte, nézte és minduntalan úgy tetszett neki, hogy az
               egy-egy mozdulatot tett. Bobbynak különben már minden tagja meg volt gémberedve, nem
               csak a hidegtől, hanem mert annyira összekuporodva feküdt a kuckójában, mint egy
               gombóc. El is határozta, hogy kimegy egy kicsit sétálni és ugrálni, hogy
               fölmelegedjék és kinyújtózkodjék. Épen le akart mászni búvóhelyéről, mikor egyszerre
               csak valaki rákiált:</p>
				<p>- Pszt, pszt!</p>
				<p>Bobby lemászott és körülnézett. Ki lehet az? Egy gyönge hang megszólalt, még pedig
               rókanyelven, melyet Bobby megértett, mert nagyon hasonlít a kutyanyelvhez:</p>
				<p>- Kutyaszagot érzek. Van itt valaki körülöttem?</p>
				<p>Bobby arrafelé nézett, ahonnan a hang jött. Szent Kleofás, csak nem a rókakirály
               beszél? Hát csakugyan nem halt meg, hanem elájult? Bobby minden tagjában remegni
               kezdett. Mi lesz vele, ha ez a zsarnok király egyszerre magához tér? Egy nagy, vitéz
               ugrással egyszerre megint kuckójában termett s a kunyhó oldalán óvatosan kidugva a
               fejét, figyelt, hogy mi fog itt történni. A király nem mozdult, csak úgy fektében,
               fájdalmasan nyöszörögve beszélt tovább:</p>
				<p>- Bárki légy te, aki itt körülöttem mozogsz, eb, róka, vagy farkas, tudd meg, hogy én
               a megsebesült rókakirály vagyok. Óh könyörülj rajtam és tisztítsd ki sebeimet, mert
               nagyon szenvedek. Bobby még jobban kidugta a fejét és odakiáltott:</p>
				<p>- Király bácsi, én vagyok itt, Bobby!</p>
				<p>- Kutya vagy?</p>
				<p>- Olyan kis családi öleb. Ha tudnám, hogy nem bánt, szívesen segítenék baján.</p>
				<p>- Gyere ide, fiam, az Isten áldjon meg. Bobby félénken odasompolygott a hatalmas
               állathoz, megkereste, melyik sebe vérzik legjobban és azt elkezdte nyalogatni. A
               szegény elhagyott királynak nagyon jól esett s folyton csak azt susogta: Jaj de jó, jaj hogy enyhülnek a fájdalmaim, derék fiu vagy, öcsém,
                  gazdag jutalmat fogsz érte kapni! A vén róka szemlátomást kezdett magához
               térni. Először felült, azután felállt, aztán megint lefeküdt s meghempergett a földön
               s úgy kinyújtóztatta a tagjait, hogy csak úgy ropogtak. A róka különben is nagyon
               szívós természetű állat s megtörtént már, hogy vadászatkor öt lövést kapott, mégis el
               tudott menekülni. A király a többi sebeit is megmutatta Bobbynak, aki puha, meleg
               nyelvével mind tisztára nyalogatta azokat, ami a királynak láthatólag nagyon jól
               esett.</p>
				<p>- Ha még egyszer visszakerülök birodalmamba és a trónomra, - szólt elérzékenyülten, -
               téged fiammá fogadlak és kinevezlek udvari orvosomnak. Soha életemben még ilyen
               gyöngéd ápolásban nem részesültem. Neked egészen más nyelved van, mint az én
               alattvalóimnak. Pedig, tudod, hogy én mint király, nagyon jól ismerem alattvalóim
               nyelvét. Úgy érzem magam, mintha újjá születtem volna, pedig nagyon súlyos sebet
               kaphattam, mert sokáig feküdtem ájultan.</p>
				<p>- Mondja csak, felséges király úr, miért indítottak háborút az emberek ellen?</p>
				<p>- Az igazat megvallva, fiam, szeretnénk velük olyan szerződésre jutni, mint a kutyák.
               A róka élete nagyon rossz, életét folytonos veszedelem fenyegeti, nyugalmas lakása
               nincs, sőt a mindennapi kenyere se biztos. Nyáron, amíg a meleg idő tart, valahogy
               megélünk künn a szabadban, bár a vadászok ott is folytonosan zaklatnak. De télen,
               mikor odakint nagy a hó, be kell lopóznunk a falvakba és ott, ezer veszedelem közt,
               valahogy élelmet szereznünk. És akkor ott lelőnek, agyonvernek, fogságba ejtenek
               bennünket. A kutyának meg van biztos födele, biztos tanyája, biztos kenyere s alig
               kivánnak tőle valami munkát. Az ilyen kis finom ebnek, mint te, pedig olyan dolga van
               mint egy grófnak.</p>
				<p>Bobby nagyot sóhajtott.</p>
				<p>- Bizony király bácsi nekem nagyon jó dolgom volt a városban, örökre sajnálom, hogy
               elszakadtam onnan, ki tudja, visszakerülök-e valaha. És azt hiszi, király bácsi,
               hogy a kutyák meg vannak elégedve? Dehogy vannak, dehogy vannak.</p>
				<p>És itt Bobby elmesélte a királynak, hogy a pesti kutyák miféle forradalmat terveznek
               és hogy milyen csatát vívtak Don Trivulzió szinházában. A király figyelmesen
               hallgatta, aztán megcsóválta a fejét és igy szólt:</p>
				<p>- Elég bolondok vagytok. De hát így szokott ez lenni; mindenki a másiknak a sorsát
               irigyli és azt hiszi, hogy csak neki megy rosszúl a dolga.</p>
				<p>Eközben a király figyelmesen vizsgálgatta Bobbyt.</p>
				<p>- Minél tovább nézegetlek fiacskám, annál inkább kezdem hinni, hogy a te családod nem
               régóta tartozik a kutyák közé. A nagyanyád bizonyosan róka volt még. Erre vall a
               füleidnek a róka formája. Ép olyan keskeny és hegyes, mint a rókáké.</p>
				<p>Bobby hallgatott, pedig megmondhatta volna őfelségének, hogy ez onnan van, hogy a
               füleit gyerekkorában éles késsel nyesegették. De nem árulta el, gondolta magában,
               hadd tartson az öreg rókának, ezzel is jobban megnyeri a szeretetét.</p>
				<p>- Mióta vagy te ekkora? - folytatta tovább a király.</p>
				<p>- Én bizony, király bácsi...</p>
				<p>- Szólits csak apádnak.</p>
				<p>- Én bizony, király apám, háromhónapos korom óta ekkora vagyok.</p>
				<p>- Hát eszerint már nem igen fogsz nagyobbra nőni. Ez baj, ez baj fiam, mert akkor
               utánam nagyon nehezen fogsz a rókatrónra ülhetni. Mert a mi birodalmunkban mindig a
               legerősebbet kiáltják ki királynak.</p>
				<p>Bobby kiegyenesedett és önérzetes hangon szólt:</p>
				<p>- Az ész nem határoz, tisztelt király apám?</p>
				<p>A vén róka elmosolyodott.</p>
				<p>- Te önérzetes fickónak látszol. Nem, fiam, nálunk rókáknál az ész nem határoz, mert
               az már köztudomásu, hogy esze minden rókának van. De ereje meg bátorsága nincs
               mindegyiknek. Azért az utóbbi tulajdonságot jobban megbecsülik. Te tetszel nekem,
               úrfi, s ha sikerül, majd egy új törvényt hozunk, amely téged megtesz trónörökösnek.
               Ha nem sikerül, akkor is megtartalak fiamnak s mellettem lész halálom napjáig.</p>
				<p>Bobby megijedt. Amit eddig a szabad rókaéletből látott, ez nem igen kecsegtette őt.
               Hej, csak más élet az Trunduzia néni kályhakuckójában vagy Pupák úr kabátzsebében.
               Hej, csak más íze van a tejberizsnek, mint ennek a piros rókavérnek. Mikor fog megint
               cukrot ropogtatni! Csak mégegyszer visszakerülhessen dicső Budapestre, ő ugyan többet
               a házból ki nem teszi az orrát. Legföljebb Dunát vagy Strázsát látogatja meg. Könnybe
               lábadt a szeme, mikor eszébe jutott, hogy egypár nap alatt miféle viharokon ment
               keresztül. Odasimult a király mellé s esdő hangon meg akarta kérni, engedje meg, hogy
               visszatérhessen az emberek közé. A király azonban félremagyarázta könnyeit és
               meghatottságát és szólt:</p>
				<p>- Jó jó, elengedem a köszönetet. Megkedveltelek és magammal viszlek, mindenféle
               hálálkodást elengedek.</p>
				<p>- Oh apám! - csak ennyit tudott rebegni Bobby, mert az a kilátás, hogy Rókaországba
               kell mennie, szinte a torkát fojtogatta.</p>
				<p>Ekkor újra lövések hallatszottak a távolból. A király egyszerre talpra ugrott, mintha
               már semmi baja se volna s fülelt.</p>
				<p>- Ellenség közeledik, - mormogá, - jó lesz kotródni.</p>
				<p>Bobby még egy elszánt kísérletet tett: hirtelen két lábra emelkedett s két első lábát
               könyörgőleg fordította a király felé, aki nagyot bámult e látványra.</p>
				<p>- Hát te ilyet is tudsz? - szólt nevetve. - Óriási, nagyszerű. Ilyen fiú kell nekem!
               Induljunk!</p>
				<p>Minden további szó-beszéd nélkül finoman, óvatosan nyakonragadta Bobbyt s eltünt vele
               az éjszaka sötétségében.</p>
			</div>
			<div type="chapter">
				<head>
             TIZENEGYEDIK FEJEZET. Királyválasztás.
            </head>
				<p>A gyáva rókacsapat ott hagyta halottnak vélt királyát és eszeveszetten rohant ki a
               szőllőből. Futott az egész veresszőrü hadsereg, még pedig a sipeki erdő felé, melynek
               sűrűjében, jól elrejtett szakadékok között, nagy részük lakott. Nem törődtek többet
               az emberek legyőzésével, mindenkinek csak az forgott a fejében, hogy az elesett
               király helyett új uralkodót kell választani.</p>
				<p>A sereg vad csaholással rontott be a tarkői völgybe, hol a nagy gyűléseket tartani
               szokták, s melynek egyik barlangjában lakott az öreg Ravasz, a világ legvénebb
               rókája. Ezt fölverték álmából és kihurcolták kuckójából a holdvilágra. Ez az
               aggastyán róka egészen galambősz volt. A fél szemére vak volt, de a fél fülére süket
               is volt. A feje úgy reszketett, mint a nyárfalevél. Mikor megértette miről van szó,
               nagy nehezen fölmászott a völgy közepén álló szikladarabra. Orrát a levegőbe
               tartotta s rekedt üvöltéssel énekelni kezdett.</p>
				<p>- Jaj nekünk, jaj szegény rókáknak, elveszett, oda lett a mi jó királyunk. Véres nagy
               sebeit nincs aki gyógyítsa, utolsó percében nincs ki vigasztalja...</p>
				<p>Az egész sereg utána üvöltötte:</p>
				<p>- Jaj nekünk, jaj nekünk, jaj szegény rókáknak...</p>
				<p>- Testvéreim, - folytatta a vén Ravasz - Rókaország törvényei szerint, miután
               elsírattam ő felségét, rögtön új királyt kell választanunk. Jöjjenek elő azok, akik
               elég erőt éreznek magukban arra, hogy a királyi trónt elfoglalják. Küzdjenek meg
               egymással ősi szokás szerint, s aki diadalmas lesz, azt mindnyájan elismerjük
               urunknak és királyunknak. Így rendeli a törvény, melynek engedelmeskedni kell.
               Megértettétek?</p>
				<p>- Megértettük, - üvöltött a tömeg.</p>
				<p>- Megálljatok! Ne siessetek! - rikácsolt a hegyoldalról egy fenyegető hang.</p>
				<p>- A farkasok! Jönnek a farkasok! - zúgott megdöbbenve a rókanemzet, s ijedten
               összedugta a fejét.</p>
				<p>A hegyoldalról csakugyan tizenkét lompos, hatalmas, ijesztő külsejű farkas
               ereszkedett le. Mindegyik kétszer akkora volt, mint a legerősebb róka. Bozontos
               szőrük hosszú cafatokban lógott le izmos testükről. Hosszú vörös nyelvükkel
               nyalogatták szájukból kiálló éles fehér fogaikat. Sátoros szemöldökük alól gonosz
               tekintettel méregették a rókanépet, mely meghúzta magát és aggódva pislogott
               egymásra, mert érezte, hogy itt valami baj készül. Az egyik farkas felmászott a vén
               Ravasz mellé a sziklára és így ordított:</p>
				<p>- Meghallottuk, hogy elvesztettétek királytokat és új fejedelem választására
               készültök. Ez hozott minket ide. Jusson eszedbe, derék róka nemzet, hogy mi egy
               fajzathoz tartozunk, csakhogy mi sokkal erősebbek és bátrabbak vagyunk, mint ti. Ha
               miközülünk választotok királyt, egész Farkasország ti mellettetek fog állani a maga
               erejével és bátorságával. Együtt rázzuk le az ember félelmes igáját, mely ellen ti
               magatok hiába küzdötök. Testvéreim, hallgassátok meg figyelemmel az én beszédemet,
               aztán tanácskozzatok és határozzatok...</p>
				<p>- Idegen vér, idegen vér, - zúgtak a hátrább álló rókák, akiknek úgylátszik nem
               tetszett a farkasok ajánlata.</p>
				<p>- Nem igaz, - üvöltött a szikláról a nagy farkas, - rokonvér vagyunk, egy nyelvet
               beszélünk...</p>
				<p>- Megesküsztök-e, hogy nem fogtok zsarnok módra kegyetlenül bánni velünk?</p>
				<p>- Megesküszünk, - üvöltötték a farkasok, akik azt hitték, hogy már kezükben van a
               Rókabirodalom.</p>
				<p>- Hát akkor vonuljatok félre egy időre, - szólt a vén Ravasz, - hogy mi rókák magunk
               közt megtanácskozzuk a teendőket.</p>
				<p>A farkasok engedelmeskedtek, vagy száz lépésnyire elvonultak s ott az erdőnek egy
               tisztásán leheveredtek. De ha valaki körülnézett a völgyben, azonnal látta, hogy e
               csapat ordason kívül még egy jókora csapat csikasz lappang az éj homályában a
               rókatábor körül. A vén Ravasz figyelmeztette is erre a népet, hogy ime, ha nem
               fogadják el a farkasok ajánlatát, úgy látszik, megtámadni készülnek őket.</p>
				<p>Az ijedt rókatábor mély csendben kezdte meg a tanácskozást, melyet szintén az öreg
               Ravasz vezetett. Rókaország bölcse megmondta őszintén, hogy neki a farkasajánlat nem
               tetszik. Ha nyakukra ültetik a farkaskirályt, akkor Rókaország függetlenségének
               örökre vége van. És sohase szabadulnak többet meg a zsarnoktól. Már csak jobb lesz,
               ha megmaradnak a maguk véréből való királyi család mellett. Mért hizlaljuk az
               idegent, mikor magunk olyan soványak vagyunk? Majd ha magunk közt nem találunk arra
               valót, akkor szívesen felkérünk valami régi, előkelő, erős farkascsaládot, hogy
               fogadja el a Rókus-Róka-Rókum-királyság koronáját, de addig nem.</p>
				<p>Mindenki integetett, hogy igaza van és az öreg Ravasz bölcsen beszél. De mit ér ez a
               bölcsesség, mikor itt van ez a nagy csapat félelmes vadállat, mely minden pillanatban
               kész rájuk rohanni...</p>
				<p>Az öreg Ravasz végighallgatta az aggodalmakat és elmosolyodott.</p>
				<p>- Bízzátok rám a dolgot, van egy eszmém. Azt hiszem, sikerülni fog. Hívjátok ide a
               farkasokat.</p>
				<p>A toportyán férgek (így nevezi őket Arany János) visszatértek az erdőből s egyikük a
               vén Ravaszszal fölmászott a szikladarabra. Az öreg bölcs róka megköszörülte a torkát
               és így szólt:</p>
				<p>- Vitéz és erős farkasnemzet, hallgass szavamra, egész Rókaország nevében beszélek.
               Megtanácskoztuk az ajánlatot és mondhatom, hogy büszkeség töltötte el szivünket,
               látván, hogy a félelmes és nagyerejű farkasok mennyire vágyakoznak a szép Rókaország
               koronája után. Amivel elösmerik, hogy dicső dolog Rókaország királyának lenni. Mi is
               örömmel fogadjuk az ajánlatot, csupán azt kivánjuk, hogy a királyválasztás a mi
               országunk ősi törvényei szerint történjék. Aki aztán győz, az foglalja el Rókaország
               trónját...</p>
				<p>A vén Ravasz mellett álló farkas megcsóválta bozontos fejét és így szólt:</p>
				<p>- Ösmerjük mi jól a ti törvényeiteket, bolond törvények azok, mondhatom. Azokból csak
               rossz háramlanék reánk...</p>
				<p>- Nem értlek, jó uram, - felelt Ravasz. - A mi törvényeink azt mondják, hogy a trón a
               legerősebbet és a legvitézebbet illeti. Ezt pedig hogy lehet kideríteni? Ha a
               legvitézebbek és legmerészebbek páros viaskodásban szembeszállnak egymással, ugy-e
               bár?...</p>
				<p>- És széttépik egymást, úgy, hogy csak egy marad belőlük, - vakkantotta közbe a
               farkas, - no hát mi farkasok ebbe nem megyünk bele, olyan ostobák nem vagyunk. Mert
               akkor aztán ti rárohantok arra a megmaradt egyre és széttépitek.</p>
				<p>A rókahad zavart mormogása bizonyította, hogy a farkas ezúttal belelátott a szívükbe.
               Az ordas diadalmasan folytatta:</p>
				<p>- Kedves testvéreim, nekünk farkasoknak ebben az esetben úgy látszik, több eszünk
               van, mint nektek. Mert mi előre békésen megegyezünk, hogy ki köztünk a legnagyobb hős
               és ki leginkább méltó a koronára? Most is úgy tettünk és lesz szerencsém nektek
               rögtön bemutatni őfelségét...</p>
				<p>- Megálljatok! Ne siessetek! Itt a régi király! - hangzott a völgy felső része felől,
               amire óriási izgatottság, lótás-futás, kiabálás támadt a rókatáborban. Igazán
               őfelsége a legalkalmasabb percben toppant be, hogy alattvalóit egy kinos helyzetből
               kiszabadítsa. Ha őfelsége meg nem érkezik, a szerencsétlenek kénytelenek lettek volna
               nehéz farkasigába hajtani fejüket. Képzelhető tehát, hogy kitörő örömmel fogadták
               váratlan megjelenését. A zűrzavar hamar elmult, a rókák sorfalat állottak s azon
               haladt végig folytonosan integetve és köszöngetve a fehérszőrű, de meglehetősen
               összevérezett rókakirály és mellette, - óh uramfia, a kecses Bobbyka, aki két hátulsó
               lábára állva ugrált ő felsége mellett s nyájasan vigyorgott jobbra-balra. Vakkantani
               nem mert a kis hamis, mert tudta, hogy akkor rögtön ráösmernek, hogy kutya, igy
               pedig, különösen holdvilágnál, mindenki bátran holmi elfinomodott csecsemőrókának
               nézhette őt. És emellett azt hihették, hogy Bobby is tevékeny részt vett a háborúban,
               mert a szőre roppant véres volt. A rókák azt hihették, hogy ez Bobbyn a széttépett
               kutyák vagy emberek vére, pedig dehogy, ez a király vére volt, akihez
               hozzádörgölődzött, mikor a sebeit nyalogatta.</p>
				<p>Diktum-faktum, a rókanép rettentő örömmel fogadta váratlanul föltámadt és betoppanó
               királyát. Csak a farkasok vonultak vissza hosszú orral tanácskozni, hogy most már
               mitévők legyenek.</p>
				<p>Húszan is segítettek a királyt feltolni a már többször említett szikladarabra s
               halotti csend lett egyszerre, hogy őfelségét beszélni hallják. A király gyönge hangon
               elmondta, hogyan ájult el, miután egy puskagolyó átütötte a tüdejét; hogyan cseppent
               melléje ez a kis megszelídített rókafi (mert nehogy azt higyjétek, hogy kutya), aki a
               sebeit oly pompásan kezelte, helyesebben nyelvelte, hogy egyszerre magához tért és
               a többiek után tudott menekülni. A királyválasztás tehát fölösleges, mert ime élek
               és uralkodom tovább. A farkasok jóságos gondoskodását köszönjük, majd elhalasztjuk
               későbbre, most nincs rá szükségünk.</p>
				<p>Óriási helyeslés dörgött végig a völgyön e szavakra. Mindenki örült, hogy a farkasok
               le vannak főzve. Bobby is, mint a király életmentője, hatalmas éljenzést kapott. A
               király fölállította Bobbyt a messzelátszó szikladarabra s bemutatta az egész
               népnek.</p>
				<p>- Ime, - úgymond a király, - egy szelid róka, mely nem a vadon erdőben, hanem az
               emberi társaságban nevelkedett fel. Ilyen pici, ilyen finom, ilyen selymes. Jól
               táplálkozik, sohse fázik, hát, ha az emberekkel örök békére lépünk, akkor majd mi is
               így élünk. (Mikor a király négyszemközt beszélgetett Bobbyval, amint tudjuk, egészen
               más húrokat pengetett és nem akart behódolni az embereknek. De most, úgy látszik,
               megijedt a farkasok fellépésétől s hasznosabbnak gondolta az emberekkel, mint a
               farkasokkal barátságra lépni.)</p>
				<p>- Csakhogy az már kutyaélet lesz, nem rókaélet, - vakkantotta bele az öreg
               Ravasz.</p>
				<p>- Mindegy, - folytatta a király, - úgy látszik, választanunk kell, vagy az emberekhez
               csatlakozunk, vagy a farkasokhoz. Ha az emberek pártjára állunk, valószínü, hogy
               idővel kutya lesz belőlünk, mint ebből a figurajancsiból. (És Bobbyra mutatott.) Ha
               pedig a farkasokhoz csatlakozunk, idővel a legvérengzőbb vadállatokká
               válhatunk...</p>
				<p>- Talán oroszlánná is? - szólt egy fiatal kis róka büszkén.</p>
				<p>- Az már bajos lesz, - felelt a király, - de talán nem lehetetlen.</p>
				<p>A király nem folytathatta tünődését és fecsegését, mert nagy nyugtalanság támadt a
               rókatáborban. Híre futott, hogy a farkasok nagy számmal gyülekeznek és támadni
               készülnek, hogy így erőszakkal meghódíthassák Rókaországot. A király hadvezéreire
               bízta a sereget, mert őt sebei nagyon elgyengítették és Bobbyval visszavonult egy kis
               félreeső barlangba, mely a királyi palotához tartozott. Itt ettek egy kis félrerakott
               fiatal nyúlpecsenyét, ittak rá friss forrásvizet s akkor így szólt a király:</p>
				<p>- Most egy jót pihenünk, fiam s mihelyt elkezdődik a harc, én téged visszaszállitalak
               a tanyára, az emberek közé. Nem neked való hely ez, a vad rókák országa, itt te
               elpusztulnál, amit én nagyon sajnálnék. Már nagyon megszoktad az embereket, hát csak
               menj vissza közéjük. Te jót tettél velem, én most visszafizetem ezt a jót.</p>
				<p>Bobby megcsókolta őfelsége első lábát s könnyes szemmel megköszönte jóságát. Valóban
               érezte, hogy ő nem erre az életre született. Ő már emberi lakás, emberi koszt és
               fűtés nélkül nem tud ellenni. Könnyes szemekkel kérte a királyt, hogy csak vigye
               vissza őt a csőszházhoz, onnan majd ő hazatalál akár Budapestre is.</p>
				<p>Igy is történt. A farkasok még az éj folyamán rátámadtak a rókákra. De a veresszőrü
               harcosok sokkal többen voltak s egyáltalán nem szándékoztak lerakni a fegyvert az
               ordasok előtt. Az egész vidéket csúf morgolódás, kattogás, vad ugatás töltötte be:
               ezek voltak az előkészületek a harcra. Mindenki bátorította a bajtársait. Bobbyn
               egyre nagyobb nyugtalanság vett erőt. Könyörgött a királynak, hogy vigye őt minél
               hamarabb biztos helyre.</p>
				<p>A király előhívta az öreg Ravaszt, megmagyarázta neki, hogy hol fekszik a tanya,
               ahonnan Bobbyt elhozták s azzal rábízta, hogy vigye vissza. A vén róka hatalmas nagy
               szájába fogta Bobbyt és elrohant vele a jelzett irányban. A kis kutyus behúnyta
               szemét és engedte magát cipelni. Amint emberlakta helyhez érkeztek, a róka
               belódította Bobbyt egy udvarba s vágtatott vissza Rókaországba.</p>
			</div>
			<div type="chapter">
				<head>
            TIZENKETTEDIK FEJEZET. Pupák Jónás szerencséje.
            </head>
				<p>Mialatt a mókás kis Bobby úrfi ilyen csodás kalandokon ment keresztül, azalatt Pupák
               Jónás nem egyszer álmodozott Budapesten váratlanul eltünt négylábú barátjáról.
               Valljuk be, hogy Pupák ama rövid idő alatt, amíg nála volt, nagyon megszerette
               Bobbyt. Figurás ugrándozása, nyájas, hízelgő mormogása, alázatos, szeretetteljes
               tekintete, csinos külső alakja, finom szőre egyaránt megnyerték tetszését. Bizonyosra
               vehetjük, hogy ha Pupáknak Bobbyért egy elefántot kínáltak volna cserébe, nem fogadta
               volna el. Pupák, Serteperti megbizásából, minden harmadnap sorbajárta a fővárosi
               kutyakereskedéseket, de sőt minden héten megjelent annál a rettenetes embernél, aki
               Budapesten a gazdátlan kutyákat dróttal fogdossa össze, hogy Bobby felől
               tudakozódjék. De hiába volt minden. Bobbynak nyoma veszett. És valahányszor
               Serteperti megérkezett hivatalába, első látogatója mindig Pupák Jónás volt, aki mély
               szomorúsággal jelentette, hogy Bobbyról semmi hir.</p>
				<p>Ez időtájban történt, hogy Pupák Jónás élete szerencsés fordulatot vett. Egész
               életében szegény ember volt és most egyszerre mintha a gazdagság mosolygott volna
               feléje. Ha azt mondom, hogy szegény ember volt, ezzel nem azt akarom mondani, hogy
               boldogtalan is volt. Olyan szerencsés természetet adott neki a jó Isten, hogy nem
               tudott irigyelni senkit, ami annyit jelent, hogy mindennel megelégedett, amit a sors
               neki juttatott. Hej, de sajnálom én az olyan embert, aki mindig a mások ajtaja előtt
               söpör. Aki mindig azt lesi, hogy a szomszédnál nem főznek-e egy étellel többet s ha
               úgy találja, hogy igen, majd kibujik a bőréből mérgében. No, szegény Jónás mester nem
               volt ilyen, az ő szivét a mások jobb léte nem marta, a mások gazdagsága nem bántotta.
               Pedig ha visszagondolt élete folyására, nem tagadhatta, hogy jóformán soha jól nem
               lakott. Akárhányszor megtörtént vele, hogy ebéd után a gyomra épp ugy korgott, mint
               ebéd előtt. Ilyenkor de jól esett volna még egy darab pecsenye, de hát nem telt.</p>
				<p>Pupák Jónás egy városi hivatalszolga özvegyénél, Pandur Zsófiánál, Budának egy
               félreeső utcájában lakott, egy olyan földszintes, apró házacskában, aminők, mint a
               régi idők maradványai, oly alázatosan húzódnak meg a nagy paloták árnyékában. Ebben
               a házban Pupák Jónás volt a legelőkelőbb lakó, legalább is az egyetlen iskolavégzett
               úri ember. Özvegy Pandur Zsófiától egy kicsi és szerényen bútorozott, de tiszta
               szobát birt bérbe olcsó pénzen. Ezenkivül az asszonynak volt még egy konyhája és egy
               szobája. Az udvaron néhány akácfa és orgonabokor állott s ezek alatt szokott nyaralni
               Pupák Jónás, nem lévén arra pénze, hogy a Balaton, vagy a tenger mellé menjen.</p>
				<p>Pandur Zsófia nagyon jóravaló, szorgalmas munkásasszony volt, aki mosással kereste
               kenyerét s ezzel tartotta két gyermekét. Nagy segítségére volt persze Pupák Jónás
               is, ki havonkint huszonöt koronát fizetett a szobácskáért. No, meg ne feledjük, hogy
               az Istenben boldogult Pandur András, Zsófia asszony néhai ura, minden hónapban húsz
               koronát jövedelmezett a családjának.</p>
				<p>Micsoda? Halála után? Úgy bizony, halála után. Ez aztán derék ember lehetett, mondják
               sokan, hogy még halála után is így segítette a familiáját. Az igazat megvallva,
               Pandur András egyáltalában nem volt derék ember, sőt részeges, dologtalan és goromba
               természetü. Nemcsak a maga keresete nagy részét itta el, amíg élt, hanem még a
               felesége keservesen szerzett pénzét is kicsikarta, hogy pálinkára költhesse. Hanem
               aztán a sors úgy fordította a dolgot, hogy a halálával többet használt az övéinek,
               mint egész életében. Egy napon ugyanis részegen jött haza a kocsmából, a
               Krisztina-körúton a villamosvasút elgázolta és meghalt. A vasút igazgatósága
               megijedt, hogy az özvegy majd bepörli, sietve odaküldte egy emberét és kiegyezett
               vele, még pedig úgy, hogy fizet neki minden hónapban húsz koronát egész élete végéig.
               A szegény asszony persze elfogadta és így Pandur András holta után folytonosan hozta
               haza a pénzt, anélkül hogy elihatta volna.</p>
				<p>Ilyen környezetben éldegélt Pupák Jónás, nem irigyelve senkitől, de nem is irigykedve
               senkire. Ha sovány vacsorája után kiült az udvarba, a virágzó fák alá, hosszúszárú
               pipájából pöfékelve, hát bizony elmondhatjuk, hogy kevés olyan nyugodt lelkiismeretü
               ember szívta a szabad levegőt ezen a szegény vidéken.</p>
				<p>Abban az időben, mikor Bobby a rókaháborúban tartózkodott, történt, hogy egy este,
               mikor Pupák úr hazatért, Pandurné ezzel a meglepő kijelentéssel fogadta:</p>
				<p>- Tekintetes úr, itt járt a pénzeslevélhordó és kereste.</p>
				<p>Pupák Jónás nem akart hinni füleinek. Annyira elbámulva nézett Pandurnéra, mintha az
               spanyolul szólott volna hozzá.</p>
				<p>- Kiről beszél jó asszony?</p>
				<p>- A pénzeslevélhordóról.</p>
				<p>- Engem keresett? Ez tévedés lesz, kedves asszonyság. Tudja meg, hogy engem még soha
               pénzeslevélhordó nem keresett. Nem is láttam én pénzeslevélhordót, csak a
               Moziszínházban.</p>
				<p>- Nem lehet tévedés, kedves tekintetes úr. Bizony fájdalom, ebbe a mi házunkba
               legfeljebb kétszer-háromszor jön egy esztendőben. Össze is szalad a ház népe,
               ahányszor itt jár. Valamennyi megkérdezi, hogy nem neki szól-e a küldemény. Tízszer
               is elmondta, hogy bizony a Pupák Jónás úrnak szól. Emlékszik a tekintetes úr, hogy
               két hete azt álmodtam, hogy egy kígyó tekerődzött a jobb karjára. Ez pedig annyit
               jelent, hogy valami szerencse éri. No hát kérem, itt a szerencse: pénzt kap.</p>
				<p>Pupák gondolkozva ballagott be a szobájába. Ez a pénzeslevélhordó bizonyosan valami
               más ügyben keresi, mert bárhogy törte a fejét, nem jutott eszébe senki, akitől ő
               pénzt kaphatna. Volt ugyan egy nagynénje Rákosszentmihályon, de ezzel tizenöt
               esztendő óta haragban élt. Ő tőle az öregasszony már régen meg is halhatott. Nehogy
               azt gondoljátok, hogy Pupák táplált haragot a nagynénje iránt, oh nem, ő erre nem
               volt képes. Ezt a haragot még az apjától örökölte, aki ráhagyta, hogy soha a lábát
               be ne tegye ehhez a rosszlelkü, fösvény vénasszonyhoz. Elővette a zsebéből az egy
               hatos ára kemény sajtot és megvacsorált. Közben elgondolkozott. Istenem, hátha mégis
               az a nagynéni? Hiszen nincs senkije annak se, hátha halálát érzi közeledni és ki
               akar békülni az unokaöccsével.</p>
				<p>Sokáig nem tudott elaludni, szobája szűknek és szegényesnek tűnt fel előtte. Mit fog
               tenni, ha véletlenül meg talál gazdagodni? Hová költözködik? Milyen új bútort
               vásárol? Milyen régi órát a falra? Milyen könyveket az asztalára? És különösen... oh
               különösen milyen kutyát arra a gazdátlan csengetyűre?</p>
				<p>Másnap reggel, mielőtt még hivatalba ment volna, beállitott a levélhordó, de nem a
               pénzes, hanem a másik. Ez egy közönséges levelet hozott a Rákosszentmihályon lakó
               Pupák Franciskától, Jónás úr nagynénjétől. Az öreg kisasszony jelentette neki, hogy
               nagyon beteg és úgy látszik, nemsokára meg fog halni. Nincs senkije a világon, csak
               Jónás és nem akar úgy meghalni, hogy vele ki ne béküljön. Hisz Jónás nem is vétett
               neki soha semmit s nincs rá semmi ok, hogy élete utolsó pillanatában se béküljön ki
               vele. A levél végén azt jelenti, hogy utiköltségül tiz koronát küldött neki a
               póstán.</p>
				<p>Jónás gazda könnyes szemekkel olvasta a levelet. Ő is sokszor fájó szívvel gondolt
               rá, hogy egyetlen rokonával így haragban kell élnie. S azért nagyon megörült ennek a
               levélnek, habár egyelőre valami nagy örökségről szó se volt benne. Rögtön bekiáltotta
               Pandurnét, elmondta neki a dolgot s azt is elárulta, hogy csak tiz korona fog érkezni
               a postán, nehogy az a hire terjedjen a házban, hogy valami gazdag örökség esett rá.
               Azt is rögtön elhatározta, hogy ma nem megy addig hivatalba, míg a pénzeslevélhordó
               vissza nem jő s a pénzt neki át nem adja. Egyuttal fölhatalmazta Pandurnét, hogy azt
               a bizonytalan színű és még bizonytalanabb ízű lity-lottyot, melyet kávé név alatt
               reggelenkint neki be szokott tálalni, ezúttal ossza ki a gyerekei közt, hadd
               emlegessék meg a pénzeslevélhordót. Mikor aztán zsebében volt a tíz korona, akkor
               kiegyenesítette a derekát, büszkén körülnézett és így szólt:</p>
				<p>- Jónás, ma úr lész és egyáltalán nem mégy hivatalba.</p>
				<p>Már hogy is mehetett volna, mikor egyszerre tiz korona volt a zsebében? Oly kevés
               jövedelme volt és annak minden krajcárja oly gondosan be volt osztva, hogy tíz
               krajcár rendkívüli kiadás már bukással fenyegette háztartását. Most pedig olyan tíz
               korona csörgött a zsebében, amelyre egyáltalán nem számított. Roppant gazdagnak
               érezte magát. Fölvette ünneplő fekete ruháját és elhatározta, hogy ma kávéházban fog
               reggelizni.</p>
			</div>
			<div type="chapter">
				<head>
               TIZENHARMADIK FEJEZET. Pupák úr mulat.
            </head>
				<p>Pupák Jónás megy a kávéházba. Emelt fővel, kifeszített mellel, ünnepélyesen kimért és
               lassú léptekkel halad. Jól ismert régi alak ő ebben a budai utcában, ahol a lakosok
               még ösmerik egymást, nem úgy mint Pesten. Ép azért bámul az egész utca, hogy Pupák ur
               ilyen későn megy hivatalba és oly szokatlanul büszke, ünnepélyes magatartással,
               mintha Úrnapkor az oltári szentség után ballagna. Mi történhetett vele? A fűszeres, a
               szabó, a suszter, a hentes, a borbély mind kiállnak a boltajtajukba és köszönnek
               Pupák úrnak, aki nyájasan, de szörnyű komolyan viszonozza üdvözletüket. Mire az utca
               végére ért, maga is röstelte egy kissé, hogy így megváltozott. Ime a tiz korona is
               már mennyit rontott rajta. A sarkon szeretett volna visszafordulni és végigkiáltani
               az utcán, hogy hát kéremalássan, nem történt semmi, csak kávéházba
                  megyek reggelizni.
            </p>
				<p>Öt év óta nem volt kávéházban. Nagy szó ez egy olyan városban, mint Budapest, ahol az
               emberek annyira bolondjai a kávéháznak. Ahol a felesleges, vagy tán nem is
               felesleges pénzét a legtöbb ember kávéházba viszi és ott elpazarolja. De sokszor
               irigyelte azokat az embereket, akik a nagy üvegtáblák mögött üldögélve szürcsölték a
               kávét, szopogatták a fagylaltot, itták a sört, billiárdoztak, sakkoztak és orrukat a
               sok-sok képeslapba merítették. Neki, szegénynek, annyira ki volt szabva a pénze, hogy
               sose jutott kávéházra vagy más mulatságra. Azért határozta el rögtön, hogy odamegy,
               amint ezt a váratlan tiz koronát érezte a zsebében.</p>
				<p>Pupák Jónás megy a kávéházba. Nem is budai, hanem pesti kávéházba vágyott az ő lelke,
               egy olyan finom helyre, ahol annyi előkelő úri ember és asszonyság szokott
               megfordulni. Pesten aztán megállott egy ilyen ragyogó terem előtt, mely csupa
               márványból, aranyból és tükörből állott és sokáig tanakodott, hogy ugyan mennyiért
               tudna ő itt megreggelizni? Végre gyomra az éhség miatt hangosan lázongani kezdett,
               mire ő hirtelen elhatározással benyitott és egy kerek márványasztalnál helyet
               foglalt. Egy feketébe öltözött fiatalember odalépett és megkérdezte tőle, hogy mit
               parancsol?</p>
				<p>- Reggelizni szeretnék.</p>
				<p>- Kis reggeli, vagy nagy reggeli tetszik?</p>
				<p>- Hát kérem szépen...</p>
				<p>Jónás úr szeretett volna nagy reggelit mondani, de attól félt, hogy az nagyon drága
               lesz. A pincér szolgálatkészen folytatta:</p>
				<p>- A nagy reggeli áll kérem hemendegszből.</p>
				<p>Jónás úr bámulva nézett rá. Mi az ördög lehet az az ekszpekszmeksz? Nahát, Isten neki megpróbálja.</p>
				<p>- Hát hozzon azt.</p>
				<p>- És mit hozzá?</p>
				<p>Könnyű azt mondani. Honnan tudja ő azt, hogy mit szokás az ekszpekszmekszhez enni? De a pincér kisegitette zavarából.</p>
				<p>- Teával parancsolja, vagy kávéval?</p>
				<p>- Kávéval.</p>
				<p>- És mivel a kávét? Habbal vagy hab nélkül?</p>
				<p>Ejnye, de sok baja van ennek a fráternek, gondolja magában Jónás úr. Persze, hogy
               habbal hozza. Ha már kávé, legyen habos.</p>
				<p>A pincér elrohant, eltelt körülbelül tíz perc, mialatt Pupák úr törhette a fejét,
               hogy ugyan mit is fog ő reggelizni. Egyszer csak az udvarias és bőbeszédű legény újra
               megjelent és hozott tojásban kisütött sonkát (ez volt az ekszpekszmeksz) és egy csésze illatos kávét, szép fehér habbal. Mondanunk
               sem kell, hogy Pupák Jónás barátunk az eléje rakott eledeleket kitünő étvággyal
               elfogyasztotta. Csak azt nem értette, miért nevezik ezt a magyar emberek hekszpekszmeksznek, mikor olyan érthetően hangzanék ez, hogy
                  tojásban kisütött sonka. De hát a magyar embernek megvan az
               az ostoba szokása, hogy gyakran idegen szót használ, olyankor is, mikor volna rá jó
               magyar kifejezés.</p>
				<p>Mikor Jónás úr készen volt, kényelmesen hátra nyújtózkodott a karosszékben,
               rágyújtott egy háromkrajcáros szivarra és megparancsolta a pincérnek, hogy rakjon
               neki oda egy csomó képeslapot. A pincér készségesen engedelmeskedett. Hisz előkelő
               vendéggel volt dolga, aki közönséges kávé helyett ilyen drága ételt eszik. Csakhamar
               a mindenféle nyelvű képeslapból egész halom emelkedett Pupák körül. Mikor tisztában
               volt a világ eseményeivel, akkor hozzáfogott annak megállapításához, hogy ugyan mikor
               látogassa meg Franciska nénit? Na, legjobb lesz szombat délután kimenni s ott maradni
               vasárnap estig. Diktum-faktum, piktum-paktum, ebben megállapodott. Kért is a
               pincértől rögtön egy képes-levelezőlapot s ezen megírta Pupák Franciska
               kisasszonynak, hogy ha nincs ellenére, jövő szombaton délután teszi tiszteletét
               Rákosszentmihályon.</p>
				<p>Igy telt az idő a kávéházban, de végre ütött a távozás és fizetés órája. Hát bizony
               Jónás gazdának kissé megnyúlt az arca, mikor az udvarias pincér a számlát
               benyujtotta: derék barátunknak, majdnem két koronája ott maradt a kávéházban. Két
               szép fényes koronája, amiből Budán talán hatszor is megreggelizhetett volna. Úgy kell
               neked Jónás, hát muszáj neked hekszpekszmekszet enni? Nem lett volna elég a kávé
               habbal? Igaz, hogy jó volt, igaz, hogy jól is esett, de hát irtóztató drága, rettentő
               nagy lukat ütött a tíz koronán. El is határozta, hogy a megmaradt vagyonával most már
               erősen fog spórolni.</p>
				<p>Ennek az elhatározásnak első áldozatai a Pandur-gyerekek lettek. Pupák úr ugyanis még
               a kávéházban elhatározta, hogy a Pandur-gyerekek mindegyikének egy-egy fehér
               húszfillérest fog ajándékba adni, hogy ők is megemlegessék azt a napot, amelyen
               pénzes levélhordó járt a háznál.</p>
				<p>- Nem fogok nekik semmit sem adni - mormogott Pupák úr, miközben Buda felé haladt. -
               De minek is adjak, hisz otthon, a mai kávéporciómat ők kapták meg? Ne kényeztessük
               őket. Isten tudja, hogy mit csinálnának azzal a sok pénzzel. Talán valami csibész
               elszedné tőlük és még meg is verné őket.</p>
				<p>Ebben megnyugodott, de mikor a Lánchidra ért, morfondirozni kezdett.</p>
				<p>- Nem, valamit mégis kell nekik adnom. Veszek mindegyiknek egy krajcárért
               savanyúbonbont. Vagy krumpli-cukrot vegyek? Ebből talán többet kapnék.</p>
				<p>Már az alagút közepén járt, mikor hirtelen így kiáltott fel:</p>
				<p>- Nem, a pénzből kell a gyerekeknek valamit adnom. Mindegyiknek egy krajcárt nyomok a
               markába. Nem lehetetlen, hogy van nálam fényes krajcár, akkor ezt adom oda. Azt
               fogják hinni, hogy arany. Ők talán nem tudják még azt a közmondást, hogy nem mind
               arany, ami fénylik.</p>
				<p>Alig várta, hogy kiérjen az alagútból s megnézze a krajcárjait. Fájdalom, nem volt
               köztük egyetlen fényes sem. Eh, baj is ez! Könnyű ezen segíteni. A krisztinavárosi
               nyári színháznál megállt, elővett a zsebéből két piszkos, öreg krajcárkát, leült
               szépen a kövezet szélére és fényesre csiszolta őket. A járókelők közt sokan megálltak
               és nevetve nézték ezt a feketébe öltözködött, sovány öreg urat, aki olyan nagy
               buzgalommal fényesítette a földön a rézkrajcárokat. De Pupák nem törődött velük, őt
               boldoggá tette az a gondolat, hogy annak a két szegény éhes fiúnak ilyen olcsón olyan
               nagy örömet fog szerezni.</p>
				<p>Rövid idő múlva a két krajcár úgy ragyogott, mintha igazán aranyból lett volna. De mi
               tudunk valamit, ami még ezeknél a kicsiszolt rézdaraboknál is fényesebb: Pupák Jónás
               áldott jó lelke, melyet oly boldoggá tudott tenni az a tudat, hogy másoknak örömet
               szerez.</p>
			</div>
			<div type="chapter">
				<head>
               TIZENNEGYEDIK FEJEZET. Franciska néni.
            </head>
				<p>Pupák Jónás elhatározta, hogy nem szombaton megy nagynénje, Pupák Franciska
               meglátogatására, hanem vasárnap reggel. Hisz azt se tudja, hogy van berendezkedve s
               éjjelre képes-e neki szállást adni? Pupák Franciska, mint már mondtuk, Jónás úr
               apjának a húga volt. Rákosszentmihályon lakott a maga kis házában. Egy kis pénze volt
               valamelyik fővárosi takarékpénztárban, annak a kamataiból élt. Jónás úr vagy tizenöt
               esztendeje nem látta és hírt se hallott felőle. Pedig sokszor eszébe jutott az öreg
               néni s ilyenkor Pupák Jónás mindig röstelkedett, hogy egyetlen élő közeli
               vérrokonával ilyen rossz viszonyban van. Gyakran forgatta az eszében, hogy egyszer
               csak kimegy hozzá és megmondja neki, hogy éljünk barátságban, hiszen nem illő dolog,
               hogy családtagok ennyire ne törődjenek egymással. De aztán eszébe jutott, hogy a néni
               sokkal öregebb mint ő és hát nem illik neki így berontani a házához. A néninek
               kötelessége közeledni hozzá, ha épen kedve tartja. Franciska néni különben is úgy élt
               Jónás úr emlékében, mint egy szigorú, fösvény, goromba asszonyság, aki Pupák úr
               boldogult édesapjával, meg ő vele is, mindig csak kegyetlenül és hidegen bánt. Hátha
               most is ilyen? Hátha kidobná Jónás urat a házából? Ez aztán még jobban fájna
               neki.</p>
				<p>Ezalatt Franciska néni a budapesti rendőrségnél kikutatta Jónás úr lakását s
               megérkezett a nevezetes levél s a még nevezetesebb tíz korona. Ebből a tíz koronából
               azt következtette Jónás úr, hogy a néni már alábbhagyott a zsugoriságával s a régi
               kőszíve is meglágyult egy kicsit. Istenem, ideje is, hiszen már elmult hetven
               esztendős. Szükségét érezheti már egy kis rokoni szeretetnek.</p>
				<p>Pupák Jónás azon törte a fejét, hogy mit vihetne ki a néninek, amivel kedveskedhetnék
               neki. Még özvegy Pandurnéval is összeült tanácskozni, hogy ugyan mivel lephetné meg a
               nagynénjét. Pandurné egészen helyesen tapogatódzott, mikor azt mondta, hogy egy
               ilyen öreg asszonynak nagy örömet szerezne, ha egy olyan horgolt meleg kendőt venne.
               Elhiszem, gondolta Jónás, csakhogy ehhez több pénz kell, mint amennyi neki van. Végre
               csakugyan kisütöttek valami okos dolgot: Pupák szombat este vett két korona ára
               finom cukrászsüteményt, aminőt faluhelyen nem igen tudnak készíteni s vett azonkívül
               egy kis jóféle cukorkát. Nem sok, de a néni legalább látja, hogy gondolt reá.</p>
				<p>Így fölszerelve vasárnap kora reggel a vicinálison kirobogott Rákosszentmihályra s a
               levélben foglalt útbaigazítás alapján csakhamar meg is találta Franciska nénit.
               Kétszobás tiszta, csinos házacskában lakott az öreg asszony. Az udvara tele volt
               fával s egypár szép virágcsoporttal. Az udvar közepén egy duc állott tele turbékoló
               galambokkal, a sarokban egy ól néhány csirkével. A ház verandáján öblös karszékben
               egy jóképű, de nagyon elhízott asszonyság üldögélt. Jónás eléje lépett, illedelmesen
               levette a kalapját, köszönt és szólt:</p>
				<p>- Én Pupák Franciska őnagyságát keresem.</p>
				<p>A kövér asszony föltette a pápaszemét s figyelmesen végignézte a jövevényt. Egyszerre
               csak elkiáltotta magát:</p>
				<p>- Jónás öcsém, hát nem ismersz rám?</p>
				<p>- Franciska néni, hát maga az? Kezét csókolom.</p>
				<p>Ezzel lehajolt és meg is tette, amit mondott. De Franciska néni nem sokat
               teketóriázott, átölelte Jónást és két orcájára két darab cuppanós csókot illesztett.
               Amit Jónás egész örömmel viszonzott.</p>
				<p>- Bizony régen nem láttam, néni, nem csuda, hogy nem ismertem meg.</p>
				<p>- Tedd hozzá, hogy annyira elhíztam, hogy azért nem ismertél rám.</p>
				<p>- Óh, hiszen maga sohse volt sovány.</p>
				<p>- No, de te meg ép olyan sovány vagy, mint hajdan. Szegény Jónás öcsém, ugyan rossz
               sorsod lehet, hogy nem tudtál egy kis hájra kapni. Olyan rossz természeted van, mint
               a szegény boldogult apádnak, akire különben arcban is nagyon hasonlítasz. Rozi,
               Rozi!</p>
				<p>Egy öreg cseléd bújt elő a konyhából.</p>
				<p>- No, Rozi, itt az öcsém, akiről annyit beszéltem neked. Megboldogult bátyámnak az
               egyetlen fia. Most együtt van az egész Pupák család.</p>
				<p>Rozi odagyalogolt Jónás úrhoz és mielőtt ez megakadályozhatta volna, kezet csókolt
               neki. Azután nyájasan szólt:</p>
				<p>- Isten hozta a tekintetes urat. Bizony sokat emlegettük a nagyságával. Tessék
               elhinni, hogy Istennek tetsző dolgot cselekedtek, mikor kibékültek.</p>
				<p>- Nem haragudtam én a nénémre, Rozi, soha. Isten tudja, hogy történt ez az
               elszakadás.</p>
				<p>- Ne is beszéljünk róla, - szólt a néni és a szemeit törölgette. - Hozz inkább
               reggelit Jónásnak.</p>
				<p>Pár perc mulva ott állott az asztalon a párolgó kávé friss kuglóffal. Mondhatjuk,
               hogy Jónás annyira meg volt hatva, hogy szinte remegett a szíve. Mikor történt meg
               vele, hogy családi körben érezte magát. Majdnem ötven esztendős ember volt, hozzá még
               agglegény s egész életét idegenek közt töltötte. Mint félénk természetü ember, még
               barátkozni sem igen szokott és sokszor magányos óráiban rettentő üresnek érezte az
               életét. Neki se volt gondja senkire, de vele se törődött senki. Különösen mikor néha
               megbetegedett, borzasztóan fájt neki az a gondolat, hogy ha meg talál halni, senki
               sem ejt könnyet a koporsójára s Pandurnén kívül senki sem kiséri őt a temetőbe. És
               most itt ül a nagynénje házában, ahol szeretettel, tárt karokkal fogadták s külön az
               ő kedvéért sütött kuglóffal traktálják.</p>
				<p>- Izlik? - kérdezte a néni.</p>
				<p>- Ki sem mondhatom, kedves néném, hogy milyen jól esik. Mióta kedves szüleim
               meghaltak, nem ettem ilyen jóízű falatokat. Mindent idegenek és mindent pénzért
               raknak elém. A jó Isten áldja meg kedves néném, hogy gondolt reám.</p>
				<p>A néni, hogy elrejtse meghatottságát, erősen kezdte fujni az orrát és nagyot kiáltott
               Rozinak:</p>
				<p>- Hé Rozi, a pogácsát ne feledd!</p>
				<p>És Rozi felvonult egy tál gőzölgő friss tepertős pogácsával, amiben Jónás nagy
               pusztítást tett. Mikor végére ért, előszedte csomagját és átnyujtotta Franciska
               néninek a süteményt és a cukrot. Jónás örömmel látta, hogy eltalálta a néni
               gusztusát, mert jóízűen elfogyasztotta a süteményt, még az ujját is megszopogatta
               utána. Azután beszélgetni kezdtek. A néni elmondta, hogy élt azóta, mióta Jónást
               nem látta. Hogy mennyi vagyona van és abból gond nélkül, szerényen meg tud élni. Majd
               áttértek Jónás szüleire, akikről Franciska néni sokféle apróságot mesélt, amikről
               Jónás úrnak tudomása se volt. Jónás is elmondta a maga kis életét, de valljuk be,
               hogy nem egészen a valósághoz híven. Nem vallotta be egészen az ő nagy szegénységét,
               nehogy a néni azt higyje, hogy most egy kiéhezett rokonnal van dolga, aki majd
               ezentúl sűrűn fog a nyakára járni, hogy jó falatokat kapjon. Úgy beszélt a néninek
               színházról, cirkuszról, fényes kávéházakról és előkelő vendéglőkről, mintha ő azokban
               mindennapi vendég volna. És sikerült is az öreg asszonyt annyira félrevezetnie, hogy
               végre az elégedetten e szókra fakadt:</p>
				<p>- Örömmel látom öcsém, hogy elég szép jövedelmed van, mert sok helyen
               megfordulsz.</p>
				<p>Jónás nagyot nyelt és özvegy Pandurnénál elfoglalt kisded kuckójára gondolt. No de
               legalább a néni nem bánja meg, hogy felújította az ösmeretséget, sőt büszke lesz az
               öccsére. Franciska nénit annyira élénkké tette a látogatás, hogy kövérsége ellenére
               maga is két vagy három ízben benézett a konyhába, amiből Jónás örömmel azt
               következtette, hogy jó falatokra lehet kilátás. Az ebéd azonban fölülmúlta minden
               várakozását. Volt tyúkleves csigatésztával és töltött káposzta füstölt hússal és
               gombóccal. Már ő bizony nem bánja, akármit gondol is a néni, hogy így meg úgy ki van
               éhezve, ő bizony nem törődik vele és mindent utolsó morzsáig megeszik, amit eléje
               raknak. Tyúkhúsleves! Töltöttkáposzta füstölthússal és gombóccal! Hisz ilyet a török
               szultán is csak akkor eszik, mikor a minden oroszok cárját látja vendégül. (Sőt még
               akkor sem.) Ő bizony nem bánja, ha beteg lesz is, de ma emberül megfelel feladatának.
               És Franciska néni nagy gyönyörűségére egymásután tüntek el Jónás szájában a
               töltelékek és a gombócok. A tömeges fogyasztást nagyban elősegítette az az édes
               tudat, hogy ő most családi körben, családi hajlék födele alatt ebédel.</p>
				<p>- Tudja Franciska néni, én rendesen nagyon keveset szoktam ám enni, nincs is sokra
               szükségem, mert látja, hogy sovány vagyok. De most azért esik olyan jól és azért
               tudok olyan sokat enni, mert úgy érzem, mintha szegény boldogult édes anyám
               asztalánál ülnék. Nem állok már egyedül, nekem is van valakim a világon.</p>
				<p>Franciska néni megint nagyon meg volt hatva s jónak látta azzal leplezni, hogy úgy
               tett, mintha egy gombóc a torkán akadt volna. A mindig kéznél levő Rozi néhányszor
               hátba vágta a kövér asszonyságot, úgy hogy csak úgy rengett bele, amire mindnyájan
               nevetni kezdtek és a hangulat megint vidámra fordult.</p>
				<p>Még fekete kávét is kapott Jónás, amelyet a verandán ivott meg, mialatt a néni
               visszavonult ebéd után egy kicsit szundikálni.</p>
				<p>A nagy csöndességben Pupák is elszundikált egy kissé, amint ott hallgatta a verandán
               az őszi lombok, hulló falevelek suhogását. Képzeljétek, Bobbyról álmodott. Először az
               ugatását hallotta, azután a fejét simogatta, amire hirtelen felébredt.</p>
				<p>Csakugyan valami gyenge ugatást hallott. Fölállott, lement a kertbe és körülnézett,
               de semmiféle ebet nem látott. A szomszédból azonban folyton hallatszott valami
               gyönge ugatás, épen amilyenről álmodott. Jónás úr a szemét és a homlokát kezdte
               dörzsölni.</p>
				<p>- Álmodom? Dehogy álmodom, ébren vagyok. Hanem ez a kutyaugatás... Akármi legyek, ez
               a Bobby hangja.</p>
				<p>A hang után ment s átnézett a szomszédba a kerítésen. Egy falusi kutya veszekedett
               ott, csak úgy játékból, egy finom kis úri kutyával. Jónás úr elsápadt. Ő bizony
               akárhová legyen, de ez a Bobby. Színe, formája, nagysága egészen a Bobbyé. Csak egy
               kicsit gondozatlan, sovány, szóval nem a régi szép Bobby, de Pupák ráismert.
               Elkiáltotta magát:</p>
				<p>- Bobby!</p>
				<p>A kis kutya arrafordult, hát amint meglátja Pupák Jónást, örvendező vihogással
               nekirohan a kerítésnek, hol keresztül akarja ugrani, hol alatta akar átbujni,
               vinnyog, hempereg, farkát csóválja, végre két lábra áll és mint a bolond elkezd
               ugrálni, miközben roppant szeretettel néz Jónás mesterre, aki még könnyeket is
               fedezett fel a szemében. Rögtön rohant Rozihoz.</p>
				<p>- Mondja csak, édes Rozi, ki lakik itt a szomszédban?</p>
				<p>- Ez bizony nem más, mint Portörő hentesmester.</p>
				<p>A következő percben Jónás se szól, se beszél, hanem mint a sebes szélvész átrohant
               Portörő uramhoz. Bemutatja magát és így szól:</p>
				<p>- Mondja csak, Portörő uram, hogy került kigyelmedhez ez az idegen öleb?</p>
				<p>- Hát az úr ösmeri?</p>
				<p>- Hogyne ösmerném, mikor az én kedves kutyám, mely egypár héttel ezelőtt elveszett.
               Hanem hiszi, Portörő uram, könnyen bebizonyíthatom, vegye az ölébe, én messziről
               szólítom, majd meglátja, hogy rohan hozzám esze nélkül.</p>
				<p>- Hát az úr kicsoda?</p>
				<p>- Én Pupák Jónás vagyok, itt a szomszédban lakó Pupák Franciskának egyetlen
               unokaöccse.</p>
				<p>Erre Portörő uram már barátságosabb képet vágott és így felelt:</p>
				<p>- Hát kérem, a dolog úgy történt, hogy egyszer az én kutyám, a Csiba, elveszett.
               Odabent Budapesten elmaradt tőlünk. Pár hétig távol volt, aztán egyszerre csak
               beállitott ezzel az idegen kutyával. Szivesen visszaadom az úrnak, mert falun az
               ilyen finom kutyának semmi hasznát nem vesszük.</p>
				<p>Ezzel lementek mind a ketten az udvarra. Pörtörő uram rögtön meggyőződhetett, hogy ez
               a kutya és Pupák régi jó barátok, mert az eb oly nagy örömmel nyalta-falta Pupákot,
               hogy látszott rajta, hogy szeretne kibújni a bőréből. De Pupák se volt rest,
               egypárszor megcsókolta megkerült ebecskéjének feje bubját. Megköszönte Portörő
               uramnak szívességét, aztán boldogan sietett vissza Franciska néni házába, ahol
               Bobbyt bemutatta Franciska néninek, egyszeriben elmondta, hogy milyen véletlenül
               került vissza hozzá.</p>
				<p>A kutya felugrott egy székre és értelmes tekintetét le nem vette Pupákról. Néha
               vinnyogott örömében, máskor meg odaugrott Pupák mellé és mint a macska hozzá
               dörgölődzött. A néni ugyancsak bámult, hogy egy állat ennyire ki tudja fejezni a
               szeretetét. Uzsonnára már Bobby is kapott egy tányér tejet, sőt Pupák úr a kávéjába
               mártott kuglóffal is megkínálta. Ez a mai nap mind a hármójuknak szerencsés napjuk
               volt. Az elszakadt rokonok egymásra találtak s Jónás a nagynénjén kivül még a
               kutyáját is visszanyerte.</p>
				<p>Uzsonna után a néni célozgatni kezdett, hogy bizony Jónás kiköltözködhetnék hozzá,
               hogy egyikük se legyen egyedül. Jónás köszönte szépen a meghívást, kijelentette, hogy
               a télen nem teheti, hanem majd a tavasszal kijön és innen fog hivatalba járni Pestre.
               Hanem gondolja meg a néni a dolgot és a télire költözködjék be hozzá Budapestre.</p>
				<p>Majd vesz ő ki nagyobb lakást, hogy ketten kényelmesen elférhessenek benne. Ezt meg a
               néni utasította vissza. Ő már hozzá szokott ahhoz, hogy a maga házában lakjék,
               rosszul esnék neki idegenekkel egy folyóson élni. Hanem Jónás már a télen át minden
               vasárnap jöjjön ki hozzá ebédre, s ha a néninek valamire szüksége van, azt hozza ki
               magával.</p>
				<p>Itt a néni zavartan elkezdett a zsebében kotorászni, kihalászott egy ócska bőrtárcát,
               előhúzott belőle egy száz koronás bankót s átnyujtotta Jónásnak.</p>
				<p>- Ezt azért adom, kedves fiam, hogy ha majd megrendelek nálad valamit, legyen miből
               kifizetni. Meg aztán tudod, ha neked is lesz szükséged valamire, azt is ebből
               vásárolhatod...</p>
				<p>- Kezét csókolom, kedves néni, nincsen nekem szükségem pénzre.</p>
				<p>- Hagyd csak, dehogy nincs, Budapesten az embernek mindig szüksége van pénzre.</p>
				<p>És minden ellenkezése dacára Jónás markába nyomta a százkoronást. A szegény ember
               majdnem leszédült a székről. Száz korona! Még elsején is nagy ritkán kapott ennyit,
               csak ha külön délutáni munkája volt a hivatalban. De meg álmában sem mert soha ötven
               koronásnál följebb álmodni. Olyan szerény ember volt ez a szegény Pupák Jónás.
               Eltette a pénzt és nyugtalanul körülnézett. Uramfia, nemsokára sötétedni fog, hogy
               fog ő ezzel a kinccsel hazamenni? Mire Budára ér, pláne koromsötét lesz. Hogy mehet
               végig ennyi pénzzel az ő elhagyott utcájukban? Aztán nincs nála semmi fegyver; ha
               megtámadják, mivel védelmezi magát? Hamarosan elbúcsúzott a nénitől, megigérte neki,
               hogy jövő vasárnap megint eljön. Bobbyt beletette őszi köpenyegének belsejébe, mely
               egyuttal télibunda és tavaszi felöltő is volt, átvett egy csomagot, melybe a gondos
               Rozi pogácsát pakkolt és sietve eltávozott a vasuti állomás felé.</p>
				<p>Az utazás elég kínos volt. Pupák minden emberben, aki közel jött hozzá, tolvajt
               sejtett s jobb kezét egész uton a belső zsebében tartotta. A vicinális vasutacska
               pesti állomásáról gyalog vágtatott át Budára, mert így biztosabbnak hitte a pénzét,
               mint a villamoson. Szerencsére a rendőr épen az utcájuk sarkán cirkált, ezt aztán
               megkérte, hogy kisérje el őt a kapujáig, mert nem jól érzi magát. Így minden baj
               nélkül hazaérkezett.</p>
				<p>Ez este nem igen volt Pupáknál boldogabb ember nemes Buda városában. E boldogsága
               csak addig tartott, míg a pénzt vánkosa alá téve, le nem feküdt. Mert amint lefeküdt,
               - vége volt. Ezen az éjszakán végigszenvedte a gazdag ember minden kínját. Folyton
               azt álmodta, hogy a pénzét el akarják rabolni. Egypárszor föl is riadt valami
               titokteljes zörgésre, ilyenkor fölült és tünődött, vajjon nem a ház falát ássák-e már
               a zsiványok, akik a pénzére törnek. De kisült, hogy csak a szél verdeste a fát az
               ablakához. Azért is gyertyát gyujtott néhányszor, hogy a kályhakuckóban, egy rongyos
               szőnyegen nyugvó Bobbyban gyönyörködjék.</p>
				<p>Bobby aludt mint a bunda, édesen, boldogan. Neki nem volt száz koronája, de megkerült
               a régi jó gazdája s ő feledve színházi csatát és rókaháborút, mozdulatlanul
               szendergett a meleg zugocskában.</p>
			</div>
			<div type="chapter">
				<head>
             TIZENÖTÖDIK FEJEZET. Százkoronás a Tücsök-utcában.
            </head>
				<p>Még alig pirkadt az őszi hajnal, Pupák Jónás talpon volt. Amint kiszállt az ágyból,
               Bobby odarohant hozzá és üdvözölte.</p>
				<p>- Szegény kis kutyuskám, de ágról szakadt külsőd van! No majd nemsokára visszakapod
               régi kecses alakodat.</p>
				<p>Fogta a saját hajkeféjét és gondosan megpucolta a piszkos kutyát. Azután bekiáltotta
               Pandurnét, aki ugyancsak nagyot bámult, mikor gazdája kutyáját meglátta. Pupák
               elmondta neki, hogy ez a régi jó Bobby, aki véletlenül megkerült. Meghagyta
               Pandurnénak,hogy rögtön melegítsen vizet, mert Bobbyt megfüröszti. Arra is megkérte,
               hogy mától kezdve több kávét főzzön reggel, mert hát az ebecske is ahoz van szokva.
               No, meg ne feledjen egy darab posztót hozni valahonnan és abból varrjon Bobbynak egy
               takarót. Aztán meg szaladjon vajért, mert ezentúl a reggeli kávéhoz vajaskenyeret fog
               enni.</p>
				<p>Pandurné nagyot nézett, mikor ezeket a rendeleteket hallotta. De még nagyobbat
               bámult, mikor Jónás mester elővette a százkoronást és átadta neki a különböző apró
               költségek fedezésére.</p>
				<p>- Tudja, ezt a Franciska nénitől kaptam, - magyarázta Pandurnénak.</p>
				<p>- Hát mégis csak gazdag a nagysága, ugy-e, tudtam! - kiáltott a jó asszony
               örömmel.</p>
				<p>- Jómódú asszony, aki meg tud élni szépen a vagyonkájából.</p>
				<p>Ezzel Pandurné elment a százkoronással. Alig húzta ki a lábát a házból, Pupák
               nyugtalankodni kezdett. Hátha valaki kikapja a kezéből és elszalad vele? Hátha
               elveszti a pénzt? Hátha ráfogják hogy hamis és elveszik tőle? És a rendőrség
               bekiséri? Pupák annyira nyugtalan lett, hogy az asszony után szaladt, de már sehol se
               látta. No szerencsére, nem történt semmi baj, nemsokára jött Pandurné szép darab
               vajjal, friss kenyérrel és egy darab posztóval, - de nini mi ez, a százast
               érintetlenül hozza vissza.</p>
				<p>- Kérem tekintetes ur, sehol sem tudták a pénzt felváltani. Amint meglátták, a péknél
               és a rövidárukereskedésben is, ahol a posztót vettem, azt mondták: Jó, jó, majd megfizeti máskor.
            </p>
				<p>Furcsa. Hát a százast mutogatni kell, hogy az ember kapjon rá mindenféle holmit?
               Istenem, de jó dolga is van a gazdag embernek. Ez után Bobbyt megfürösztötték,
               szappannal jól megmosták, meleg rongyokba takargatták s a kuckóba tették száradni.
               Azután Jónás úr ünnepélyesen a vajaskenyeres reggelihez fogott, mely után még azt a
               fényüzést is megengedte magának, hogy egy ötkrajcáros szivarra gyujtson. Az órájára
               nézett, pont félnyolc volt. Ideje, hogy hivatalba menjen. Annál is inkább sietnie
               kellett, mert előbb a borbélyhoz is be akart menni, hogy megborotválkozzék. Lelkére
               kötötte az asszonynak és gyerekeknek, hogy vigyázzanak Bobbyra, ki ne eresszék még
               az udvarra se s ezzel elment hazulról. Hej, de mikor a borbély az állát szappanozta,
               egy rettentő gondolata támadt: Ember, hisz a Bobby nem a tied! A Bobby a
               Sertepertiéké, akiknek te köteles vagy visszaadni, mert megfizették neked. Szegény
               Jónás megreszketett erre a gondolatra. Igaz ugyan, hogy Trunduzia kisasszonynál
               nagyon jó dolga volt a kis kutyusnak, de hiába, ez a változás mégis csak nagy bánatot
               okozna neki is, meg Bobbynak is. Mit csináljon, mit csináljon? Nem becsületes dolog a
               kutyát megtartani, az bizonyos. De azt se kivánhatják tőle, hogy a szive
               megszakadjon. Nos, rögtön fölkeresi Trunduzia bárónőt és valahogy elintézi vele a
               dolgot.</p>
				<p>Mikor a borbélyt ki akarta fizetni, ez se tudta felváltani a százast, csak annyit
               mondott: Majd máskor tetszik fizetni. Csodálatos, hát ő
               ezentúl megél a százkoronás mutogatásából? Sohasem sejtette, hogy a pénznek ilyen
               hatalma legyen az emberekre.</p>
				<p>Mikor Sertepertiék lakásán bekopogtatott, a báró ur már nem volt odahaza, de
               Trunduzia kisasszony rögtön elfogadta.</p>
				<p>- Azért jöttem, méltóságos bárónő, hogy visszaadjam a nyolc korona ötven fillért,
               amennyibe Bobby került. A báró úr megbizott, hogy az elveszett kutyuskát kutassam
               fel. Én nem tudtam megtalálni, hát így visszaadom a pénzt, amibe került.</p>
				<p>- Hová gondol, édes Pupák? - felelt a jószívű Trunduzia, - a kutyát nem maga
               vesztette el, hanem én. Mi címen kívánhatom én magától, hogy azt nekem megfizesse?
               (Azon a címen, gondolta Pupák, hogy a kutya megvan és nálam van! de ezt nem mondta
               ki.)</p>
				<p>- Ne tessék címet keresni, én érzem, hogy ezt nekem kötelességem megfizetni. Az Isten
               szerelmére, méltóságos bárónő, méltóztassék elfogadni a nyolc korona ötven fillért.
               Nincs nyugtom, amíg ezt meg nem teszi. Nem is hiszi, milyen nagy szolgálatot tesz
               vele nekem. Valóságos emberbaráti cselekedetet visz véghez ezzel.</p>
				<p>- Nem úgy van, kedves Pupák. Ha megtalálja Bobbyt, visszahozza nekem. De a pénzét nem
               fogadhatom el.</p>
				<p>Pupák keserveset sóhajtott és majdnem kiböffentette, hogy Bobby megvan és ő el fogja
               hozni. De erre az áldozatra még se volt képes. Nem, nem. Még egy kísérletet tesz
               Serteperti bárónál. Kezet csókolt a bárónénak és rohant a hivatalba. A báró épen
               csengetett és a hivatalszolgával Pupákot hivatta. Pupák komor ábrázattal lépett
               eléje.</p>
				<p>- Nos, Pupák úr, mi hír?</p>
				<p>- Semmi, báró úr, semmi. Minden kutatásom kárbaveszett. Bobby úgy látszik, örökre
               eltünt. És én érzem, hogy a felelősség engem ér, hogy egy ilyen állhatatlan, kóbor
               kutyát csempésztem be a báró ur családjába. Nem is tetszik hinni, hogy mennyire bánt
               engem ez a dolog. Oda van a lelki nyugalmam. És ha a báró ur egy szivességet akarna
               nekem tenni, nagy hálára kötelezne.</p>
				<p>- Micsoda szivességet? - krákogott a báró bizalmatlan pislogással.</p>
				<p>- Engedje meg a báró úr, hogy én a nyolc korona ötven fillért, amit Bobbyra adott,
               ezennel visszafizessem. Érzem, hogy ez nekem kötelességem.</p>
				<p>Itt Pupák megállott és várakozásteljesen tekintett a báróra. A báró mintha habozott
               volna egy darabig. (Persze nem tudta, hogy Bobby Pupák birtokában van.) Érezte, hogy
               nem egészen úgy áll a dolog, mint ahogy Pupák mondja, de zsugori lelke végre is
               győzött.</p>
				<p>- Ez a gondolkozás becsületére válik magának, Pupák úr. Lássa, ez gavalléros
               nyilatkozat. S mivel én nem vagyok rossz ember és meg akarom magát szabadítani a
               lelkiismeretfurdalásoktól, Isten neki, elfogadom a nyolc korona ötven fillért.</p>
				<p>Pupák arca felderült.</p>
				<p>- Köszönöm, báró úr, köszönöm. Tudtam én jól, hogy a báró úr egy aranyszívű
               ember.</p>
				<p>- Óh, ne hálálkodjék, kedves Pupák, mit tehetek róla, ha ilyennek születtem, - szólt
               szerényen a nemes báró s már szinte nyujtotta a markát a pénzért.</p>
				<p>Pupák elővette a varázserejü száz koronást s átnyujtotta Sertepertinek. De úgy
               látszik, a bárókra már nem gyakorol ilyen bűvös hatást, ezek nem mondják, hogy majd máskor, hanem a zsebükbe nyúlnak és fölváltják. Így tett
               Serteperti báró is, Pupák elé rakott egy csomó apró pénzt s a gyönyörű nagy bankót a
               zsebébe sülyesztette. No, de Pupák nem búsult ezen, sőt most érezte csak magát igazán
               boldognak. Most már Bobby az övé, senki tőle el nem veszi.</p>
				<p>Mikor a hivatalból hazament, útközben vett harminc krajcár ára sonkát és elhatározta,
               hogy Pandurnét megtanítja rá, mikép kell hekszmekszpekszet
               sütni. És estére nagy lakomát rendezett ebből a furcsa nevű ételből, még Bobby is
               kapott belőle. Jónás mester csak azt sajnálta élénken, hogy nem magyarázhatta meg
               Bobbynak, hogy milyen nagy úr ő most, hogy hekszmekszpekszet eszik.</p>
			</div>
			<div type="chapter">
				<head>
            TIZENHATODIK FEJEZET. A lőcsei fehér asszony.
            </head>
				<p>Emlékezhetünk még rá, hogy Serteperti bárónak, mielőtt Bobby a házához jutott volna,
               egy kínos és állandóan visszatérő álma volt. Minden éjjel azt álmodta, hogy két
               szurtos suszterinas kiragadja őt ágyából, elröpül vele Sündisznóországba és ott
               millió sündisznó tüskés hátán végig szánkáznak vele s ezért minden reggel úgy ébredt
               föl, hogy bajuszának és hajának valamennyi szála égnek meredt.</p>
				<p>Arra is emlékeztek talán, hogy Bobby szabadította őt meg ettől az álmától. Bobby
               ugyanis (a báró álmában) szétkergette úgy a suszterinasokat, mint a sündisznókat és
               Serteperti báró nyugodtan aludt.</p>
				<p>Az álom tréfás tündérei, úgy látszik, most Pupák Jónással kezdtek incselkedni. Egy
               éjjel Jónás mester riadtan ugrott ki ágyából és gyertyát gyújtott. A világosság
               teljesen magához térítette és ő leült az ágya szélére. Mi is volt az, ami
               felébresztette? Álmodott, vagy csakugyan megjelent előtte valaki? Nem, nem lehetett
               álom, hisz ő sohasem szokott álmodni. Különös dolog, de úgy volt, hogy Jónás elérte
               az ötvenedik esztendejét, anélkül, hogy az álomképek alvását megzavarták volna.</p>
				<p>Mi is volt az? Egy fehér női alak megállott ágya előtt és igy szólt hozzá:</p>
				<p>- Jónás, Jónás, te megtartod azt, ami nem téged illet és ezzel bánatot okozol
               nekem.</p>
				<p>- Kicsoda ön asszonyom? - kérdezte Jónás fogvacogva.</p>
				<p>- Én a lőcsei fehér asszony vagyok.</p>
				<p>Erre aztán Jónás felébredt. Körülnézett szobájában. A sarokban Bobby szuszogott, az
               ajtó zárva volt, ide be nem jöhetett senki. Hát csakugyan álmodott. De miért, miért?
               Erre nem tudott megfelelni. Sohase foglalkozott ilyesmivel, mert nem volt alkalma rá.
               Visszabújt ágyába, de egy jó óráig nem tudott elaludni. Végre elnyomta a fáradság s
               újra elaludt. Most már zavartalanul, mert az éj további részében a látomány nem
               háborította.</p>
				<p>Másnap a reggelinél előadta Pandurnénak az esetet és tanácsot kért tőle, tudván, hogy
               ő jártas az álomfejtésben. Pandurné elővett egy gyűrött, piszkos kis könyvecskét,
               mely, szegény, nagyon unatkozhatott, mert egyetlen tagja volt Pandurné könyvtárának
               és mutatta Jónásnak:</p>
				<p>- Látja, tekintetes úr, ez az Álmoskönyv. Ez meg tud fejteni
               minden álmot, ebből majd kisütjük, hogy mit jelent ez a fehér asszony.</p>
				<p>Pupák kiváncsian leste az eredményt, de bizony hiába. A bölcs könyvecske nem tudott
               megfelelni arra a kérdésre, hogy mit jelent az, ha valaki a lőcsei fehér asszonnyal
               álmodik. Elkezdte kérdezgetni Jónást, hogy miképen volt öltözködve őnagysága? Nem
               voltak-e véletlenül kígyók a hajába fonva? Volt-e korona a fején? Nem nyugodott-e a
               jobb lába véletlenül tekenősbékán? Avagy talán nem tartott-e ölében egy fehér
               bárányt? Jónás úgy emlékezett, hogy mindezeket a dolgokat nem látta, csak azt tudja,
               hogy fehér ruha volt rajta s azt mondta, hogy ő a lőcsei fehér asszony. Pandurné
               sokáig elgondolkozott és végre így szólt:</p>
				<p>- Ha nem ösmerném olyan jól a tekintetes urat, azt hinném, hogy van valahol egy
               asszony, aki szomorúsággal gondol a tekintetes úrra.</p>
				<p>Jónás mester megdöbbent. Franciska néni? De hisz az nem lehet. Ő pedig mást nem
               ismer. Nagyot sóhajtott és elment a hivatalba. Ha csakugyan komoly a dolog, várjunk,
               majd eljön még a lőcsei fehér asszony máskor is.</p>
				<p>A következő éjjel a fehér női alak ujra megjelent Pupák Jónásnak. De ezuttal nem
               törődött vele, hanem odament Bobbyhoz, megölelte, megcsókolta és játszadozni kezdett
               vele. Jónás kiáltani akart, de egy hang se jött ki a torkán. Erre aztán felébredt.
               Körülnézett, Bobby a kuckójában volt és édesdeden aludt.</p>
				<p>A harmadik éjjel azt álmodta Pupák úr, hogy estefelé sétálni ment Bobbyval. Egyszerre
               csak suhogást hall a háta mögött, hát látja, hogy a lőcsei fehér asszony hosszu
               ollóval utána gyalogol, bizonyosan, hogy elvágja a zsinórt, amelyen Bobbyt vezette.
               Pupák ur felkapta a kutyust és a zsebébe sülyesztette, majd felugrott a villamosra,
               hogy elszökjék a fehér asszony elől. De bármily gyorsan rohant is a villamoskocsi, a
               lőcsei fehér asszonyt nem tudta elhagyni. Ez folyton ott rohant a kocsi mellett és
               csettegtette a nagy ollót. Jónás elgondolta, hogy a végállomáson elcsipi és kinjában
               fölébredt. Most már derengeni kezdett előtte az igazság. Sejteni kezdte, hogy az
               egész tünemény Bobby körül forog és az a nő, akinek ő bánatot okoz, nem más, mint
               Trunduzia bárónő. Istenem, hát mégis a kutyát kellett volna visszaadnia a pénz
               helyett! Mit ér az, hogy az a rosszlelkű báró zsebrevágta a pénzt, a báróné meg
               folyton búsul a kutyája után.</p>
				<p>Mit csináljon, hogy a lőcsei fehér asszonynak tudomására jusson, hogy ő a kutya árát
               nem vágta zsebre? Megint behivta Pandurnét.</p>
				<p>- Nézze csak, Pandurné, most már kezdem sejteni, hogy csakugyan van egy asszony,
               akinek én keserüséget okoztam. Tehát ez kisért engem a lőcsei fehér asszony képében.
               Már most én a lőcsei fehér asszonynak szeretném megmondani, hogy nincs igazsága,
               mikor engem üldöz, mert én annak az asszonynak igazságot szolgáltattam. Nem tartozom
               neki semmivel. Hát hogyan mondjam ezt meg neki?</p>
				<p>Pandurné olyan képet vágott, minthogyha szörnyen gondolkoznék. Végre megszólalt:</p>
				<p>- Hát mondja meg neki a tekintetes ur, ha megint megjelenik.</p>
				<p>Erre Pupák Jónás már csakugyan elnevette magát.</p>
				<p>- Kedves Pandurné, az nem úgy van, ahogy maga gondolja. Én nem határozhatom el ébren,
               hogy mit fogok cselekedni álmomban. Ott én nem parancsolok, hanem cselekszem azt,
               amit álmodom.</p>
				<p>Pandurné megint mély gondolkozásba esett. De volt még egy tanácsa.</p>
				<p>- Hát akkor még egyet mondok. Tessék egy darab papirosra ráírni azt, amit tudtára
               akar adni a lőcsei fehér asszonynak. És aztán ragassza ki ezt az irást az ágya fölé.
               Ha a lőcsei ténsasszony idejön, akkor majd elolvassa.</p>
				<p>Ez a szamárság szeget ütött Jónás gazda fejébe. Egy kicsit furcsának tetszett neki,
               hogy ő álomalakjaival írásban érintkezzék, de mondtuk már, hogy nem nagy jártassága
               volt az álmokban és elgondolta, hogy hátha talán mégis ezzel segít a dolgon.
               Mindenesetre meg lehet próbálni. Fogott tehát egy ív papirost s ékes betükkel,
               gondos, szép írással ráírta a következőket:</p>
				<p>
               Tisztelt nagysád!
            </p>
				<p>
               Van szerencsém becses tudomására hozni, hogy én a Bobbyért kapott
                  nyolc korona ötven fillért Serteperti báró urnak visszafizettem. Így tehát én
                  bűnös nem vagyok.
            </p>
				<p>Ezt az írást szépen fölragasztotta az ágya fölé, s este iszonyu kiváncsisággal feküdt
               le ágyába, hogy majd az álomkép mit fog hozzá szólni. De a nagyszerü ötlet
               kárbaveszett, mert szegény Pupák megint azt álmodta, hogy a lőcsei fehér asszony az
               utcán üldözte őt, mindaddig, amíg Pupák mérgesen rá nem kiáltott: Tessék kérem a lakásomra menni és a cédulát elolvasni! Mely figyelmeztetésre
               az üldöző eltünt, vagyis Jónás gazda fölébredt.</p>
				<p>Hát ez se használt! Pupák sötét gondolatok közt indult el hivatalába. Úgy látszik, ha
               éjjeli nyugalmát vissza akarja nyerni, meg kell válnia Bobbytól. Pedig majdnem a
               szíve megszakadt erre a gondolatra. Nem, nem, ezt nem kívánhatja tőle senki, őtőle,
               akinek az életben egyéb öröme sincs, mint az a kis kutya. Majd kitalál ő valami mást.
               Amint tovább haladt, észrevette, hogy kitért rendes utjából és a Roham-utcába tévedt.
               Pár pillanat mulva ott állott Trebovics állatkereskedésében. - Az első, ami figyelmét
               megragadta, egy szép hófehér szőrü pincsi volt, melynek csupán a két fülén, a négy
               lábán és a farka végén volt egy-egy fekete folt.</p>
				<p>- Mindenkinek ez tünik föl, - szólt a kereskedő. - Egy öreg bárókisasszony annyira
               belebolondult, hogy mindennap idejár és könnyes szemekkel simogatja.</p>
				<p>Bárókisasszony? Pupák fülelt.</p>
				<p>- Csak nem Serteperti Trunduzia bárónőt gondolja? - kérdezte Trebovicsot.</p>
				<p>- De igen. Mindennap kiönti előttem a szíve keservét, szeretné megvenni ezt a kutyát,
               de a bátyja miatt nem meri.</p>
				<p>- Úgy? - szólt Pupák és fejében egy gondolat villant meg. - És hogy ez a kutya?</p>
				<p>- Magának, Pupák úr, odaadom tíz koronáért, fizethető két részletben.</p>
				<p>Azelőtt ez rettenetes összeg lett volna Pupáknak, de most, mint tudjuk, Franciska
               néni jósága őt gazdag emberré tette. Hirtelen elhatározással zsebébe nyúl, kivágja a
               tíz koronát, a kutyát zsebrevágja és elnyargal. Hazavitte Hektort, így hívták a kis
               fehér ebet, aztán sietett föl a hivatalba, ahol rögtön jelentkezett Serteperti
               bárónál.</p>
				<p>- Méltóságos uram engedje meg, hogy egy szerény előterjesztést tegyek.</p>
				<p>- Csak röviden, Pupák röviden.</p>
				<p>- Nagyon rövid leszek. Találtam egy kutyát a méltóságos báróné számára.</p>
				<p>A báró dühösen nézett végig rajta.</p>
				<p>- Ki bizta meg magát ezzel? A báróné tudja, hogy én több kutyát nem engedélyezek. Én
               ilyen haszontalanságra nem költök, pedig nekem talán nagyobb szükségem lenne rá, mint
               neki.</p>
				<p>(Áhán, a sündisznók és a suszterinasok bizonyára visszatértek.)</p>
				<p>- Nincs szó költségről, méltóságos úr, egy krajcárba se kerül...</p>
				<p>- Beszéljen Pupák, beszéljen...</p>
				<p>- Rövid leszek, méltóságos uram...</p>
				<p>- Most már hosszabb is lehet, Pupák, - szólt a báró és érdeklődve fölkelt
               asztalától.</p>
				<p>- Úgy történt a dolog kérem, hogy én kibékültem a nagynénémmel, aki
               Rákosszentmihályon lakik. Sok évig haragban éltünk, pedig édes apámnak testvére, de
               hát megesik egyes családokban, hogy összevesznek és a legközelebbi rokonok sokszor
               jobban gyülölik egymást, mint halálos ellenségek...</p>
				<p>- Ne a családjáról beszéljen, hanem a kutyáról.</p>
				<p>- Igenis. Hát ettől a nagynénémtől kaptam egy gyönyörü kis kutyát ajándékba és én azt
               tiszteletem jeléül felajánlanám a méltóságos bárónénak, ha meg nem vetné.</p>
				<p>- Már hogy vetné meg? Nem olyan ostoba, hogy egy ingyen kutyát megvessen. Hozza el,
               édes Pupák, minél hamarább. Ma délután, uzsonna előtt, vagy
               uzsonna után...</p>
				<p>Már attól félt, hogy Trunduzia uzsonnát talál adni Pupáknak.</p>
				<p>- Bátor leszek ma délután tiszteletemet tenni, - szólt Pupák udvariasan, meghajtotta
               magát és kiment.</p>
				<p>Ebéd alatt a báró elárulta Trunduziának, hogy micsoda meglepetés vár rá ma délután.
               Így képzelhető, hogy a jó bárónő milyen izgatottan várta Pupák látogatását. És
               elképzelhető, hogy mily magas fokra hágott Trunduzia öröme, mikor a jó Pupák előhúzta
               zsebéből a hófehér kis Hektort, melyet a bárónő olyan jól ismert Trebovics
               kereskedéséből. Elragadtatásában sírva fakadt, majd mint egy kalitkájából
               kiszabadult kanári, kezdett röpdösni a szobában. Akárhogy fintorgatta is az orrát
               Serteperti, ő bizony Pupákot ott tartotta uzsonnára, adott neki habos csokoládét,
               kuglóffal.</p>
				<p>Másnap alig pirkadt a hajnal, Pupák Jónás felült ágyában és hatalmasat kiáltott:</p>
				<p>- Pandurné, jöjjön be!</p>
				<p>A derék asszony besietett.</p>
				<p>- Pandurné, vegye tudomásul, hogy ezen éjszakán a lőcsei fehér asszony látogatása
               elmaradt. És azt hiszem, soha többé nem lesz szerencsém hozzá. És vegye tudomásul,
               hogy most már nekem széles e világon semmiféle ellenségem nincs, aki szomorúsággal
               vagy haraggal gondoljon reám.</p>
				<p>- Isten éltesse a tekintetes urat! - felelte a szíve mélyéből Pandurné. S ez a
               jelenet annyira meghatotta, hogy mikor a kávét főzte, könnyei még akkor is potyogtak
               a barna lébe, mely azonban attól nem lett rosszabb, mert rosszabb már nem is
               lehetett.</p>
				<p>De egy elégtétele megmaradt Jónásnak: a suszterinasálmok továbbra is üldözték
               Sertepertit, Hektor nem tudta elüzni őket.</p>
				<p>Bizony Jónás nem bánta! Úgy kell a rosszmájú, zsugori fráternek.</p>
				<p>Ezzel elérkeztünk történetünk végére. Bobbyt a gondos ápolás rövid idő alatt teljesen
               magához térítette. Elkopott szőre kinőtt és fényesebb volt, mint valaha. Szeme csak
               úgy ragyogott a boldogságtól. Hízni kezdett, mint egy jómódú hentesné s örökös
               jókedvével mulatságra szolgált a házbeli szegény lakóknak. Pupák úr nyakára kötötte
               régi kutyájának hátrahagyott kakasharangját, belebújtatta őt a Pandurné által varrt
               posztóruhába s vasárnap igy jelentek meg Rákosszentmihályon Franciska néninél.
               Franciska néni mindig nagy örömmel fogadta s igen jó ebéddel várta öccsét. Bobby se
               mulasztotta el ilyenkor a szomszédban lakó Csibát meglátogatni s így a vasárnap
               mindnyájukra nézve kellemesen telt el.</p>
				<p>Egytől azonban óvakodott Bobby, attól tudniillik, hogy a pesti kutyabarátait
               felkeresse. Attól félt, hogy megint valami veszedelmes kalandba keveredik és újra
               elszakad a kedves gazdájától. Belátta, hogy ennél jobb dolga nem lehet neki sehol
               sem, akár játszanak a kutyák a szinpadon, akár nem, akár csinálnak komédiát
               magukból, akár nem.</p>
				<p>Minden úgy van jól, ahogy van. Ha pedig valami nincs jól, azt ő, Bobby, a maga gyönge
               kutyaeszével úgy sem változtathatja meg. Ha majd egyszer a jó Isten kimondja, hogy
               az emberek eleget parancsoltak a világon és ezentul az állatok uralkodása
               következik, akkor bizonyosan majd annyi oroszlánt fog teremteni, hogy győzelmesen
               szembeszállhassanak az emberiséggel. Amitől Isten ments, szólt Csiba bölcsen, mert
               hogyha oroszlánok uralkodnának emberek helyett, bizony nekünk kutyáknak sokkal
               rosszabb dolgunk volna, mint így.</p>
				<p>Ebbe aztán mind a ketten belenyugodtak és máig is boldogan élnek, ha meg nem
               haltak.</p>
			</div>
		</body>
	</text>
</TEI>