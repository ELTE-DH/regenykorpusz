<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU08341" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Harangoz a mult</title>
				<author ref="viaf:58665425">Komáromi János (1890-1937)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">51151</measure>
				<measure unit="pages">119</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Harangoz a mult</title>
					<date>2010-08-18</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08300/08341"/>
					<respStmt>
						<resp>Original Electronic Edition</resp>
						<name>Fábián György</name>
						<name>Sápi Sándor</name>
					</respStmt>
				</bibl>
				<bibl type="printSource">
					<title>Harangoz a mult</title>
					<author>Komáromi János</author>
					<pubPlace>Budapest</pubPlace>
					<publisher>Genius</publisher>
					<date>1933</date>
					<ref target="https://mek.oszk.hu/08300/08341"/>
				</bibl>
				<bibl type="firstEdition">
					<title>Nagy leányka, kis legényke</title>
					<author>Komáromi János</author>
					<date>1933</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-08-02"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>November közepe lehetett, amikor Tóth Antal meghalt.</p>
				<p>Azaz hogy nem halt meg, amint az sorra ki fog derülni az elkövetkezendők
                    során.</p>
				<p>Annyi azonban tagadhatatlan, hogy behunyta a szemét s ugyanakkor leesett az álla.
                    Könyörületes kezek lefogták a szemét, zsebkendővel felkötötték az állát s
                    ugyanakkor kinyujtóztatták Tóth Antalt teljes testi-hosszában. Ugyancsak jó
                    lelkek reáadták az egyetlen tiszta ingét meg a lábravalóját. Mert a puszta
                    házban aligha akadt volna más rendes ruhadarab.</p>
				<p>Ágrólszakadt embernek számított világéletében Tóth Antal. Igaz is, hogy ütődött
                    alak maradt mindvégig, míg e földi emberek közé tartozott.</p>
				<p>Kasztja szerint bocskoros-nemes lett volna, ámde végleg leszegényedett állapotban
                    s a ruha is, amit Isten tudná, honnan szerzett magára, csak épp hogy lötyögött
                    rajta. Emberemlékezet óta mindig ugyanabban az egy zsíros és nyűtt kalapban
                    járt, a kalap teteje ki volt szakadva s ezen a lyukon kikandikált néhány szál a
                    hajából, mint a zsúpfedeles ház tetején a szalma, ha megcibálja a szél.</p>
				<p>Hogy volt-é vagyona Tóth Antalnak? Szelid lélekkel elmondhatjuk, hogy semmi
                    vagyona sem volt, ha csak ide nem számítjuk azt a viskót, amelyben egyesegyedül
                    lakott a falu alsó vége táján és amelyet sajátkezűleg eszkábált össze.
                    Tulajdonosa volt azonfelül egy félszemű lónak is. Ezzel a lóval kóborolt a
                    határban úgyszólván egész nap, miközben az árokpartokon legeltette a
                    kötőfékénél fogva. Az alatt az idő alatt Tóth Antal maga bizonyára gyakran
                    el-eltöprengett e földilét egyenlőtlen vagyoni berendezkedésén.</p>
				<p>Ha ugyan lehettek gondolatai egyáltalán egy ilyen szánandó és esett alaknak!</p>
				<p>A ruha, mint érintettük már, futólag, csak lötyögött az ebadtán s egész külseje
                    úgy hatott általában, hogy rendes ember alig bocsátkozott vele szóba. Hajának
                    színe olyan se-szín volt, arca megnyúlt s a szeme olyan tekintetű, mintha
                    megállás nélkül éhes lett volna a tulajdonosa. Lábbelit is lehetett fölfedezni a
                    lábán, ha ugyan lábbelinek lehet állítani az ilyen bakancs-csökevényt, mely hol
                    kurtaszárú csizma volt, hol cúgoscipőnek számított, melyet jobb állapotban
                    Szikora tanító úr lábán láttak még a figyelmesebb szemlélők. Lötyögő kabátjának
                    zsebei ki voltak forgatva túlnyomórészt. Tóth Antal hanyagsága miatt
                    természetesen és nem abból az okból, mintha Tóth Antal ilyenformán akarta volna
                    bebizonyítani a világnak, hogy árva peták sincs a zsebében. Tudta róla mindenki,
                    hogy Tóth Antal, mióta a világra jött, talán egyetlen pengőt nem látott a
                    valóságban, nemhogy ötöt.</p>
				<p>De fölösleges időpocsékolás is talán ennyi hosszan időzni el egy olyan semmi
                    embernél, aminő Tóth Antal volt!</p>
				<p>Annak az esztendőnek, amellyel mondanivalóink kezdődnek, egy borongó reggelén
                    híre ment a faluban, hogy nem él többet Tóth Antal, akit még a legutolsó zsellér
                    is lenézett, miután alábbvalónak tartotta magánál.</p>
				<p>Meghalt, hát meghalt!</p>
				<p>Minekutána jószívű szomszédok kikészítették úgy-ahogy a másvilági útra, a
                    tetemnézőbe vitték ki targoncán. Mert ilyen szánalmas alaknak odakint a helye a
                    temető szélén található butykában. Ugy vitték ki - láthatta mindenki! -
                    ingben-gatyában. Nagy kérdés maradt azonfelül szomszédok és közelebbi ismerősök
                    számára, mimódon tegyék a föld alá ezt a savanyúszájú embert? Mert föltéve,
                    hogy a tiszteletes úr elbúcsúztatta volna ingyen, koporsó nélkül mégsem
                    ereszthetik le a sírgödörbe!...</p>
				<p>Épp a legszükségesebb tennivalókról tanácskoztak szomszédok és ismerősök, mikor a
                    súlyos kérdést megoldotta Tóth Antal maga. Tudniillik hazatrappolt a temetőből.
                    Sajnos, az inget akkor már lehúzta róla valaki.</p>
				<p>Kevéssel volt ebéd után s odakint didergett minden. Nehéz novemberi felhők
                    csüngtek lefele az égről, e felhők színe miatt sötét volt a Szentandráska-domb,
                    melynek tetején csupasz akácfák közé vonta meg magát a temető. Különben is
                    nyugtalanító színe volt mindennek.</p>
				<p>Mudrony Sanyi, a Mudrony József fuvaros kisfia ott álldogált házuk kiskapujában s
                    meg-megdideregve vonta összébb a nyakán vásott ködmönkéjét. Hogy minek
                    álldogált a kiskapuban? Őmaga sem tudta volna megmondani. Csak állt ott,
                    szippantott néha az orrán s kerek és pufók arca szederjesre vált. Nem volt még
                    hatesztendőske ezen az őszön s akik ismerték, értelmes fiúcskának mondták.
                    Fölnézett olykor a falu nagyutcáján, amelyen csak elvétve mutatkozott élő ember.
                    Tovább álldogált aztán és topogott.</p>
				<p>Édesanyja, egy fehérarcú, szép fiatalasszony, talán harmadszor szól ki neki a
                    pitvarból, melynek tűzhelye körül foglalatoskodott éppen:</p>
				<p>- Sanyika, gyere be, mert megfázol és beteg leszel!</p>
				<p>- Megyek már, édesanyám, - szólt vissza Mudrony Sanyi, de azért továbbra is
                    odakint maradt.</p>
				<p>S ebben a kora-ebédutáni órában történt, hogy egy túlvilági kiáltás hasított
                    végig a falun s remegtetett össze mindenkit. Olyan volt ez a kiáltás, mint
                    Valami szörnyű állat vészüvöltése s minden ember és asszony, felnőtt értelmű
                    falusi lakos és jámbor gyermek a kiskapukba, a hidacskákra, meg a nagyutca
                    közepére futott ki tőle.</p>
				<p>A Szentandráska-domb felől jött ez a borzongató kiáltás és mintha Lukács János
                    útkaparóé lett volna a felhördült hang. Végig-végig a falu tele volt már
                    kíváncsiakkal, mikor a felvégen váratlanul felbukkant Lukács János és noha a
                    harmincon is felül volt már az útkaparó, olyan korban tehát, amikor az ember
                    bátorsága nem szokott a csizmaszárba szállni, most vágtatott mégis, mint a
                    veszett, csizmája talpai alól pedig magosra freccsent szét a sár. S elkiáltotta
                    magát, ahogy csak fért a torkán:</p>
				<p>- Gyön Tóth Antal!</p>
				<p>Félfalu-hosszáig hallotta mindenki a kiáltást, de nem értették az emberek. Azt
                    tudták, hogy Lukács János útkaparó előzően a Mihályi felé vezető megyei út egy
                    közeli szakaszán dolgozott, éppen a temetődomb alatt, most meg esze nélkül
                    menekült a falu felső végétől számítva lefelé, miközben rég elhányta valahol a
                    kapáját s másodszor is elkiáltotta magát, mint a tébolyult:</p>
				<p>- Gyön Tóth Antal!</p>
				<p>Az emberek tanácstalanul néztek össze. Mert az első pillanatban azt hitték, hogy
                    szegény Lukács János valami csodát talált látni a temető felől s attól bomlott
                    meg...</p>
				<p>De nem maradtak sokáig tanácstalanságban.</p>
				<p>Mert Lukács János éppen a jegyzői-lak táján trappolgatott lihegve (a csődületre
                    maga a jegyző is kisietett a feleségével meg a bojtárjával), mikor a felvég
                    irányából egyszerre csak kapuknak és ajtóknak kapkodó csapkodása hallatszott,
                    ugyanakkor pedig mindenki lelkendezve próbált menekülni a házakba...</p>
				<p>Ugyanabban a pillanatban már fel is tünt a felvég felől senki más, mint a halott
                    Tóth Antal maga.</p>
				<p>Csattogó talpakkal vágtatott az útkaparó nyomában.</p>
				<p>Mudrony Sanyi ott szorongott a kiskapuban és noha ébredező eszével megértette,
                    hogy rendkívüli dolgokat ért meg, lenyűgözve maradt ott továbbra is. Lába
                    mintha megmerevült volna, hallotta az ajtók és kapuk egyre közeledő csapkodását,
                    látta a falusiak tébolyult menekülését (akkor már a jegyző sem volt látható
                    családostul sehol), de nem tudta elfordítani a fejét az iszonyú látványtól.</p>
				<p>És ezt a látványt nem felejtette el egész azontúli életében.</p>
				<p>Elől nyargalt az utcán Lukács János útkaparó, mögötte vagy száz lépésre vágtatott
                    Tóth Antal a temetőből. Lukács János halottfehéren a rémület miatt, Tóth Antal
                    pulykavörösen a méregtől. És most már Tóth Antal kiáltotta el magát, de úgy,
                    hogy beleborzongott mindenki, aki hallotta egyszer:</p>
				<p>- Teremtésit a gazoknak, még az inget is lelopták rólam!</p>
				<p>Az üldözött útkaparó akkor ért egyvonalba Mudrony Sanyival, meglátta, hogy a
                    gyerek mögött nyitva a kiskapu, bevetette magát rajta, az udvar hátsórészében a
                    padlásfeljárónak állt odatámasztva a létra, uccu neki, fellihegett a padlásra s
                    akkor bekapta maga után a létrát is.</p>
				<p>Mudrony Sanyi pedig ottmaradt a kapuban. A csodálattól és rémülettől megdermedt
                    tagjaival.</p>
				<p>Tóth Antal meg vágtatott azalatt a temetőből.</p>
				<p>Nyargalt egyetlen szál alsóruhában, mely fehéren libegett rajta bokáig, csupasz
                    talpai belecsattantak a novemberi lucsokba, magasra freccsent szét a lucsok s
                    az utca halott lett akkorára. Szégyen és düh marhatta a torkát a máskor szótalan
                    Tóth Antalnak, mert ahogy Mudrony Sanyi elé ért volna, egy másodikat kiáltott,
                    de olyat, hogy keresztet kezdett hányni magára, aki hallotta:</p>
				<p>- Istenit a kutyáknak! Lehúzzák a halott utolsó ruháját! Ezért számolni fogunk,
                    mert még holnap törvénybe megyek!</p>
				<p>És míg végigüvöltött az utcán, oly hihetetlen gyorsan vágtatott, mint egy
                    versenyló. Meztelen és ráncos talpai alól magasracsapott a sár, ezek a talpak
                    észvesztő kapkodással csattogtak az utcán, kevéssel reá aztán Tóth Antal maga is
                    eltűnt a nagykút előtti utcafordulónál... És csönd lett akkor. Olyan csönd, hogy
                    Mudrony Sanyi megijedt tőle...</p>
				<p>Édesanyja, ez a sokat bánkódott, szép fiatalasszony csak ekkor ocsudott rá a
                    pitvarban, hogy valami szokatlan dolognak kellett végbemennie odakint. Hallotta
                    ugyan a kiabálást, de nem sokat adott reá: saját gondjai foglalták el. Most
                    azonban, hogy olyan fenyegető csönd állt be az utcán, fölfigyelt ő is és
                    kisietett a kiskapuba.</p>
				<p>A kiskapuban pedig még mindig ott álldogált a fiacskája. Kékfoltos arcocskával: a
                    hidegtől is, a félelemtől is. A fehérarcú mama megrémült s a gyerek keze után
                    kapott:</p>
				<p>- Mi történt veled fiacskám?</p>
				<p>- Édesanyám, - kezdte csaknem pityeregve Mudrony Sanyi, - Tóth Antal bácsi
                    szaladt erre...</p>
				<p>A fiatal mama megingott:</p>
				<p>- Dehiszen Tóth Antal ma reggel meghótt!</p>
				<p>- Tóth Antal bácsi volt, édesanyám, - hajtogatta dideregve a gyerek. - Csak gatya
                    volt rajta, oszt igen szaladott, Lukács János bácsi meg a mi padlásunkon bujt
                    el...</p>
				<p>Édesanyja, férjezett Mudrony Józsefné azt hitte első pillanatban, hogy
                    félrebeszél talán a kisfia. Ámde a padláslyukból ugyanakkor aláereszkedett a
                    létra, félszempillantással reá pedig Lukács János dugta ki óvatosan fejét a
                    lyukon:</p>
				<p>- Elment mán az a veszett?</p>
				<p>Mudrony Józsefné meglepetve nézett föl, a padláslyuk irányába:</p>
				<p>- Kiről beszél, szomszéd?</p>
				<p>- Hát arról a piszok Tóth Antalról... Nem feltámadt az ebadta, pedig hótt vót...
                    No, alaposan megkurgatott magamat is, ez mán szentuccse!</p>
				<p>Mudrony Sanyi édesanyjának kerekre nyilt a barna szeme s ugyanakkor keresztet
                    vetett magára:</p>
				<p>- Visszagyött Tóth Antal, akit ma vittek ki a butykába?</p>
				<p>- Meghiszem azt, - válaszolt Lukács János, miközben lefelé ereszkedett a létrán.
                    - Oszt alighanem bajt fog csinálni most a faluba, mer igen haragos, mivelhogy
                    hóttába az ingit is lehúzta róla valami betyár-alak...</p>
				<p>Akkorára többen álltak csoportosan a Mudrony-ház előtt, híre futott sebtiben,
                    hogy Lukács János útkaparó, aki csaknem a lelkét köpte ki a hajmeresztő
                    vágtatásban, ide menekült be és rejtőzött el a széna közt, a padláson.
                    Közelebbit szeretett volna tudni mindenki, miután Tóth Antal maga rég
                    végigcsattogott a nagyutcán s minden föltevés szerint alvégi viskójában
                    tartózkodhatott pillanatnyilag. S bizonyára csunyán káromkodott rút
                    megcsúfoltatása miatt.</p>
				<p>Amire Lukács János is kilépett volna a Mudrony-ház kiskapuján, legalább negyvenen
                    álldogáltak a ház előtt, sűrű tanácstalanságban. Mudrony Sanyi is ott
                    lábatlankodott szélről, el-elámulva az emberek izgatottságán. Mert apró kora
                    ellenére is megérezte, hogy ezúttal nem tréfa a dolog.</p>
				<p>Ott lehetett látni Csanak András csizmadiamestert úgy, amint feldúlt
                    lelkiállapotban éppen felugrott a háromlábú székről. Dikicset szorongatott a
                    jobb markában s egyre azt ismételgette maga elé:</p>
				<p>- Majd elválik, emberek... Majd elválik, emberek...</p>
				<p>Közel állt Csanakhoz Csalma Máté fuvaros, akit azért ismertek többen a falu
                    határán túl is, mert csakugyan ott volt a königréci csatában s ezokból adott
                    magára. Csalma Máté azonban cseppet sem idegeskedett, ellenkezően: megőrizte a
                    hidegvért mindvégig, ami érthető is egy háborútjárt embernél... Mindössze
                    annyit lehetett volna megfigyelni rajta, hogy élénkebben pipákolt a pipaszáron,
                    mint egyébként... Zelvay János sem hiányzott ezúttal, aki a felvég utolsó
                    házában lakott, nagy asszonykerülő hírében. Eddig ugyanis háromszor házasodott
                    meg, feleségét azonban mind a három esetben nyomban az esküvő után visszahagyta
                    a szüleinél s anélkül, hogy ránézett volna a leányfeleségre, hazáigment s attól
                    kezdve ott élt egyesegyedül a legszélső felvégi házban, melynek sarkában karcsú
                    jegenye bókolgatott a leggyengébb levegőmozdulásra is és amelynek, mivel
                    közelesett a temetőhöz, nyugtalanító híre élt esztendők óta... A Mudrony
                    Sanyiékkal szomszédos házból elbotorkált akkorára a komoly értelmű Párnahaj
                    János, akit - mivel alig beszélt napjában három szót - bölcs embernek tartottak.
                    Ott szorongott a tömeg oldalában a katonasor alól alighogy kikerült Nagy Bálint
                    nemesi gazdálkodó, akit egészen különös okból emlegettek sokat minden vasárnap
                    délután. Vasárnap délutánonkint szokása volt ugyanis Nagy Bálintnak, hogy
                    többízben is végigment a falun, de mindig más-más színű bajusszal. Mert amikor
                    először haladt volna el a helység nagyutcáján, aranyszőke színe volt a
                    kikunkorított bajuszkájának. Ahogy másodszor látták volna egymagában az utcán,
                    sűrűfekete volt már a bajusza. Időközben ugyanis hazanézett s kisuviszkolta.
                    Látták aztán barna bajusszal és még több színváltozatával e bajusznak. Nagy
                    Bálint e bajusz-színvariációkkal a nemesi lányoknak akart tetszeni elsősorban s
                    ezt a célját el is érte. Róla és bajuszáról folyt a szó a faluban minden
                    vasárnap délutánon.</p>
				<p>Sokan mások ácsorogtak még a Mudrony-ház előtt, szemre ötvenen legalább, Lukács
                    János is odaért ezalatt a tömeghez, emberek, asszonyok és egyéb fiatalok már
                    nógatni kezdték volna éppen, hogy mondja el, mint is történt hát, amikor
                    megérkezett a bíró, névszerint nemes Boldizsár Menyhért s mögötte a vállalkozó
                    természetű Bacsik Mihály lépkedett. Bacsik Mihályról annyit csupán, hogy
                    eredetére tót lehetett mindössze, amivel őmaga egyáltalán nem törődött és hogy
                    Tománé volt az anyósa. Ez azonban nem lényeges körülmény.</p>
				<p>A bíró megállt a tömeg félkaréjának közepén s így intézte a szót az
                    útkaparóhoz:</p>
				<p>- Hadd hallom, Lukács, mi történt itt a valóságban?</p>
				<p>Lukács János, ez a különben száltermetű s komoly gondolkozású ember olyat
                    sóhajtott erre, hogy szinte hörgött:</p>
				<p>- Tekintetes bíró uram, egészen meg vagyok én habarodva...</p>
				<p>- No, csak szedje össze magát, - bíztatta a már vénülő bíró, akit körültekintő
                    elhatározásainál fogva sok tisztelet övezett. - Hallom, hogy Tóth Antal
                    feltámadott, de akkorára már nem volt rajta az ing... Disznóság! Disznóság!</p>
				<p>Ám erőt vévén magán, valamivel szelídebb hangon szólt:</p>
				<p>- Beszéljen hát, Lukács barátom!</p>
				<p>Az útkaparó, mivel többen is megbíztatták, beszélni kezdett ekkor. Az útkaparó
                    lábának szorítva ott drukkolt Mudrony Sanyi is, miközben vásott ködmönkéjét
                    összébbfogta a melle táján s elámult bagolyszemmel bámészkodott a falubeli
                    nagyokra, akiknek viselt dolgait nem felejtette el egész azutáni életében.</p>
				<p>Lukács belefogott hát:</p>
				<p>- Ott igazítom az út szélit nem messze a faluvégtől, a Szentandráska-domb alatt
                    és gondolkoztam sok mindenen. Az járt a fejembe éppen, hogy nincs igazság e
                    világi életbe... Mer lám, a grófok nem dógoznak semmit, valamint a bárók se,
                    csak sétálnak a kastélykertjeikbe vagy négyesfogatot hajtanak, a szegény ember
                    meg itt döglik a szegénységbe...</p>
				<p>- Ez nem tartozik ide! - szólt közbe idegesen a bíró. - Azt szeretném tudni
                    inkább, mimódon ment végbe az a dolog ezzel az éhholt Tóth Antallal?</p>
				<p>Lukács János útkaparó tisztelettel szólt vissza:</p>
				<p>- De idetartozik, amin gondolkoztam magamba, tekintetes uram, mivelhogy éppen
                    Tóth Antal miatt járt a fejembe ez a sok mindenféle gondolat. Mert láttam,
                    amikor reggel targoncán vitték ki az ebadtát a butykába, a targonca szélin meg
                    lefityegett a két karja. E miatt gondoltam az urak jódolgára, meg hogy milyen
                    nagy az igazságtalanság ebbe a világi életbe Tóth Antallal. Ingbe-gatyába vitték
                    ki, mivelhogy rendes ruhára nem tellett az éhenkórásznak. Hát ahogy éppen a Tóth
                    Antal dolgaival foglalkoztam volna magamba, valahogy a temető fele tanáltam
                    nézni, a butyka irányába és csak megdermedett bennem a lélekzet...</p>
				<p>A körötte álldogált falusiak fülhegyezve figyeltek oda, Mudrony Sanyi pedig
                    beleborzongott. Nyiladozó értelmével fel tudta fogni már, hogy most fog
                    feltámadni a halálából Tóth Antal bácsi...</p>
				<p>Kínzó szünet után tovább beszélt Lukács János:</p>
				<p>- De nemcsak a lélekzetem akadt meg, hanem csuklani kezdtem attul, amit láttam a
                    két szememmel...</p>
				<p>Lapszélen idevetve, nem először történt ezúttal, hogy hihetetlen dolgot látott
                    Lukács János. Valóban el lehet mondani, hogy egy útkaparóval annyi minden esik
                    meg az országúton, mint senki mással az egyéb foglalkozású emberek közül. Jó
                    néhány esztendővel azelőtt Lukács János az országútnak Verhó felé eső szakaszán
                    volt elfoglalva, azaz kapart a kapájával, amikor véletlenül fel talált nézni a
                    tavarnai dombig s olyan csodát látott akkor, hogy reszketés állt a lábába. Azon
                    a részen ugyanis a tavarnai dombtetőnek hajlott föl az országút s erről a
                    tetőről valami megfoghatatlan istencsodája gurult most lefele s egyenest neki
                    Lukács Jánosnak! Lukács János elálló szívveréssel pillantott oda másodszor is és
                    tisztán látta akkor, hogy azon az istencsodáján egy nagy kerék van elől, egy
                    apró kerék van hátul, valaki ül az első kereken s a két lábával úgy kapkod a
                    nagy kerék közepetáján, mintha bolond állapotában bokázott volna az illető. S a
                    nagy és kis kerekű különös csoda szélsebesen repült e közben lefelé a dombról,
                    éppen Lukács Jánosnak neki! Szerencséje volt azonban Lukács Jánosnak, mert éppen
                    a hidacska fölött dolgozott s ez okból pillanatot sem késve az árokba pattant le
                    az országútról, az árokból - zsupsz! - bebújt a hidacska alá s ott szurkolt
                    attól fogva olyan remegésben, hogy a szíve majd kiverte az ádámcsutkáját...
                    Egyszer csak hallotta, de akkor már alig volt benne élet, hogy az az
                    istencsodája elsurran a hidacska fölött s úgy tetszett Lukács Jánosnak, hogy
                    nesztelenül vágtat tovább az országúton... Jó néhány szünetig drukkolt még a
                    hidacska alatt s amikor elő mert volna bújni végül, meghökkenve tapasztalta,
                    hogy a nagy és kisebb kerekű istencsodája a verhói hajlatban repült már lefelé,
                    miközben az a valaki a két lábával még mindig a nagy kerék közepetáján bokázott
                    cifrázva. Lukács János nem tudta akkor, mit gondoljon magában a dolgok felől,
                    mignem Amerikát járt okosabb emberek fel nem világosították, hogy ördögszekér
                    az s olyan úrfélék járnak rajta, akik nem tudják, mihez kezdjenek nagy
                    flangérozási kedvükben...</p>
				<p>Boldizsár Menyhért bíró akkor már harmadízben figyelmeztette Lukács Jánost:</p>
				<p>- Hát hogy volt oszt tovább?</p>
				<p>Az útkaparó maga elé nézett, a földre, úgy számolt be a látottakról:</p>
				<p>- Mondom, ott álltam, épp az árok partján s ahogy a butykára esett volna a
                    szemem, csuklani kezdtem, a lábaim meg rogyadoztak. Mer egy ember lépett ki a
                    butykábul, csak úgy ingbe-gatyába az őszi hívességbe s mingyárt gondoltam, hogy
                    Tóth Antal gyön vissza a temetőbül. Törni kezdtem az eszemet sebtibe, élő vagy
                    hótt állapotába lépett-e ki a butykábul s mán azon vótam ijedtembe, hogy
                    lehasalok a sáncba, de akkor látom csak, hogy éppen nekem tart... No, az
                    ánciusát, sóhajtottam, neked is jó dógod van, Lukács János, aki megáldott!</p>
				<p>- Oszt hogy gyött? - faggatták több oldalról is, ugyanegy pillanatban.</p>
				<p>- Csend legyék, amikor én is itt vagyok! - kiáltott föl idegesen Boldizsár
                    Menyhért bíró, amire mindenki befogta a száját.</p>
				<p>Az útkaparó felindult lélekkel folytatta:</p>
				<p>- Eleinte lépést gyött lefele a dombrul, kicsit megállapodott és körülnézett s
                    akkor nekiereszkedett ez a veszett ember. És csak nekem! Mán jól láttam a
                    mezitlába fehérségit, mikor észretértem valahogy. Nem povedálok sokat, mert a
                    bátorság akkor mán a csizmám szárába szállt le, hát csak elvágtam a kapát az
                    árokba, elkiátottam magamat s azzal - aló! - a falu fele. Ahogy bírta a két
                    lábom. Tóth Antal meg utánam! Alig vót mán bennem lehellet, amikor sikerült
                    felkapaszkodnom a Mudrony szomszédék padlására és ott bele a szénába... Azt
                    hittem, ott esz meg a frász!... Hát ennyi vót.</p>
				<p>Nagy hallgatás állt be akkor.</p>
				<p>Boldizsár Menyhért, Zehernye község bírája, aki addig úgy a magánéletben,
                    valamint hivatali ténykedéséből kifolyóan soha zavarba nem jött, ezúttal sokáig,
                    igen sokáig nem tudott szólni. A helyett az állát vakargatta tanácstalanul.
                    Végül fölnézett az útkaparóra:</p>
				<p>- Csak egyet nem értek, hallja-é kend, Lukács! Azt nem értem nevezetesen,
                    meghótt-e a valóságban az a mihaszna Tóth Antal avagy csak igen mélyen tanált
                    elaludni?</p>
				<p>Lukács János szintén nagy tanácstalanságba esett, minélfogva a fejét kezdte
                    forgatni:</p>
				<p>- Azt csak az Isten tudná, tekintetes bíró uram... Vagy tán még ő se!</p>
				<p>- Az Istennel ne kezdjünk ki. - intette az útkaparót a bíró - lévén ő a legfőbb
                    világi ítélőszék!</p>
				<p>S még nagyobb hallgatás következett be erre a kijelentésre.</p>
				<p>Hideg ősz volt. Ötvenen-hatvanan állhattak Boldizsár Menyhért, a nemesi
                    származású bíró, valamint Lukács János útkaparó körül: öregemberek, akik
                    megjárták Amerikát, tehát volt némi tapasztalatuk, riadtszemű asszonyok s ifjú
                    hajadonok, úgyszintén neveletlen apróságok. S mind-mind a földre néztek, maguk
                    elé. Mert nem tudták, mi véleményük legyen a dolgokról... Azalatt pedig,
                    valahonnét a dargói barlanglyuk felől, szél kerekedett s erre a széltódulásra
                    szünetlen bókolásba kezdtek a jegenyefák, amelyekkel tele volt a falu, még
                    megmaradt leveleik pedig pörögni kezdtek s végül leültek a sárba. Semmi nesz
                    nem hallatszott az alvég irányából, ahová Tóth Antal vette be magát s ez volt az
                    oka mély tanácstalanságuknak. A hideg miatt az emberi orcákon reszkettek a
                    pehelyszőrök.</p>
				<p>Akkor jött Barczali Gábor. A felvég felől.</p>
				<p>Barczali Gábor igáskocsis volt mindössze Setéth Miklós földbirtokos úrnál, ám
                    nemesi eredetét senki nem tagadhatta azért. Jött aprózott, fura járásmódjával:
                    dereka hosszú volt, hasa lötyögött, kurta lábaival kicsiket lépegetett s a szeme
                    kerekre tágult most is, mintha rémülettel csodálkozott volna el valamin.
                    Ingfélét szorongatott a markában.</p>
				<p>- Merre, merre, Gábor öcsém? - szólt feléje a bíró.</p>
				<p>Barczali Gábor úgy válaszolt tovább mentében, hogy oda sem nézett a bíróra:</p>
				<p>- Meglátogatom szegény Antalt, oszt neki adom az egyik ingemet. Mer láttam, hogy
                    ing nélkül talált visszagyönni a másvilágrul.</p>
				<p>- Oszt ha hazafele tartasz, térj be hozzám egy szóra! - kiáltott utána Boldizsár
                    Menyhért bíró úr. - Tudni szeretném, mi van azzal a tökéletlennel?</p>
				<p>Barczali Gábor kedvetlenül mondta rá:</p>
				<p>- Igenis.</p>
				<p>Mélyen bántotta ugyanis, hogy egyes emberek - végleges elvetemültségükben - már
                    az inget is lelopják a halottról.</p>
				<p>A tömeg e közben mintha hazafelé kezdett volna oszladozni észrevétlenül, amikor a
                    tanító úr tűnt fel az utca alvégi fordulója felől. Szikora tanító úr járhatott
                    már valamivel túl a harmincon. Zsakettben járt rendes körülmények között,
                    lábain sárgacipőkkel, jobbkezében az esernyőt szorongatva. Sejtette mindenki,
                    hogy a tanító úr alighanem a Kigyóssyné háza felé igyekszik, miután abban a
                    házban lakott a tanítókisasszony is. Igen-igen szemrevaló teremtés. Körülbelül
                    minden ember érezte a faluban, hogy a tanító úrnak alighanem házasodási
                    szándékai vannak.</p>
				<p>Szikora tanító úr aközben odaért a tömeghez s mielőtt még üdvözölhették volna és
                    a nélkül, hogy fölfelé haladtában megállt volna, annyit mondott:</p>
				<p>- Tudatlanság és babona két egytestvér!</p>
				<p>S tovább ment.</p>
				<p>És nem tért le a nagyutcáról, csak a Kigyóssyné háza előtt.</p>
				<p>A bíró s körötte a falusiak hosszan néztek el a tanító után. Megérezték, hogy nem
                    hétköznapi bölcsesség rejtőzött odavetett szavaiban. A tömeg szélén ott állt
                    Mudrony Sanyi is, akit édesanyja fogott a kezénél. Mudrony Sanyi azonban semmit
                    sem értett a tanító odavetett szavaiból.</p>
			</div>
			<div type="chapter">
				<head>II.</head>
				<p>Szélben zúgott a Ronyva völgye.</p>
				<p>Hajladoztak a partmenti apró füzek s fent, a domboldalban hajlongtak a falu
                    jegenyefái. Mert - különösen nyárban - csaknem jegenyefák alá veszett az egész
                    Zehernye. Így novembertájt azonban, mikor az állomás felé vezető megyei út táján
                    fémszíne volt a lucsoknak, csupaszon zengtek a fák, miközben vékonyabb
                    galyacskáik élesen visítoztak. És mivel fekete felhők vitorláztak szakadatlanul
                    az újhelyi hegyeknek, sötét volt a táj is.</p>
				<p>E vígasztalan délutánon, amikor már nem lehetett messze a télelő, Mudrony Sanyi
                    egyetlen szobácskájukban üldögélt, az egyik utcafelőli ablakocskánál. Muskátli
                    hajtott az apró ablakba kitéve, cserépben.</p>
				<p>Legelső emlékei óta ebben a kis házban laktak.</p>
				<p>A házacska szemben feküdt a haranglábbal, a haranglábon túl a templomköz indult
                    meg a Suta nevű dombhátnak s a domb tetején a református templom állt, melynek
                    tornya messzire ellátszott a Bodrogköz irányának. Maga a kis ház egyetlen
                    szobácska volt: két ablakszeme az utcára nézett ki, a harmadik az udvarfelőli
                    falba volt beépítve. Mi-minden férhet be egy ilyen tenyérnyi lakásba! Istenem!
                    Volt benne két ágy: az egyik az utcafelőli belső sarokban, a másik a
                    pitvarfelőli kucikban. A felpattogzott festékű fenyőfaasztal mögött egy
                    hosszú-hosszú faláda, amelynek festéke hiányzik túlnyomórészt, a boglyakemence
                    melegedője viszont ilyentájt meg van vetve éjszakára és pedig állandóan. Mert
                    koraősztől husvétig a paticsfalú ház melegét hamar kiszívják a hideg éjszakák.
                    Ilyen éjszakákon csak a boglyakemence zugolya adott némi meleget s ebben a
                    melegben szundikálgatott Mudrony Sanyi öccse, Péterke, mialatt odakint kutyák
                    vonítoztak. Azt viszont minden ember tudta a faluban, hogy a kutyák csak
                    olyankor szükölnek, ha fogyóhold van avagy ha a temetődombról kísértetek
                    találtak aláereszkedni. Sokszor azonban belopództak az udvarokba is és
                    beleskelődtek az ablakon.</p>
				<p>Volt pitvara is az apró háznak, benne a tűzhely, hátul pedig valami
                    szerszámkamraféle, amelyben egész nap tett-vett és kalapálgatott Mudrony József,
                    a Sanyi édesapja, ha odahaza lett volna. Mudrony József azonban igen ritkán
                    tartózkodott csak családja körében, mert legtöbb esetben távoli országutakon
                    zörgött szekerével meg a két patkány-lovával, hogy legalább a betevő kenyeret
                    megkaparinthassa övéi számára. Ezen a késő őszön is hetek óta nem látták a
                    faluban Mudrony Józsefet: a megye északi részében fuvarozott téglát valami
                    kastélyépítéshez.</p>
				<p>Volt két kertje is a házacskának. Az egyik a kicsiny udvaron túl nyúlt el, a
                    szomszédos ház hátfaláig s Mudrony Józsefné született Balogh Mária fiatalasszony
                    ide vetette el a konyhához szükséges zöldséget, a másik kert a ház végében
                    feküdt, elég hosszan, legesleghátul néhány ölnyi gyümölcsössel.</p>
				<p>Agyagtornácka lapult meg a ház udvarfelőli falának tövében s ezen a tornáckán
                    sokat elüldögélt nyárvégi és őszeleji estéken Mudrony Sanyi, mialatt édesanyja
                    a tehenet fejte avagy azért várt reá, mert még nem tért meg a mezőről. Olyankor
                    mellette húzódott össze Péterke öccse is, aki harmadik esztendejében totyogott
                    ezen az őszutón s talpacskáit maga alá húzva, Sanyi ölébe hajtott fejjel aludt
                    már. Mert Péterkét a Sanyi gondjaira bízta édesanyjuk, nagyon a lelkére kötve,
                    hogy amíg kiszalad a mezőre és visszafelé siet majd, ki ne menjenek a kapun,
                    mivel az utcán gyakran vágtatnak el grófi kocsik, e kocsik gazdái pedig nem
                    néznek sem Istent, sem embert, csak hajtanak a világba... Ilyen nyárvégi és
                    őszeleji estéken ott üldögélt Mudrony Sanyi az agyagtornáckán, Péterke az ölébe
                    fúrt fejjel szundikált, ő maga pedig olyan rajongással nézett-nézett a pálházai
                    hegyvonulat irányába, hogy sokszor a könnyei serkedtek ki. Mert messze,
                    elérhetetlenül messze, a pálházai hegyek oldalában őszi pásztortüzek kezdtek
                    felcsillogni az estében s attól fogva csillogtak lankadatlanul, csaknem
                    virradatig. Igaz ugyan, hogy amikor egyszer az apja előtt is szóvátette
                    reménytelen vágyakozását, Mudrony József egyetlen kézlegyintéssel intézett el
                    mindent:</p>
				<p>- Szerencséd, fiam, hogy nem vagy ott. Mer erdei zsiványok guggolnak a tüzek
                    körül, esne köszvény a lábukszárába! Nem is értem, hogy őfelsége a király meddig
                    tűri még a disznóságaikat, amikor minden bükkfán legalább háromnak kéne lógni
                    belőlök...</p>
				<p>Mudrony Sanyi mindazáltal annyi vágyakozással sóvárgott a messzi tüzek után, hogy
                    néha csaknem a szíve szakadt meg.</p>
				<p>Dehát mindez régen volt. Eltakarodtak a meleg napok, kialudtak a pásztortüzek s
                    Mudrony Sanyi az egyik utcai ablakocskánál kuporgott most. Egy darabig
                    elnézegette az egyetlen cserép muskátlit s később arra gondolt, mint szaladt
                    haza ma délben Tóth Antal bácsi. Ha eszébe jutott a hosszú gatyában csattogó
                    Tóth Antal, még most is félelem fogta el, különben nem sokat értett az egészből.
                    Majd erre is ráunt, leült a hosszú ládára, az asztal mellé s egy igen szép
                    könyvet kezdett nézegetni, amelyben mindenféle vetőgépek voltak s néhol lovak is
                    a vetőgép elé fogva.</p>
				<p>A pitvarból akkor lépett be az édesanyja, ez a fehérarcú, szép fiatalasszony. De
                    össze is csapta a kezét azonnal:</p>
				<p>- Sanyi fiam, hát így vigyázol te Péterkére?</p>
				<p>Időközben az történt ugyanis, hogy mialatt Mudrony Sanyi magával volt elfoglalva,
                    Péterke öccse felkúszott valahogy a boglyakemence szája elé s előkeresvén ott a
                    kutacsot, a parázsban piszkált vele, így passziózva magának.</p>
				<p>Édesanyjuk akkor már leemelte a vállalkozó lurkót s megpaskolta a gömbölyű
                    fenekét:</p>
				<p>- Hát te mit csinálsz itt, semmirevaló?</p>
				<p>- Jászani atajtam... - motyogott maga elé a bagolyszemű és selyp legényke.</p>
				<p>- Majd adok én neked tűzzel játszani!</p>
				<p>Ugyanakkor Sanyihoz fordult a mama s komolyan intézte hozzá a szót:</p>
				<p>- Látod, kisfiam, most sem vigyáztál az öcsédre. Eccer még tűzbeborítja a házat,
                    mikor nem vagyok idehaza s beégtek mind a ketten. Kérlek benneteket, madárkáim,
                    legyetek jók és szeressétek egymást, mert nem tudom, mi lesz veletek a
                    nagyvilágba, ha én eccer el találok menni innét...</p>
				<p>S könny csillant meg a két szeme sarkában.</p>
				<p>- Igenis, édesanyám - mondta bátortalanul Sanyi s kézenfogta öccsét. Mert már
                    akkor megérezte, hogy édesanyjának nagyon sok szomorúsága van valami
                    megnevezhetetlen okból.</p>
				<p>Édesanyjuk újból a pitvarba ment ki, ahol mosogatott, Mudrony Sanyi pedig újból a
                    képes árjegyzékbe merült el, amelynek csak érdekes képeit nézegethette meg, mert
                    olvasni nem tudott még. Péterke akkor már mellette térdepelt a ládán, az
                    asztalra könyökölve pedig feltámasztotta két öklével a pofácskáját, hogy olyan
                    lett tőle a két arca, mint két félzsemlye. S aközben egyre-másra zaklatta a
                    bátyját:</p>
				<p>- Szani, mijaz itt benne?</p>
				<p>- Szántógép - mondta készséggel Mudrony Sanyi.</p>
				<p>Néhány nappal előbb ugyanis szószerint olyan gépet látott a méltóságos képviselő
                    úr földjén, amint munkában volt éppen. Édesanyja magyarázta meg neki, hát azért
                    tudott felvilágosítással szolgálni most harmadfélesztendős öccsének.</p>
				<p>Péterke azonban nem maradt nyugton. Egy másik képre mutatott:</p>
				<p>- Szani, mijaz itt benne?</p>
				<p>- Ló - válaszolt szolgálatkészen Mudrony Sanyi. Mert ragaszkodott az öccséhez,
                    aki tudatlan fejjel totyogott még akkor ebben a tévelygő világban.</p>
				<p>A legényke azonban itt sem állt meg:</p>
				<p>- Szani, vedél netem ed ojan jovat!</p>
				<p>- Majd veszek, Péterke, ha megnősz. Akkor pénzt fogok keresni s kapsz tőlem egy
                    ilyen lovat!</p>
				<p>S Péterke rábólintott:</p>
				<p>- Jó jesz.</p>
				<p>Darabkát elpiszmogtak még kettesben. Az alatt egyre szilajodott odakint a szél,
                    mely a dargói lyukból indult el valahonnét. Egyszer csak fölfigyelt Péterke
                    is:</p>
				<p>- Szani, az öjdöd judja a házat...</p>
				<p>- Dehogy is az ördög rúgja a házat! - méltatlankodott Mudrony Sanyi, maga is
                    megütődvén ekkora tapasztalatlanságon. - A szél veri a házunkat, Péterke!</p>
				<p>Az apró legény azonban akaratosan hajtogatta a magáét:</p>
				<p>- Az öjdöd judja a házat...</p>
				<p>Tovább-beszélgettek aztán olyan dolgokról, amelyek megmosolyogni valóknak
                    bizonyultak felnőttek szemében, de amelyek halálosan komoly események az ilyen
                    apró emberek életében. Odakint dörgésbe fajult a szél s eresztékeiben ropogtatta
                    meg a vékonyfalú házat.</p>
				<p>Azalatt pedig úgy tűnt föl Mudrony Sanyinak, mintha édesanyja beszélgetne
                    valakivel a pitvarban. S pillanattal reá be is jött a szelíd asszony a vén
                    Tománéval együtt, aki a jobboldali szomszédnak, Bacsik Mihálynak volt az anyósa
                    és mivel korosabb asszonynak számított már, szeretett eltereferélgetni rokonnal,
                    jóismerőssel.</p>
				<p>Mudrony Sanyi odafigyelt minden szavukra. Mert attól fogva, hogy az őszi hidegek
                    - Péterke öccsével - bezárták a négy fal közé, csak az ilyen ellesett
                    párbeszédekből tudott meg valamit a nagyvilágból.</p>
				<p>Épp az édesanyja kérdezte az öregasszonyt:</p>
				<p>- Csak azt nem tudom felfogni, nénike, igaziba meghótt-é ez a Tóth Antal vagy
                    pedig csak hosszú időre tanált elájulni?</p>
				<p>- A, dehogy is! - legyintett Tománé, aki ezúttal is birtokában volt a
                    legkimerítőbb értesüléseknek. - Tecchalott vót, osztán fenjárt a mennyországba,
                    ahol látta Kossuthot is díszfeketemagyarba. Barczali Gábor beszélte az imént,
                    aki felfele gyött a falun. Mert Gábor mán kétízbe is lenjárt nála, mivelhogy
                    ettül a boldogtalan Tóth Antaltul mindent elloptak, amíg odakint feküdt a
                    temetőbe. Hát így oszt Gábor legalább kibeszélgette magát vele...</p>
				<p>- Jó szíve van ennek a Barczalinak - vetette közbe a Mudrony Sanyi édesanyja.</p>
				<p>Tománé ráhelyeselt:</p>
				<p>- Igen. Még az ingit is odaaggya. Csak azt nem tuggya még senki, mit izent
                    Kossuth Tóth Antal révin a népnek. Mert ezt illetőleg még nem nyilatkozott Tóth
                    Antal. Aszmongyák, akik hallották mán, úgy káromkodik odahaza a méregtől, hogy
                    mindenki keresztet vet magára s úgy szalad el még a háza tájékárul is...</p>
				<p>Aztán másról kezdtek beszélgetni.</p>
				<p>És mialatt Péterke egy rongyokból készített huszárral kezdett játszadozni a
                    ládán, Mudrony Sanyi úgy tett, mintha mély elmerüléssel lapozgatna újból a képes
                    árjegyzékben, a valóságban azonban édesanyja meg a vén Tománé beszédéhez
                    hegyezte a fülét. Már ebben az apró korában is érezte valahogyan, hogy nem
                    szabad magát elárulnia mindenben, ha olyan helyzet adódott elő, hogy
                    hallgatódznia kellett. Most pedig nagyon oda kellett fülelni, mert suttogóra
                    vált a beszéd.</p>
				<p>Ez a beszéd pedig fölötte érdekesnek ígérkezett.</p>
				<p>Tománé szólt éppen, lehalkított hangon:</p>
				<p>- Úgy van az, édes lelkem, amint állítom éppen: kedves ura legutóbb is a
                    kulcsárnénál vót ozsonnán, amikor maga azt hitte, hogy Verhóra ment át a
                    kovácshoz. Magam láttam, hogy mindenféle tortákkal etette az a rossz
                    asszony...</p>
				<p>Mudrony Sanyi anyjának arca még fehérebb lett egy árnyalattal s váratlanul meleg
                    könny árasztotta el a szemét. És csak felsóhajtott, de úgy, mintha e pillanatban
                    vissza akarta volna téríteni rég-elvesztett kis boldogságát:</p>
				<p>- Istenem!...</p>
				<p>Mudrony Sanyit, noha egészen babszem-legényke volt még, szívenérintette, amit
                    most hallott. Nem elsőízben sejtett meg olyan dolgokat, amelyek mélyen leverték
                    a lábáról. Tudta, hogy édesanyja és az apja között valami baj van a kulcsárné
                    miatt, de arról már fogalma sem volt, mit csinálhatott apjával a kulcsárné,
                    amiért annyira rossz asszonynak mondta az édesanyja. Mert látta szinte minden
                    napon, ha odahaza tartózkodott az apja, hogy édesanyja ráborul az ágyra s úgy
                    sír a zsebkendőjébe vagy a kötényébe, mialatt Mudrony József átkozta magát, hogy
                    folyjon ki a szeme, ha csak egyszer is megérintette volna a kulcsárnét, aki
                    kövérkés asszony volt egyebekben s nem lehetett állítani szépnek, már amilyennek
                    Mudrony Sanyi látta a maga kurta eszével. Nagy előnye volt azonban a
                    kulcsárnénak, hogy dugaszban mindig akadt nála valami finom ennivaló, mely a
                    méltóságos úrék ebédjéről maradt vissza. Mudrony Józsefről viszont köztudomású
                    volt, hogy nem vetette meg a jóízű falatot. Ez volt az oka, hogy már ebben az
                    életkorában is súlyos zavarba jutott nem egyszer Mudrony Sanyi. Mert hitte, hogy
                    az apja csakugyan ott járt a kulcsárnénál, az apja ezzel szemben átkozta magát,
                    ha csak színét látta volna is a kulcsárnénak. S Mudrony Sanyi egyszerre azon
                    vette észre magát, hogy az apja iránt el nem múló neheztelés támadozik a
                    szívében, amiért nem mondott igazat az édesanyjának. Sőt sokszor durván bánt a
                    szép fiatalasszonnyal, aki sírdogált is emiatt eleget, amikor azt hitte, senki
                    nem látja.</p>
				<p>És Mudrony Sanyi gyanújának, amellyel apját illette, sok-sok alapja lehetett
                    valóban.</p>
				<p>Hisz alig mult három hete, hogy apjával együtt haladt át a méltóságos úr
                    udvarának hátsó részében, ahol már a kocsiszín meg az istállók következtek,
                    amikor a kulcsári-lak ablakából megpillantotta őt a kövérkés kulcsárné s
                    mégjobban kihajolva az ablakon, hívogató hangon kezdett kiáltozni:</p>
				<p>- Józsi!... Józsi!...</p>
				<p>Mert furcsán beszélt magyarul a kulcsárné. Mintha tótocska származású lett
                    volna.</p>
				<p>Mudrony József visszakiáltott:</p>
				<p>- Megyek izibe, ténsasszony!</p>
				<p>S eleresztvén a Sanyi kezét, faképnél hagyta. Mindössze annyit szólt vissza, hogy
                    várja meg, mindjárt itt lesz. Ámde sokáig, nagyon sokáig maradt odabent Mudrony
                    József s amikor megmutatkozott végül és a fia felé tartott volna, kalapját a
                    szemébe húzta mélyen. És Sanyi, ámbár semmit sem értett az egészből, mégis
                    igen-igen sajnálta az édesanyját akkor. És mégsem szólt neki! Mert erre előre
                    figyelmeztette az apja, kilátásba helyezvén neki, hogy ha el találna járni a
                    szája, csúnyán el fogja nadrágolni.</p>
				<p>Most pedig épp az apjáról meg a kulcsárnéról folyt suttogva a szó. Sanyi kínosan
                    figyelt oda az édesanyja meg a Tománé minden mozdulatára és csak arra rezzent
                    össze, mikor édesanyja szeméhez emelte köténye csücskét s ugyanakkor
                    felsírt:</p>
				<p>- Hisz’ csak ne vónék benne ebbe a nagy szegénységbe, nénike, itthagynám én s a
                    két gyermekemmel visszamennék az apámhoz. De szemem égne ki a világtól, meg jó
                    apám is mondta mindig előre, hogy ne mennyek hozzá, mert nem kitartó a
                    természeti... Istenem, hogy így meggyaláz engemet mindenki előtt!</p>
				<p>És sirdogált, sirdogált a kötényébe.</p>
				<p>Utána még halkabbra fogta a szót Tománé, ámde Mudrony Sanyinak úgy tetszett
                    mégis, hogy az öregasszony arra biztatja az édesanyját: öntse végig lúggal a
                    kulcsárnét! Különös teremtés lehetett a vén Tománé, hisz Sanyi is hallotta
                    egyszer, amint veresregyulladt képpel kiáltott fel az édesapja, hogy egyszer még
                    móresre tanítja ezt a boszorkát!</p>
				<p>Tománé most sem fogyott ki a lelkesítésből:</p>
				<p>- Maga még fiatal, lelkecském, s nem tuggya miheztartani magát. Szerencsére itt a
                    vén Tománé! S a vén Tománé, aki három urát tanította meg eddig becsületre s
                    mind a három belehótt, aszmongya magának, lelkecském: öncse le azt a piszok nőt,
                    de azt a cudar urát se kíméjje!</p>
				<p>A fehérarcú fiatalasszony azonban akaratosan hajtogatta a magáét:</p>
				<p>- Azt én nem tehetem, mert mindenki rólam beszélne, nénike. Inkább belehalok a
                    szégyenembe, de ezt a két gyereket is magammal viszem!</p>
				<p>Sanyi riadtan kapta buckófejét a két keskeny válla közé, miközben a
                    kérlelhetetlen Tománé két csontos és erezett öklét a magasba lendítette s úgy
                    fenyegetődzött a kastély irányába:</p>
				<p>- Mán pedig én leforráznám, hogy ne maraggyék bőr az arcán... De az uramat
                    is!</p>
				<p>Mudrony Sanyi valami olyanformát érzett e szavaknál, hogy az időtől kiszikkadt
                    Tománé mindenáron apja ellen akarja uszítani az édesanyját. És ez már nem
                    tetszett neki. Mert mi köze Tománénak az ő dolgaikhoz? Már-már fészkelődni
                    kezdett, amikor abbamaradt hirtelen a bizalmas beszéd, mert a pitvar felől
                    benyitott lábujjhegyen a fiatal tanító néni. Az Annus kisasszony.</p>
				<p>Addigi életében soha még olyan szép lányt nem látott Mudrony Sanyi. Két rózsa
                    volt a két gyenge arcocskája. És ahogy Sanyira nézett most a szépséges leány, a
                    fiú zavartan kapta le a szemét. Maga sem tudta, miért?</p>
				<p>A fiatal tanítónő, aki mindössze harmadfél hónapja került a faluba, jókedvűen
                    nyitott be s adott kezet az édesanyjának, meg a vén Tománénak:</p>
				<p>- Jónapot kívánok, Mudrony néni! Hogy van, kedves Toma néni?</p>
				<p>Mudrony Sanyi édesanyja megörült és felmosolygott a ritka vendégre, a vén Tománé
                    ellenben tüstént ellenkérdéseket adott föl:</p>
				<p>- Megvagyunk, drága kisasszony. De mongya csak, még mindig zaklattya szerelmével
                    a tanító úr? Nohát, hogy ilyet is meg kell érnie az embernek! Hány éves is a
                    kisasszony lelkem?</p>
				<p>- Tizennyolc multam augusztusban - felelt látható zavarral a csinos leány.</p>
				<p>Tománé asszony abban a pillanatban lecsapott, miként a kánya:</p>
				<p>- No tessék! A tanító úr van legalább harmincon felül, hát azér mondom, hogy
                    sehogyse illenek össze... Mér nem hagy akkor békit a drága galambomnak? Meg oszt
                    különb legény a fiatal erdészúrfi!</p>
				<p>A kis tanítónő mintha tiltakozni szeretett volna, ámde Tománé nem engedte szóhoz.
                    Ahelyett újból ökölbe fogta a markát, mintha le akart volna sújtani
                    valakire:</p>
				<p>- Hát aszmondom én, pedig a vén Tománé nem szokott világolni, hogy az erdészúrfi
                    eccer le tanájja ütni a sarkát a tanító úrnak! Senkise fogja sajnálni...
                    Mászkájjon idősebb jányok után, de haggyék békit mán a lelkem-galambomnak!</p>
				<p>Annus kisasszony édes pironkodással hagyta rá:</p>
				<p>- Pali nagyon jókedvű fiú mindig.</p>
				<p>Sanyi tudta, hogy Palinak az erdészfiút szokta szólítgatni a tanító-kisasszony,
                    akinek puszta látása megremegtette őt magát is az öt és fél esztendejével. Ám
                    ugyanakkor észrevette azt is, hogy csak nem akar elmúlni az Annuska nagy-nagy
                    zavara. Talán azért is, mert az élemedett Tománé hangos szóval fűzte tovább erre
                    vonatkozó észrevételeit:</p>
				<p>- És én mégis aszmondom, mennyék csak, lelkecském, a tanító úrhoz. Merha bogaras
                    is kicsit a tanító úr, de azér megvan az állása meg a szükséges kora, a Pali
                    úrfi pedig szeles még. Ámbátor igaz, hogy a kisasszony-lelkem is olyan
                    gyengécske e mai korába, akar a harmat. Gondolom is, hogy az erdészúrfi felé húz
                    az érző szivivel... Hát ezér mondom, hogy magam se tudom most mán, mit mongyak a
                    kisasszony-galambomnak?</p>
				<p>A fölösleges povedálásnak Mudrony Józsefné vetett véget, aki utoljára is
                    kimentette súlyos zavarából Annus kisasszonyt. A fiatalasszony ugyanis így szólt
                    a szép tanítókisasszonyhoz:</p>
				<p>- Tán segiccségére lehetnék valamibe Annuskának?</p>
				<p>A fiatal leány pillanatra mintha újabb zavarba került volna s talán, hogy
                    takargassa magát, keskeny ujjaival félresimította halántékán a kissé megbomlott
                    hajfürtöket. Aztán annyit mondott, közömbösséget erőltetve magára:</p>
				<p>- Azért jöttem át, Mudrony néni, hogy megkérjem: adja át hozzánk a kis Sanyit!
                    Vacsoraidőre visszahozom.</p>
				<p>A kérés nem lepte meg Mudrony Józsefnét, mert a kis tanítónő addig is nem egyszer
                    kérte át magukhoz Sanyit, különösen olyankor, ha egyedül kellett maradnia a
                    házban. A takaros leány már a faluba való érkezésének első napjaiban megkedvelte
                    az élénk felfogású gyereket. Kérése nem volt új tehát, mindazáltal Sanyi
                    édesanyja megkérdezte, inkább csak szokásból:</p>
				<p>- Tán megint magára van, Annuska?</p>
				<p>- Igen - válaszolt szórakozottan a leány. - Kigyóssy néni Kázmérba ment át,
                    valami rokonlátogatóba és csak éjszakára tér meg a szekeren. Igaz, hogy otthon
                    van a cselédke, de neki a konyhában van dolga és, hogy őszinte legyek, drukkolok
                    egy kicsit...</p>
				<p>Itt már beleszólt Tománé is, akit valósággal extázisba hozott minden új
                    értesülés:</p>
				<p>- Ugyan mitől fél, lelkecském?</p>
				<p>- Attól, Toma néni, - sóhajtott egy mélyet a szép leány - hogy a tanító úr
                    bejelentette nálam látogatását...</p>
				<p>E szavaknál Mudrony Sanyi édesanyja is fölfigyelt, aki a boglyakemence körül
                    tett-vett, a vén Tománé pedig egyetlen kérdőjellé változott át:</p>
				<p>- Nincs abba semmi, gyöngyöm-virágom... Biztosan el akar beszélgetni keveset a
                    lelkemmel s attul oszt megkönnyebbedik a szíve...</p>
				<p>- Nem! Nem! - tiltakozott hevesen Annus kisasszony. - Mert ebéd után ma volt már
                    egyszer nálunk, amikor azonban látta, hogy Kigyóssy néni elindul a szekeren,
                    kezet fogott velem s azzal búcsúzott, hogy estetájt megint visszajön, mert
                    fontos közölnivalója lenne a számomra.</p>
				<p>Tománé itt összecsapta a tenyerét:</p>
				<p>- Nadragulyalét mernék inni rá, hogy meg akarja kérni a galambocskám kézit!</p>
				<p>Apró, ijedt szünet állt be. Az előosont alkonyat kívülről hályogot vont már a
                    kicsi ablakok lapjaira s a három nő tanácstalanul nézett maga elé darabideig. A
                    kis tanítónő szakította meg elsőnek az önkéntelenül beállt csöndet:</p>
				<p>- Hát ezért jöttem volna át Sanyiért. Ha ő is velem van, nem érzem, magamat
                    annyira egyedül.</p>
				<p>A fehérarcú mama Sanyira nézett:</p>
				<p>- Kapd föl csak, kisfiam, a ködmönkédet s menj át Annus kisasszonnyal! Majd a
                    kisasszony hazahoz később.</p>
				<p>Péterke, amikor meghallotta, hogy látogatóba viszik át a bátyját, előtotyogott a
                    sarokból, hol a rongyhuszárral volt elfoglalva eddig s az anyja elé állt
                    selypecskén:</p>
				<p>- Mama, én isz medet Szanival...</p>
				<p>- Nem lehet, kisfiam, - ijesztett rá az édesanyja - mert a sötét utcán kísértetek
                    járnak, akik leereszkednek a temetődombról és ha meglátnának, magukkal
                    vinnének, aranyom. Ki lenne akkor az én Péterkém?</p>
				<p>Péterke (két csillogó gyertyával az orrocskája alatt) az édesanyjára függesztette
                    gömbölyű pofácskáját, miközben kerekretágult a két bagolyszeme:</p>
				<p>- Mama, mi jaz, hod kiszéjtet?</p>
				<p>- A kísértet az rém, kisfiam. Ha magukkal vinnének, te is meghalnál.</p>
				<p>És Péterke megnyugodott abban a pillanatban:</p>
				<p>- Attoj itthon majadot.</p>
				<p>Mudrony Sanyi akkorára begombolta magán a virágos ködmönkét s báránybőrsapkáját
                    kezébe fogva, várakozón állt meg az asztal sarkánál. Csak ekkor révült föl mély
                    elmerüléséből Tománé s magához térvén, a fiatal tanítónőre emelte arcát, mialatt
                    komolyra vált a hangja. Minden szava egész életre szóló tanácsadás volt:</p>
				<p>- Azt hiszem én, kisasszonykám, ha nem tévedek, mán pedig ez nem szokásom, a
                    tanító úr meg akarja kérni a gyöngyöm kezét. Isten akarata vót, hogy ezt
                    megtuggyam, mer a vén Tománénak nemcsak esze van, hanem a szíve is vajbul való.
                    Hallgasson meg, rubintom, amikor aszmondom, hogy csak a szivit figyelje, de azér
                    az eszit is vegye elő!</p>
				<p>Annus kisasszony édes zavarral jegyezte meg itten:</p>
				<p>- Ezt nem értem egészen, kedves Toma néni...</p>
				<p>- Nem is kell! - csapott a térdére Tománé. - Azt akarom mondani csak, madárkám,
                    hogy a tanító úr meg tuggya keresni a kenyerit mán most is, de jobb férje lesz a
                    Pali úrfi, ha egészen megtelik a bajusza. Mer őt kedveli a kisasszony is, amint
                    gondolom.</p>
				<p>Annus kisasszony nem tett észrevételt a vén Tománé megjegyzéseire, ahelyett
                    elbúcsúzván a két asszonytól s megpaskolván a Péterke pofácskáját, kézenfogta
                    Sanyit s eltűnt vele az estében.</p>
				<p>Valami három házzal odébb, a túlsó oldalon és a felvég irányába barnállott az
                    özvegy nemes Kigyóssyné asszony kúriája. Százados falú kőház volt, magas
                    pincerésszel s az egyik ilyen pincerészben lakott népes családjával Bájn, a
                    gyűrűs-zsidó, akit fütyölősnek is hívtak. Tudniillik egylovas szekérkéjével
                    végigfütyölte a közbeeső falvakat, miközben üvegszemes gyűrűit vesztegette. De
                    árult ő - kapcadarabkák, egyéb rongyok és csontok ellenében - sok egyebet is, a
                    többi között medvecukrot. A medvecukor volt az oka, amiért oly ujjongással
                    fogadták mindenfelé a gyerekek.</p>
				<p>Hallgatagon haladtak el a nagyutcán, miközben Annus kisasszony szorosan fogta
                    Sanyi kezét. És ettől a kézfogástól remegni kezdett Mudrony Sanyi, ráadásul meg
                    szünetlen forróságot érzett a hajában. Soha nem tudta magyarázatát adni magának,
                    miért ez a forróság a fejében, valahányszor hozzáért a szép kisasszony.</p>
				<p>Ahogy a régi kőház elé értek volna, benyitottak az udvarba s mindenekelőtt a
                    gyűrűs-zsidó pincelakásáig botorkáltak le, ahol fojtott meleg csapott az
                    arcukba, Annus kisasszony itt először a Bájn-család felnőtt soron lévő tagjait
                    üdvözölte s akkor Sanyihoz hajolt le:</p>
				<p>- Sanyika, mit vegyek neked? Mert meg akarlak vendégelni.</p>
				<p>Mudrony Sanyi gondolkodás nélkül mondta rá:</p>
				<p>- Medvecukrot, Annus néni. De tessék venni Péterkének is!</p>
				<p>Megkapta. Péterke részét a ködmönkéje zsebébe csúsztatta be külön. Akkor aztán az
                    udvarrészből a főlépcsőn haladtak föl a lakásba, melynek hátsó konyharészéből
                    erőtlen világ verődött ki az egyre sűrűsödő estébe.</p>
				<p>Az előszobába lépve, Annus kisasszony meggyujtotta a talpas petróleumlámpát, mely
                    barátságos fényt hintett szét az uribútorokkal berendezett szobába. Enyhe meleg
                    terült el odabent, mert fűtöttek már a cserépkályhába. Csak a levegő volt
                    nehéz.</p>
				<p>Egyetlen ház nem volt talán olyan régi a faluban, mint a Kigyóssy-ház. Egyesek
                    úgy tudták, hogy olyan időben épült még, amikor nagy bajban volt Magyarország:
                    Bécs felől tudniillik betört senki más, mint Napoleon császár maga.
                    Fölkerekedtek erre a zempléni inszurgensek is: lovastul és kardostul a nemesek,
                    gyalogszerrel a szegények s hetyke nótában fenyegetődztek, hogy kifordítják még
                    a bőrét a francia császárnak. Meg is ütköztek Bonaparte előhadaival, Győr
                    városánál valahol, utólag állapítsuk meg azonban, hogy e megütközés
                    következményeképpen a zempléni inszurgensek csak Zemplénben álltak meg először,
                    ahol is kifújták magukat keveset. De a faluban büszkén emlegették még kilencven
                    esztendő után is, hogy falubeli volt az a huszár, bizonyos legenyei Budaházy
                    Péter, aki a viaskodás legközepéből a két karjával mentette ki haldokló
                    kapitányát, amiért is az “ezüst mellypénzt” tűzték ki inszurgensi
                    dolmányára.</p>
				<p>Hát így volt!</p>
				<p>A Kigyóssy-háznak három szobája volt tulajdonképpen. Az a szoba, amelyik az utca
                    felé nyílt, az úriszoba, amolyan szalonféle lett volna. Innét oldalt s ugyancsak
                    az utcára szolgáló ablakokkal, egy kisebb szoba következett: itt aludt a hosszú
                    téli éjszakákon özvegy Kigyóssyné s vele együtt Annus kisasszony, aki valami öt
                    hónappal előbb tette le a tanítónői vizsgát (így tudták ezt a faluban) s mivel
                    egyelőre állást nem kapott még, Kigyóssyné asszonynak hívására Zehernyére jött
                    át, bizonytalan időre. Mert rokona volt az öreg nemesasszony s nem is olyan
                    távolról. A két első szobát konyha választotta el a hátulsó szobától: Kigyóssyné
                    asszony, ha odahaza tartózkodott, itt töltötte el a napnak túlnyomó részét.
                    Egyebekben csaknem mindig otthon ült s eleven csoda volt, hogy most látogatóba
                    ment át Kázmérba. Mivel pedig a tanító úr erre a késő délutánra jelentette be
                    immáron másodszori látogatását, a tanító úrnak alighanem megmásíthatatlan
                    lehetett a szándéka.</p>
				<p>Ettől a látogatástól szorulhatott össze a szíve Annus kisasszonynak is, mert
                    ahogy levetette volna felsőkabátját s Mudrony Sanyiról is lehúzta a ködmönkét,
                    megdörzsölte a két apró tenyerét s megrebbent mosollyal nézett szembe a
                    gyerekkel:</p>
				<p>- Aztán ki ne menj a szobából, Sanyika, amíg idebent lesz a tanító úr!</p>
				<p>- Igenis, Annus néni, egyszer se fogok kimenni - válaszolt szolgálatkészen
                    Mudrony Sanyi s utána a medvecukrot kezdte szopogatni.</p>
				<p>A fiatal tanítónőnek azonban mintha kötekedő kedve lett volna ezen a napon, mert
                    így folytatta dévajul:</p>
				<p>- Mára téged szemeltelek ki lovagomnak...</p>
				<p>- Igenis, kérem szépen - mondta közömbösen Mudrony Sanyi, miután az egészből
                    semmit sem értett ezen a kerek világon.</p>
				<p>Annus néni pillanatra kinézett a konyhába, a kis cselédhez, Sanyi pedig, miközben
                    a meleg kályhánál lévő ládán helyezkedett neki kényelmesen, körülnézett kissé a
                    szobában.</p>
				<p>Nem először volt benne most, de mindig megcsodálta, valahányszor áthozta magával
                    Annus kisasszony. Számára mesék világát jelentette az a hosszú-hosszú dívány,
                    mely az utcai két ablak között nyúlt ki. Az udvarra néző egy ablaktól jobbra
                    régi kredenc állt, melynek üvegajtaján át be lehetett látni a legbelsejéig,
                    ahol talán százesztendős csészék, öreg poharak és egyéb csecsebecsék foglaltak
                    helyet. Az ablak másik felén görbelábú szekrénykét lehetett látni, olyan órával
                    a tetején, amelynek korát senkisem tudta már megmondani. Ez az óra, valahányszor
                    a XII-es fölé ért a nagymutató, muzsikálni kezdett, de olyan öregesen, hogy
                    Mudrony Sanyi mindig elgondolkozott maga elé olyankor. Általában olyan úri volt
                    ez a szoba, hogy Sanyi nem tudott számot adni magának jóleső és különös
                    érzéseiről, valahányszor a szobában üldögélt. Ilyen esetben nagy volt a
                    levertsége, mert súlyos szegénysége jutott az eszébe mindig.</p>
				<p>Elmerüléséből Annus kisasszony zavarta föl, aki nesztelenül s kapkodó zavarral
                    sietett vissza. Zavara érthető volt, mert ugyanakkor kimért és meggondolt
                    lépések kopogása közeledett a feljáró lépcső felől.</p>
				<p>Mudrony Sanyi ösztönös mozdulattal a kisasszonyra pillantott föl, aki nekihevült
                    arccal simította félre a haját s aközben mintha annyit suttogott volna maga
                    elé:</p>
				<p>- Istenem, mit mondjak neki?</p>
				<p>Hanem akkor már kopogtattak is az ajtón s félpillanattal rá a tanító úr nyitott
                    be a szobába:</p>
				<p>- Csókolom a kezét, Annus nagysád!</p>
				<p>- Isten hozta! Isten hozta! - sietett eléje a leány s izgatottságában mind a két
                    kezét nyujtotta neki.</p>
				<p>Erre a feltűnő sietségre melegen csillant meg a tanító úr szeme, mintha jó
                    előjelnek vette volna a maga dolgára. Aztán levetette felsőkabátját, az ajtó
                    mellé akasztotta föl a fogasra és ott állt akkor zsakettben, ami azonban nem
                    szúrt szemet, mivel a tanító urat senki sem látta még másként, mint zsakettben.
                    A feltűnő inkább az volt, hogy az új zsakettjében jött el, amelyet csak
                    kivételes alkalmakkor volt szokása felölteni. Mert két zsakettel rendelkezett a
                    tanító úr.</p>
				<p>Csak ekkor vette észre Mudrony Sanyit. Elcsodálkozott:</p>
				<p>- Nem leszek alkalmatlan, Annus nagysád?</p>
				<p>- Ó, nem - nyugtatta meg a leány.</p>
				<p>A tanító úr itt gallérjába engedte le vékony tokáját, minélfogva mélyebb hangon
                    folytatta valamivel:</p>
				<p>- Úgy értem ezt, hogy ez a gyerek is itt hallgatózik...</p>
				<p>Annus kisasszony azonban egyetlen erőszakolt kis mosollyal eloszlatta összes
                    aggályait a tanító úrnak:</p>
				<p>- Nem tesz semmit, tanító úr. Ő az én legragaszkodóbb kis barátom s aztán nem
                    igen érti még a nagyok beszédét.</p>
				<p>A tanító úr erre lecsillapult, legalább is mutatta. Majd a tanítókisasszony
                    bíztatására az egyik fotelben foglalt helyet, miközben óvatosan szétvette maga
                    alatt zsakettje két szárnyát. S miután egymáson fektette át a lábát, így kezdte
                    a szót, némi lázban:</p>
				<p>- Igazság szerint messze kell kezdenem mai mondanivalóim fonalát, melynek érdemi
                    része az a közismert igazság, hogy: nem lehet az ember fábul...</p>
				<p>Mudrony Sanyi odafigyelt minden szóra, ámde nem sokat értett az egészből. Látta
                    azonban, hogy Annus kisasszony elmosolyodik a szép úribeszédre s ettől a
                    mosolytól kicsiny gödröcske támadt a kisasszony jobb arcocskáján. Még biccentett
                    is:</p>
				<p>- Hallgatom, tanító úr!</p>
				<p>A tanító úr azalatt - úgy ültében - két térde között forgatta fogantyúnélküli
                    sétapálcáját, mintha nagyon sietős dolga lett volna. Előbb köhintett egyet s
                    akkor nekivágott:</p>
				<p>- Előrebocsátani-valóimnak veleje olyanformán lenne körülírható, hogy
                    legjellegzetesebb tulajdonságom az abszolút hűség. Arról van szó a jelen
                    helyzetben, hogy tizennégy esztendővel ezelőtt, amikor - tizennyolc évvel ifjúi
                    vállaimon - befejeztem preparandiai tanulmányaimat s tegyük hozzá: kitűnő
                    eredménnyel, még azon az őszön nevelőnek hivattam meg egy grófi-családhoz. Hogy
                    melyikhez, valóban nem tartozik ide ez alkalommal. Tájékozódásul elég légyen
                    talán annyit, hogy Szabolcs vármegye területéről van szó földrajzilag...</p>
				<p>- Értem, értem, tanító úr - bólintott Annus kisasszony.</p>
				<p>Mudrony Sanyinak az volt az érzése e pillanatban, mintha Annus nénit valami
                    szomorúság bántaná s ezért engedi le kiskontyos fejét a balkezébe.</p>
				<p>A tanító úr mintha új biztatást merített volna ebből a bólintásból, mert így
                    beszélt tovább:</p>
				<p>- Szóval, ott méltóztatott megakasztani, hogy nevelő lettem a két grófi úrfi
                    mellett s azonfelül én tanítottam cimbalomra a család szemefényét, Clarisse
                    kisasszonyt, aki alig töltötte be tizenhatodik tavaszát azon az őszön. Oly
                    tüneményes szépség volt, hogy - nem tagadom! - az ő közelében mindig megbomlott
                    a lelkem egyensúlya. Nem nyujtom sokáig! Azt beláttam persze szerelmi tébolyom
                    első jelentkezésénél, hogy egy világszép grófkisasszonnyal nem kezdhet ki egy
                    fakó prepa s ezért nem is forszíroztam a dolgot, csak lángoltam és hamvadtam
                    bensőmben. Csupán annyit még, hogy amikor - évvégi sikeres vizsgák után - a
                    család elhalmozott figyelmének minden jelével, Clarisse kisasszonytól ezt az
                    ezüstgombos sétapálcát kaptam, melynek gombjába bele van vésve a neve... Mindezt
                    pedig azért mondtam el, Annus kisasszony, hogy lássa: állhatatosan kitartok az
                    érzelmeimben. Valóban elmondhatom, hogy Clarisse kontesz puszta emléke még ma is
                    megremegtet minden idegszálamban...</p>
				<p>- Ritka emberi vonás a mai világban - mondta reá feltűnő szórakozottan a fiatal
                    leány, miközben a tanító úrtól átvette a sétapálcát s az ezüstgombjába
                    gravírozott nevet kezdte vizsgálgatni nagy elmerüléssel.</p>
				<p>A tanító úr egy olyan mélyet sóhajtott ekkor, hogy ez a sóhajtása szívenütötte
                    Mudrony Sanyit is:</p>
				<p>- Ezek után levonva a konzekvenciákat, arról lenne szó, kedves Annus
                    nagysád...</p>
				<p>Nem folytathatta azonban, mert abban a pillanatban kemény léptek dobbantak meg az
                    őszi estében a feljárólépcső felől. S félpillanattal reá szélesen nyitott be
                    senki más, mint Fekete Pál, az erdészúrfi maga.</p>
				<p>Benyitott fiatalon, hányivetin, szeretetreméltón s puszta megjelenése elég volt,
                    hogy kifújja a fotelből a tanító urat. És míg Fekete Pál kezet csókolt a
                    leánynak, a tanító úr felkapta a nagykabátját s háttal ment neki az
                    ajtónak:</p>
				<p>- Van szerencsém változatlan tiszteletemet jelenteni Annus nagysádnak!</p>
				<p>Amikor léptei már az udvarból loccsantak föl, az erdészúrfi elnevette magát,
                    szélesen:</p>
				<p>- Ugyan miben sántikált itt az öreg?</p>
				<p>- Azt hiszem, meg akarta kérni a kezemet - mondta nyiltan a leány.</p>
				<p>Egymás kezét fogták s összemosolyogtak.</p>
				<p>Mudrony Sanyi szótlankodva kuporodott össze a kályha mellett, a ládán. Igen-igen
                    meg volt zavarodva.</p>
			</div>
			<div type="chapter">
				<head>III.</head>
				<p>Őszi orkánba süllyedt bele a világ.</p>
				<p>Hetek óta futottak délnek a felhők, sűrű feketeségben, a szél barnára szívta ki a
                    falut, csak az utca közepén csillogott fémszínben a lucsok.</p>
				<p>Mudrony Sanyi nagyrészt gubbasztva kuporodott össze a tulipános hosszú ládán a
                    reménytelen napok alatt s várva-várta az első havat, ami mégis némi változást
                    jelentett volna életének ama régi egyhangúságában. Péterke a kucikban
                    játszadozott, a boglyakemence melegedőjén s a sok-sok kendőbe bugyolálva úgy
                    hatott, mintha egy nagyobbaknak tervezett rongybaba lett volna. Csakhogy ez a
                    baba megállás nélkül mozgott s az apró szája szaporán járt. Egyre-másra ilyen
                    kérdésekkel zaklatta föl merengéséből Sanyi bátyját:</p>
				<p>- Szani, tudod, mi leszet, ha nad leszet?</p>
				<p>- No, mongyad! - biztatta ilyenkor az öccsét Sanyi azzal az átlátszó
                    önáltatással, hogy így hamarabb túl lesz a zaklatáson.</p>
				<p>Mudrony Péterke halálos komolysággal mondta ilyenkor, miközben pillanatra megállt
                    a játékban:</p>
				<p>- Tatona leszet. Ojan huszál, mint aputám vót...</p>
				<p>Édesapjuk valóban három keserves esztendeig szolgálta I. Ferenc Józsefet, de nem
                    huszári minőségben, hanem mint főhajt-tüzér az egyik pesti kaszárnyában.
                    Katonaképe ott lógott a falon, amint egy almásderesen vágtatott lankadatlanul,
                    lovának feje fölött kinyujtott karddal, villámló szemekkel. Magát a képet
                    harminc krajcárért vesztegették valahol a kantin táján, melyre csak a Mudrony
                    József fejét kellett odaragasztani. Volt pedig aláírása a képnek ez: “Szolgálati
                    időm emlékére”.</p>
				<p>Péterke tovább játszadozott ezalatt a kucikban, Sanyi pedig a ládán kuporgott s a
                    keskenyke ablakon kifelé bámult a felhőktől kavargó világba. Száraz volt a szél,
                    de a nagyutca sarát nem tudta felszívni, olyan volt a latyak. Érezte mindenki,
                    hogy egyszer meg fognak állni a felhők s abban a szempillantásban pilingélni
                    kezd a hó. Néha egy-egy ember cuppogott végig az utcán: hol Párnahaj János
                    szomszéd, hol Lukács János útkaparó, aki a Tóth Antallal való hajmeresztő
                    versenyfutás óta ki nem esett a beszédből. Mert mindenki elülről szerette volna
                    hallani. Lukács János azonban rendelkezésére állt kinek-kinek. És pedig a
                    legnagyobb készséggel.</p>
				<p>Mudrony Sanyi is, mialatt édesanyja a pitvarban mosogatott, ezen a furcsa dolgon
                    tünődözött ébredező értelmével.</p>
				<p>A nagyoktól annyit hallott mindössze, hogy Tóth Antal ellopott ruhadarabjait
                    észrevétlenül visszalopkodták a szomszédok, félszemű lova is visszakerült az
                    ólba s Tóth Antal azóta céltalanul ődöngött a határban ezzel a félszemű lóval,
                    leginkább az utak árkai mentén. Már előbbi életében is az volt a szokása, hogy
                    társtalanul kóborolt ebben a világban, mióta azonban a túlvilágból szaladt
                    vissza, valósággal kivetette magából a falu. Lehet, hogy elnézték volna neki,
                    amiért föl mert támadni, ámde akkor közbeavatkozott az időközben hazatért
                    Mudrony József s valósággal lázítani kezdett ellene, aminek kettős oka volt.
                    Először: mert Mudrony József szerette a rendet a világban, kivévén sajátmaga
                    dolgait s másodszor: mert Tóth Antalnak pártfogója s valóságos prókátora lett
                    Barczali Gábor, a Setéth földbirtokos úr igáslegénye, aki mindig arról szájalt,
                    hogy valamennyi ember egyenlő a világon. Mert egy Isten hozott bennünket ebbe az
                    életbe. De azért nem egyszer azzal kérkedett, hogy származására nemes, tehát nem
                    akárki! Ez a szembeszökő ellentét fakasztotta dühre több ízben Mudrony Józsefet
                    s ez okból, ha csak tehette, mindig ártani igyekezett Barczali Gábornak. Mióta
                    pedig Tóth Antal hazaszaladt a temetőből, valósággal gyűlölte.</p>
				<p>Attól fogva, hogy Mudrony József megtért a távoli szekerezésből, még sivárabb
                    napok következtek el a paticsfalú házra, mely szembenfeküdt a haranglábbal.
                    Sanyi annyit hallott csak, hogy apja kevés pénzt hozott haza, amire sűrűket
                    sóhajtozott édesanyja, ez a fehérarcú szép asszony. Alig egy-két nappal azután
                    sírni kezdett és attól kezdve sírdogált, amikor senki sem látta. A fiatalasszony
                    ez izgatott lelkiállapotában része lehetett a vén Tománénak is, aki
                    délutánonkint átsurrant a szomszédból s olyankor szakadatlanul biztatta a
                    tanácstalan teremtést, hogy markoljon meg egy fazék forró lúgot s öntse végig a
                    kulcsárnét. Mert Mudrony József megint a kulcsárné lakása körül setteng s
                    bizonyára nem véletlen okból.</p>
				<p>Mudrony Sanyi nem nagyon értette még akkor a nagyok dolgait, ámde nyiladozó
                    eszével megsejtette körülbelül, hogy nincs rendjén minden a házuk körül s ez az
                    érzése mély szomorúságra hangolta. Fültanuja volt több ízben, hogy valahányszor
                    a forró lúgot emlegette Tománé, édesanyja mindannyiszor köténye sarkával
                    törölgette könnyes szemeit:</p>
				<p>- Azt én nem tehetem, Toma néni, mert akkor még nagyobb szégyenbe keverednék!</p>
				<p>Tománé szinte fortyogott ilyenkor:</p>
				<p>- Hallgasson rám, lelkem, a vén Tománé csak jó tanácsot ad... Mert itt nem segít
                    más, csak a lúg, hogy a ragya verné ki azt a piszkos nőszemélyt!</p>
				<p>Aztán indulatosan lobbant ki a házból.</p>
				<p>Mudrony Sanyi még mélyebbre hajtotta le a fejét, ha ilyeneket látott és hallott,
                    mert igen sajnálta az édesanyját. Csak olyankor lélekzett föl, ha a szép
                    tanítónéni nézett be hozzá egyik-másik délután, aki többször vitte át a házukba,
                    különösen ha özvegy Kigyóssyné elment valamerre. Annus kisasszony azért
                    járogatott el legutóbb Mudronyékhoz, mert - mivel a napnak ebben a szakában úgy
                    sem volt egyéb dolga - föltette magában, hogy megtanítja írni és olvasni a
                    jóeszű kisfiút, mielőtt iskolába iratnak be jövő őszelőn. Hozott neki könyvet,
                    palatáblát és palavesszőt, azonfelül pirinyó szivacsot, ami teméntelen hálával
                    töltötte el Sanyit a szép kisasszony iránt. Mudronyné pedig könnyezgetni
                    kezdett, valahányszor ezt a nagy jóságot látta, amelyhez foghatót senki részéről
                    nem tapasztalt még. Annus kisasszony csak mosolygott s mosolyogva nézett le a
                    nagyobbik Mudrony-fiúra:</p>
				<p>- Hát aztán szeretsz-e, Sanyika?</p>
				<p>- Nagyon szeretem, Annus néni - mondta buksi fejjel, maga elé szégyenkezve.</p>
				<p>Annus kisasszony lehajolt, átölelte Sanyit, magához szorította, megcsókolta. És a
                    gyerek olyan forróságot érzett maga körül, hogy csaknem elájult.</p>
				<p>Hanem a könyvből, palatáblából, palavesszőből és szivacsból bajok keletkeztek.
                    Mert meglátta Péterke, odatotyogott a tanítónéni elé s azt mondta neki a maga
                    selypecske módján:</p>
				<p>- Annusz néni, veden netem isz ojat, melt én isz szeletem madát!</p>
				<p>A leány kacagni kezdett ekkor, úgy, mint talán soha még s összevissza-ölelgette a
                    Péterke pihés fejét:</p>
				<p>- Jól van, te Maszatos Pali... Holnapra neked is elhozok mindent!</p>
				<p>S úgy is lett. Másnap délutánra Péterke megkapta az ábécés-könyvet, a palatáblát,
                    palavesszőt és a szivacsot. A szivacsot nyomban megvizezte, majd felkúszott a
                    kucikba s ott a palavesszővel olyan krikszkrakszokat rajzolt ki a palatáblára,
                    hogy mindenki kénytelen volt hangosan nevetni rajta.</p>
				<p>Mudrony Józsefné, mikor a kis tanítónő szívességét tapasztalta, meghatottan
                    sóhajtott föl:</p>
				<p>- Annuska, maga olyan jó hozzánk, hogy soha nem fogom elfelejteni ebbe az
                    életbe...</p>
				<p>- Semmi az, Mudrony néni - mosolygott fel gondtalanul a fiatal leány. - Mert
                    higyje meg, nincs jólesőbb érzés, mint örülni az apróságok örömének...</p>
				<p>...Azon a késő-őszi délutánon, amikor Mudrony Sanyi a tulipános-ládán gubbasztott
                    s Péterke a boglyakemence melegedőjén játszadozott elmerülve, a tanítónéni
                    feltűnően késett. Édesanyjuk a pitvarban mosogatott, de koronkint be-benyitott
                    azért a szobába:</p>
				<p>- Hogy vagytok, bogaraim?</p>
				<p>- Én játszot - szólt le Péterke a boglyakemence szegletéből.</p>
				<p>- Vigyázzatok, apróságaim s ne nyúljatok a tűzhöz! - intette őket a sok gondot
                    átélt mama.</p>
				<p>Sanyi értelmes arcocskával nyugtatta meg:</p>
				<p>- Tudom, édesanyám és Péterkére is vigyázok.</p>
				<p>Nehéz, nagyon nehéz volt az az ősz. Kietlen hangulat ült közeli és távoli tájon s
                    élő lélek alig jelentkezett az utcán. Csak a szél dörömbölt s a harangláb kötele
                    dobálódzott a szélben.</p>
				<p>Egyszer aztán finom árnyék lebbent el az udvarfelőli apró ablak előtt s
                    pillanattal reá a tanítókisasszony hangját hallotta Sanyi, amint a pitvarban
                    ráköszönt az édesanyjára. Mudrony Józsefné nyomban maga előtt tessékelte be a
                    csinos lányt, aki kedvesen zsörtölődött:</p>
				<p>- Az a csúnya Pali járt nálunk s alig tudtam kivárni, hogy elmenjen... Borzasztó
                    egy ember!</p>
				<p>A fiatalasszony tartózkodó mosollyal nézte a lányt:</p>
				<p>- De, azért nem haragszik reá túlságosan, Annuska.</p>
				<p>- Jaj, Istenem, mit tegyek? - mosolygott vissza Annus kisasszony s örömében és
                    zavarában megölelte Mudrony Józsefnét.</p>
				<p>Majd Sanyihoz fordult s megsimogatta:</p>
				<p>- Tudod-e a mai leckét, Sanyika?</p>
				<p>- Tudom, Annus néni - mondta engedelmesen a gyerek.</p>
				<p>Akkor a tanítónéni is melléje ült a hosszú ládára s betűzgetni kezdtek az ábécés
                    könyvből. Odakünn hideg alkonyatra állt: egy-két cselédlegényke teheneket
                    hajtott hazafelé a kútról. Lompos volt a tehenek szőre. Mivel az enyhemelegű
                    szobába is sűrű színek kezdtek betelepedni, Mudronyné, aki időközben
                    visszanézett a pitvarból, meggyujtotta a függő petróleumlámpát. Gyönge világ
                    rezzent föl a mestergerenda alatt. Péterke abban a szempillantásban kászálódni
                    kezdett a kucikból:</p>
				<p>- Én isz az asztaj mejjett fodot ojvaszni, mejt itt nem játot...</p>
				<p>És saját ábécéskönyvével, melyet a tanítónénitől csikart ki ajándékba,
                    odafurakodott az asztalhoz, lapozgatni kezdett a könyvben, miközben kerekre
                    tágult szemmel ámuldozott az ismeretlen betűkön.</p>
				<p>Annus kisasszony elmerülten magyarázgatott aközben Sanyinak, ámde Mudrony Sanyi
                    úgy vette észre suttyomban, hogy Annus néninek alighanem másutt járhatnak a
                    gondolatai, mert többször is elvétette a magyarázatot. Gondolta ennélfogva, hogy
                    valami gondja lehet a szép tanítókisasszonynak... A leány különben Sanyi nyaka
                    fölött nyúlt át később a fehér karjával s ettől az öleléstől szédülni kezdett a
                    fiú, olyan melege támadt. Szerencsére közbeavatkozott Péterke. Az apró ember
                    ugyanis odatotyogott a tanítókisasszonyhoz s az előtte ismeretlen m betűre
                    mutatva, annyit mondott selyp hangon:</p>
				<p>- Annusz néni, ez ojan, mint egy majasz!</p>
				<p>A leány föleszmélt mély álmodozásából s arculpaskolván a kicsi legényt,
                    ráhagyta:</p>
				<p>- Igazad van, Péterke: ez a betű csakugyan úgy fest, mint egy malac...</p>
				<p>De nem fejezhette be, mert a babszem-alak lapozván kettőt, csodálkozva szólalt
                    meg:</p>
				<p>- Annusz néni, ennet med fajta isz van...</p>
				<p>- Úgy van, virágom, - mosolygott a kisasszony - ennek a betűnek valóban farka is
                    van!</p>
				<p>Péterke azzal meg is nyugodott s csillapulván tudásszomja, visszatotyogott előbbi
                    helyére s ott tovább buvárkodott a könyvben, amelynek fantasztikus alakzatú
                    betűi elérhetetlen és megfoghatatlan talányokat jelentettek az ő apró eszének.
                    Mert az egyik betű a magasba ágaskodva kapart még feljebb, a másik betű ellenben
                    a mélyben kotorászott. Soha ilyen különös világot!</p>
				<p>Aközben Sanyi mamája is rég bejött a szobába, miután vastag pára rakódott a
                    kukkantásnyi ablaküvegekre. A sokat szenvedett teremtés szótlanul tett-vett a
                    boglyaskemence körül, amikor végül Annus kisasszony is fölocsudott a könyvből s
                    annyit szólt:</p>
				<p>- No, mára elég is lesz, Sanyi!</p>
				<p>Kicsiny csönd állt be. S ezt a kicsiny csöndet Mudrony Józsefné szakította meg
                    először, amikor felsóhajtott:</p>
				<p>- Nagyon szépen köszönöm, Annuska kisasszonynak, hogy szegénységünkben is annyit
                    teccik fáradozni Sanyival...</p>
				<p>- Nem jelent az nekem semmi fáradtságot, Mudrony néni - válaszolt kis mosollyal a
                    leány. - Szívesen teszem, mert Sanyi jófelfogású fiú s azonkívül gyakorolom
                    magamat addig is, amíg álláshoz tudok jutni valamelyik népiskolában...</p>
				<p>Itt abbamaradt a szó egyszerre s ijedten néztek össze. Mert megzörrent a
                    pitvarajtó s pillanattal reá benyitott a szobába Mudrony József maga.</p>
				<p>Siket hallgatás következett.</p>
				<p>Harminc esztendő körül járhatott a gazda, a közepesnél valamivel magasabb,
                    pirosarcú és zömökvállú ember volt, cölöpszerű combokkal. Vastag és a két
                    arcától messzire elálló sárga bajusszal... Véreresek voltak a szemei.</p>
				<p>Körülnézett először s hogy észrevette a takaros tanítónőt, valamivel
                    barátságosabbra vált az arca:</p>
				<p>- Isten hozta hozzánk, Annus kisasszony!</p>
				<p>- Köszönöm, Mudrony bácsi - mondta rebbenten a leány s kapkodva kezdett
                    készülődni. Mert Mudrony Józsefnek a nők körüli komisz híre elijesztette minden
                    alkalommal.</p>
				<p>Köszönt és hazafelé indult. Igaz, hogy nem is marasztalta senki.</p>
				<p>A fiatalasszony kísérte ki csak az udvarra s ott megszorította a csinos leány
                    kezét, felsuttogott olyan hangon, hogy ez a suttogó panasz mélyen belemarkolt a
                    kis tanítónőbe:</p>
				<p>- Mán megint ivott valahun, tán a kulcsárnénál... Istenem, mi lesz velünk ebbe a
                    szegénységbe!</p>
				<p>Amire Mudrony Józsefné újból a szobába nyitott volna be, férje már az asztalnál
                    ült. Kedvetlenül szólt:</p>
				<p>- Mi lesz a vacsora, asszony?</p>
				<p>- Paszuly - felelte a fiatalasszony, ölbeeresztett kézzel.</p>
				<p>Mudrony József a fogait kezdte csikorgatni:</p>
				<p>- A teremtésit ennek a paszulyának, három nap óta mindig csak azt eszek! A végin
                    még ki tanál hajtani bennem!</p>
				<p>- De mikor tudod, hogy semmi pénzem sincs a szegénységünkbe - próbált védekezni
                    riadtan a szerencsétlen teremtés.</p>
				<p>Mudrony Józsefnek azonban akkor már egészen másutt járhatott az esze, mert maga
                    elé könyökölve nézett föl sokáig a függőlámpa gyér világába. Nagy-nagy
                    hallgatás után így kezdte:</p>
				<p>- Menjél át Groszmann Jakabhoz s hozzál tőle két liter pájinkát, mivelhogy ma
                    estére beszélgetésre hijtam meg több régi barátomat és jóemberemet...</p>
				<p>Szegény Mudrony Józsefné itt már könyörgésre kulcsolta össze a keze ujjait:</p>
				<p>- Ember! Ember! Dehát hogy hozzak a zsidótul, amikor Groszmann mán a mult héten
                    szemembe mondta, hogy nem ad többet hitelbe! Majd elsüllyedtem
                    szégyenembe...</p>
				<p>- Csitt, azt mondom és ne világolj itt nekem összevissza! - rántotta rá a
                    félszemöldökét Mudrony József, aki kapatosnak látszott. - Ha én valamit
                    megmondok eccer, akkor az úgy van! Mán szóm volt Jankellel, mánmint Groszmann
                    Jakabbal s ő helyeselt mindent. Tuggya, hogy ledógozom nála... No, indujjál csak
                    békességgel!</p>
				<p>Mudrony Józsefné magára kapta virágos ködmönkéjét, melyet az édesapjától kapott
                    tavaly ilyenkor, visszatartotta serkedő könnyeit s a boglyakemence hátából
                    előkeresett két üveget. Az ajtóban állt már, amikor visszaszólt félénken:</p>
				<p>- Kik gyönnek majd hozzánk, hogy tuggyam?</p>
				<p>- Többen - mondta Mudrony József az asztal lapjára nehezedve - mivelhogy meg kell
                    beszélni a dógokat. Meghijtam Csalma Mátét, mer tizenkét katonaesztendőt szógált
                    ki, azonfelül meg háborúba járt, hát okos ember; el fog gyönni Lukács János, mer
                    ő szaladt a multiba az elől a kosz Tóth Antal elől, amikor megkergette a
                    temetőbül; szóltam Párnahaj komának, úgyszintén Bacsiknak, mer ők szomszédok
                    ketten. És akkorára meg kell gyönnie Szopkó Mihály leendőbeli sógornak is,
                    mivelhogy ma kaptam tőle levelezőlapot, a postán, hogy este kilenc körül itt
                    lesz Vinkócrul. Tudod, hogy megkérte az Erzsi hugod kezit, hát mielőtt bekötné a
                    fejit, előbb megtisztel a látogatásával minket is. Merha ösmerjük is mán Szopkó
                    Mihályt, de így hozza azt a becsület! Azonkívül szóltam még vagy kettőnek... No,
                    indujjál csak meg békességbe, Groszmann Jakabnak pedig mondd meg, hogy
                    barátsággal vagyok irányába...</p>
				<p>A szegény asszony elsietett s lépései csakhamar elvesztek a sötétben.</p>
				<p>Mert nagy hallgatás neszelgetett már odakint s egyetlen lélek nem haladt végig az
                    utcán. Olyan pillanat volt ez, amikor ijedten érezte mindenki, hogy a
                    temetődombon megmozdultak immár mély fekhelyeiken a holtak s fölemelkedvén
                    koporsóikból, rövidesen a falu felé kezdenek majd aláereszkedni.</p>
				<p>Mudrony Sanyi megszeppenve maradt vissza az édesapjával, akivel szemben már ebben
                    az apró korában is idegennek érezte magát. Péterke aludt már a kucikban.
                    Édesapja rossz kedvvel fordult néhányat a szobában, majd fújva ült le a hosszú
                    ládára s tenyerébe hajtotta a fejét. Nem szólt semmit s ezért Sanyi is
                    hallgatott, szorongva.</p>
				<p>Hosszú, igen hosszú idő múlt el attólfogva. Lehetett másfél óra is talán. Mudrony
                    Sanyi alig bírt ráeszmélni magára, mert már ebben a korában is sejtette, hogy
                    nagy bajok vannak a kis családban, csak azt nem értette, mi lehet az a baj,
                    amely miatt annyit epeszti magát az édesanyja? Közben álmos lett és elaludt s
                    valószínű úgy tette föl apja a boglyakemence melegedőjére, az összebújt Péterke
                    mellé.</p>
				<p>Egyszer aztán (nagy éjszaka lehetett már!) hangos szóbeszédre ébredt föl és
                    nézett körül a szobában. Édesanyja a hátulsó ágyra dűlt le ruhástól, úgy
                    párnára hajtott fejjel s jóideje szendereghetett már. Az apja éppen akkor
                    fejezhette be fontos közölnivalóját, mert így kiáltott fel:</p>
				<p>- A szájára kéne ülni minden nemesnek, mer csak hányják magokat, oszt nem dógozik
                    egy se!</p>
				<p>Siket csönd következett erre a kijelentésre. És akik a szobában üldögéltek, az
                    asztal körül és az első ágy mellé támasztott három széken, valamennyiöknek
                    lebukott a feje.</p>
				<p>De kevés időre csak. Mert ugyanakkor így kezdte Csalma Máté:</p>
				<p>- Én pedig azt állítom, Józsi barátom, hogy kár nekünk vesződni a nemesekkel, a
                    helyett lássunk a magunk dóga után. Úgy is nehezen vackolódunk el ebbe az
                    életbe, minek hozzá még ez a háborúság is?</p>
				<p>Ittak csöndben.</p>
				<p>Ámde ahogy letették volna poharaikat, Csanak András cipész csattant föl,
                    pulykavörös nyakkal:</p>
				<p>- Én pedig aszmondom, mint született nemes, hogy rá kén mán mászni a képire
                    minden vacok úrfélének. Engem is lenéznek, mer hivatalomnál fogva csizmadia
                    vagyok... De a teremtésit, ha méregbe gyövök egy nap, úgy belemártom
                    valamelyikbe a dikicset, hogy hóttszaga lesz tüle!</p>
				<p>S nagy felindultságában forogtak a szemei Csanak Andrásnak, amin nem is lehet
                    csodálkozni, lévén köztudomású, hogy legtöbb hazai cipészünk turbulens
                    hajlamoktól van telítve.</p>
				<p>Az indulatos cipész hangja már inkább tetszett Mudrony Józsefnek, mert többször
                    is rábólintott a szavaira:</p>
				<p>- Ez az igazság, András barátom!</p>
				<p>Mudrony Sanyi lélekzethalva figyelt oda minden szóra és noha alig nyiladozott még
                    az esze, nem tudott szabadulni a nyugtalanító érzéstől, hogy az apja, mihelyt
                    megszűnt reá nézve a komolyabb munkaalkalom, megint nem fér a bőrébe. Fölfelé
                    lázadozni szeretett volna, lefelé azonban megfojtotta volna a nálánál
                    tehetetlenebbeket. E természete miatt maradt aztán szerencsétlen egész
                    életére.</p>
				<p>Hanem ugyanakkor letette pipáját Lukács János útkaparó s egyszerre elhallgattak
                    mind. Mert sok tapasztalat volt jellemző vonása Lukács Jánosnak. Mint útkaparó
                    számtalan emberrel, gyalogutassal s egyéb vándorlegénnyel vetődött össze az
                    országúton, szóbaereszkedett velük, kicserélték nézeteiket, leszűrték az
                    idevonatkozó tanulságot s ez okból bölcs embernek tartották az útkaparót. És
                    méltán! Mert noha valóságos király volt azon az országútszakaszon, amelyet neki
                    kellett rendbentartani, soha nem bízta el magát.</p>
				<p>Meggondolt értelemmel kezdte most is:</p>
				<p>- Amondó vagyok én, mint Csalma Máté bátyám... Mit kezdjünk ki mink a nemesekkel,
                    amikor nekik is van elég bajok magoknak? Ha hányják magokat, hát csak hányják!
                    Nem azér mondom ezt, mintha félnék tőlök, mer egész életembe csak eccer szállt
                    csizmaszáramba a bátorság, mikor Tóth Antal elől szaladtam... Dehát a szent
                    hitte vóna, hogy még a mai világba is feltámad valaki hóttábul!</p>
				<p>Itt közbeavatkozott Mudrony József és feltartotta poharát annak jeléül, hogy
                    szólni akar. És szólt is:</p>
				<p>- Tóth Antalról, errül a bélpoklosról jut eszembe, hogy minek is híjtalak ide ma
                    éccakára. Nem is a nemesek végett, akikre köpök magamba, hanem a miatt a kosz
                    Barczali Gábor végett. Mert úgy tesz a szemtelennye, mintha az egész falu
                    zsiványokbul állna, oszt csak ő vóna a jó ember...</p>
				<p>És mert a többiek mind érdeklődéssel függesztették reá szemeiket a maró
                    pipafüstben, Mudrony József így beszélt tovább, egyre fokozódó méreggel:</p>
				<p>- Mer tuggyuk mind, barátaim, hogy amikor Tóth Antal visszagyött a temetőbül,
                    oszt odahaza ellopva tanálta mindenit, nagy szégyenbe esett a falu, ezt mán nem
                    lehet tagadni. Oszt amíg méreg ett itt mindenkit, hogy minek gyött vissza,
                    amikor aznap délután lett vóna a temetése, hát ez a piszok Barczali Gábor
                    szaladt hozzá elsőnek, hogy mindenki jó embernek tarcsa őt, oszt ő járt
                    házrul-házra, hogy mindenki aggya vissza azt, amit ellopott Tóth Antal házábul,
                    amíg Tóth Antal kinfeküdt a temetőbe, a butykába. Vissza is adtak mindent, csak
                    az az ing nem került meg, amit valami disznó alak húzott le Tóth Antalrul. Akkor
                    oszt odaadta neki a saját ingit ez a tolakodó pofa... De mi köze neki a falu
                    dógaihoz, mikor itt a községi bíró, nemes Boldizsár Menyhért úr?! Hát azért
                    híjtalak össze ma éccakára, hogy megtanácskozzuk a tennivalót. Mer amilyen méreg
                    esz, ha ezt a farizeus-pofát látom, hát eccer még igen rá tanálok mászni a
                    képire...</p>
				<p>Itt elhallgatott Mudrony József, a dologban mindazáltal nem határoztak ezen az
                    éjszakán. Mert mialatt Mudrony Sanyi a kucikból fülelgetett a szobában
                    egybeverődött nyolc-tíz szegény emberre, váratlanul közeledő lépésekre figyelt
                    föl a kiskapu felől... S két másodperccel később, mielőtt apja és társai
                    fölkaphatták volna a szemöldöküket a lépésekre, már be is lépett Szopkó Mihály.
                    De nem jött egyedül. Mert vele érkezett Sanyi nagybátyja, Balogh János, a fiatal
                    ácslegény is, aki a tavaszon inas volt még és akit senkisem látott másként, csak
                    bizakodó kedvben.</p>
				<p>Hangosan köszöntek az ajtóban, egyszerre mind a ketten:</p>
				<p>- Dícsértessék a Jézus Krisztus!</p>
				<p>- Szervusztok! - köszönt vissza Mudrony József, aki kálvinista hiten volt. És míg
                    barátai kíváncsian néztek a két messziről érkezett, hetyke kiállású legényre,
                    Mudrony József eléjük lépett s kezet rázott velük keményen.</p>
				<p>- Jani bátyám... Kedves Jani bátyám... - suttogta magában a kucik felől Sanyi.
                    Mert édesanyja öccsénél alig ragaszkodott bárkihez is több szívvel a
                    világon.</p>
				<p>Édesapja katonamódra fordult Szopkó Mihályhoz:</p>
				<p>- Nem vót bajotok a setét úton?</p>
				<p>- Nekünk? - feszítette ki a mellét sok önérzettel a katonaságot kiszolgált,
                    fiatal Szopkó Mihály. - Ki merne velünk szembeszállni? Mindössze a Mária-tanya
                    alatt láttunk egy olyan kutyát, hogy keresztbeért az országúton - és itt már
                    leengedte némileg a hangját. - Igaz, kitértünk neki, mer tisztába vótunk vele,
                    hogy másvilági lélekkel van dógunk. De azért megmarkoltuk a bot végit...</p>
				<p>Az idegen hangra hirtelen fölocsúdott mély álmából Mudrony Józsefné is, felült az
                    ágyban, úgy ruhástul, megdörzsölte a szemét s felkönnyezett:</p>
				<p>- János öcsém... János öcsém...</p>
				<p>S csak a nyakában állt meg, mialatt nedvesre sírta a legényke vállát, aki -
                    szokása ellenére - elkomorodott erre. Az érzékeny jelenet elől észrevétlenül
                    kihúzódtak a szobából Mudrony József ivótársai s egyszerre csak négyen maradtak
                    a szobában, a két gyereket nem számítva. Szopkó Mihály így intézte ekkor a szót
                    Mudrony Józsefhez:</p>
				<p>- Józsi sógor, elgyöttem hozzád illendőségbül, mivelhogy becsületes szándékban
                    vagyok. Mivelhogy be akarom kötni a fejét a János sógor hugának, Erzsébetnek,
                    mánmint a te kis sógornődnek. Evégbül vagyok itten!</p>
				<p>- Jani bátyám... Jani bátyám... - suttogta maga elé a melegedőn csaknem
                    szívszakadtan Mudrony Sanyi.</p>
				<p>De a fiatal nagybácsi még mindig nem vette észre.</p>
				<p>Akkor így válaszolt Mudrony József Szopkó Mihálynak, miközben újból megrázta a
                    kezét:</p>
				<p>- Isten hozott benneteket, Mihály sógor!</p>
				<p>A két sógor, névszerint Szopkó Mihály és Balogh János, körülnézett erre a puszta
                    szobában. De mikor látták a nagy szegénységet, egy mélyet sóhajtottak.</p>
			</div>
			<div type="chapter">
				<head>IV.</head>
				<p>Néhány nap mult el aztán.</p>
				<p>Akkor már hótól volt szelídfehér a táj, mindössze a falu alatt elterülő széles
                    völgy közepén húzódott végig egyetlen szürkés csík: a Ronyva-patak folyása volt
                    az ottan.</p>
				<p>Előzően négy napig tombolt a hóvihar s mint a faluig vergődött utasnépek
                    beszélték, északabbra, valamivel Tavarna fölött, egy fordulót úgy befútt a szél,
                    hogy a személyvonatot is belepte az utasaival együtt, akik Homonna felé
                    törekedtek, a nagy hegyek irányába. Azóta azonban napszámba fogott tótok
                    lapátjai már kiásták a megrekedt vonatot. Ha igazat lehet adni a szállongó
                    híreknek.</p>
				<p>Azóta Szopkó Mihály meg Balogh János útnak kerekedtek rég, néhány órával az
                    ítéletidő kitörése előtt még s ez oknál fogva nem látszott lehetetlennek, hogyha
                    - valahol Barancs és Jesztreb táján - bele találtak keveredni az orkánba,
                    esetleg farkasok ették ki őket a csizmáikból. Igaz ugyan, hogy a farkasok
                    elsősorban a tótokra szoktak utazni, ezzel szemben Szopkó Mihály és Balogh János
                    magyaroknak vallották magukat. Különösen Szopkó Mihály, aki a honfoglaló ősök
                    ivadékain kívül fitymálva intézett el minden más nemzetiséget.</p>
				<p>Hogy nem időztek túlontúl a Mudrony sógorék házában, oka lehetett ennek nemcsupán
                    a riasztó szegénység, hanem az a körülmény is, hogy a sokat szenvedett
                    fiatalasszony, miközben Mudrony József házon kívül tartózkodott, kisírta magát
                    János öccse és leendő sógora, Szopkó Mihály előtt. A két sógor úgy döntött erre,
                    hogy a legelső kínálkozó alkalommal felgyalogolnak a Vihorlát alá, Vajda György
                    számadókanász sógorhoz s neki mondják el a dolgokat. Hihető volt, hogy Vajda
                    György figyelmeztető szavaira észretér majd Mudrony József is. Vajda Györgyben
                    ugyanis oly hajmeresztő erő lakozott, hogy ő előtte mukkanni sem mert Mudrony
                    József.</p>
				<p>Balogh János nagybátyja és Szopkó Mihály bácsi látogatásának Sanyi örült
                    legjobban. Mert a két rokon látogatása - egy-két napra legalább - elverte a ház
                    nyomasztó hangulatát. Kis falovat is hoztak Péterkének, Sanyi pedig új sapkát
                    kapott tőlük. Mudrony Sanyi igazi öröme az volt azonban, ha a nagybátyját
                    faggathatta ki az emberek és a világ dolgairól meg arról, hogy micsoda
                    kalandokban volt részük, amíg idáigverték magukat Vinkócról. Balogh János
                    különben némi pénzt is adott át a nénjének, melyet a szülei juttattak el hozzá.
                    S Mudrony Sanyi édesanyja megenyhült valamit, amikor látta, hogy legalább a
                    szülei-házban gondolnak reá... És míg a fiatal nagybácsi távoli dolgokról és
                    idegen országutakról mesélgetett fáradhatatlanul mosolyogva, észrevétlenül a
                    Sanyi haját simogatta. Mert ő is szerette a nyilteszű kisöccsét s édesanyja
                    előtt nagy jövőt jósolgatott neki.</p>
				<p>Hanem ez is elmúlt!</p>
				<p>Harmad- vagy negyednapon, jókor délelőtt, fölszedelőzködött Szopkó Mihály meg
                    Balogh János, miután előbb Szopkó Mihály a lakadalmába hívta meg Mudrony József
                    sógort és Mária sógorasszonyt, mármint a feleségét. Lett volna pedig az esküvő
                    az elkövetkezendő év februárius havának harmadik hetében, ha odáig
                    valamennyiöket életbentartja az Isten... Azzal elindultak, úgy számítván, hogy
                    ozsonnatájt Vinkócon lesznek. Egyelőre azonban kétséges maradt, el tudták-é
                    verni magukat hazáig, mivel félni lehetett, hogy útközben érte el őket a
                    hófúvás... Akkor pedig nyomorult vége lehetett Szopkó Mihálynak is, Balogh
                    Jánosnak is. Különösen ha a Nagyerdőnek vették az utat, amelyben toportyánoknak
                    volt szokása üvöltözni hasonló fergetegek idején.</p>
				<p>De hogy elmult volna a hóvihar s szelíd fényben simult ki a tájék, Mudrony Sándor
                    elunván magát kissé, így szólt anyjához:</p>
				<p>- Édesanyám, elmennék játszódni keveset Stefán Jancsiékhoz, ha el tetszene
                    engedni. Vigyázni fogok magamra.</p>
				<p>- Nem bánom, kisfiam, - szólt rá halkan az édesanyja - csak vedd fel a
                    ködmönkédet és gombold be jól. És ne maradj el sokáig, mert tudod, hogy ketten
                    vagyunk csak Péterkével, hát nincs, aki érted menne majd...</p>
				<p>Sanyi komoly szemmel mondta rá:</p>
				<p>- Még este előtt itthon leszek, édesanyám. A fiatal mama rásegítette ekkor
                    Sanyira a kisködmönt, aki lehajolt és az asztal lábánál lovacskázó öccsének
                    megcsókolta a homlokát. Péterke fölnézett a bátyjára s szippantott egyet az
                    orrán:</p>
				<p>- Hozzáj netem szutjot!</p>
				<p>Két perc mulva a nagyutcán baktatott már lefelé Mudrony Sanyi behúzott nyakkal,
                    mert csípős volt a levegő. Édesapja újból nem tartózkodott odahaza, mivel jókor
                    hajnalban fuvarba ment el Gálszécsre vagy hova is... Fehér volt a világ, mert
                    azóta, hogy tegnap estetájt elpihent a hóvihar, nagy pelyhekben szakadt a hó
                    délig... Ez a hó frissen hersegett az apró csizmái alatt s alig találkozott
                    valakivel. Ahogy azonban a református paplak elé ért volna, nyilt a kapu s éppen
                    Kónya János tiszteletes úr nézett ki rajta, mintha elmenőben lett volna
                    valamerre. Ámde amint megpillantotta az előtte elbaktató gyereket, nagyot
                    kiáltott:</p>
				<p>- Hóha-hopp, barátja az erénynek, sohasem jöhettél volna jobbkor! Hogy is hívnak
                    barátocskám?</p>
				<p>- Mudrony Sanyi vagyok - állt meg tisztelettudón.</p>
				<p>A tiszteletes úrnak szemlátomást kedvére volt a válasz:</p>
				<p>- Ahá, tudom már! Tehát a Mudrony József fuvaros fia minden föltevés szerint s
                    ebben az esetben hihetőleg te is az Evangyéliom szerint reformált keresztyén
                    Anyaszentegyház hívei közé számítasz... Nemde?</p>
				<p>Sanyi nem értette a kérdést, zavartan topogott a hóban. A tiszteletes úr erre
                    egyszerűbb alakjában adta föl ugyanazt a kérdést:</p>
				<p>- Református vagy, úgy-e bár?</p>
				<p>- Igenis, pap bácsi, kérem szépen, református vagyok, csak az édesanyám katolikus
                    - felelt illemtudón Mudrony Sanyi.</p>
				<p>Kónya tiszteletes úr, a rab-prédikátorok utóda, itt felszisszent:</p>
				<p>- Elég baj, hogy híveink - megfeledkezve az elődök szenvedéseiről - ily
                    könnyűszerrel állnak össze a pápistákkal, de most úgyis másról van szó, barátja
                    az erénynek... Arról van szó jelesül, hogy szaladj le a postára s hozd fel az
                    újságomat. Egy krajcárt fogsz kapni! Napilap hiányában tudniillik képtelen
                    tájékozódni az ember, hogy micsoda komiszságon törik a fejüket már megint azok a
                    kótya szélbaliak!</p>
				<p>Az utóbbi szavakat inkább sajátmagához intézte Kónya tiszteletes úr. Sanyi is
                    hallotta ugyan ezeket a szavakat, de nem értette őket. Inkább sejtette csak,
                    hogy a tiszteletes úr nincs megelégedve bizonyos szélbaliakkal.</p>
				<p>Kónya János református lelkész úr, aki járhatott ekkor a negyvenedik esztendeje
                    táján, most már határozott formában szólította föl a gyereket, aki a hidegtől
                    pirosra-festett arcocskával állt előtte:</p>
				<p>- Hát leszaladnál az újságomért, barátom?</p>
				<p>- Igenis, pap bácsi, kérem szépen - válaszolt szolgálatkészen Mudrony Sanyi.</p>
				<p>Már szaladni akart éppen s aközben észrevette, hogy a dombon álló iskola felől
                    ugyanakkor a lelkészlak irányába ereszkedik alá Szikora tanító úr. A tiszteletes
                    úr egyébként utánakiáltott még:</p>
				<p>- Csak a tiszteletes úr napilapját kérd, a többit már érteni fogják a nélkül is!
                    Ha szerencsésen jársz utadban, egy krajcár lesz a jutalmad!</p>
				<p>De Mudrony Sanyi aligha hallotta ezt, mert akkor már a Gulyvász-köz táján
                    trappolt lelkendezve. A gondolat ugyanis, hogy egy krajcárt adhat át ma az
                    édesanyjának, mélyen meghatotta. Örömmel vágtatott le tehát az alvégre, ahol a
                    postaépület volt. Ott lihegve kérte el a pap bácsi újságját, aztán aló,
                    visszafelé! Amint lábujjhegyen benyitott volna a pap bácsi szobájába, fujtatott,
                    akár egy kis masina s a verejtéktől nedves volt a halántéka.</p>
				<p>Lábujjhegyen nyitott be s talán ezért volt, hogy nem vették észre. Mert akkor már
                    ketten voltak a szobában rajta kívül.</p>
				<p>Az asztaltól jobbraeső szobarészben a tiszteletes úr járkált föl és alá, hátul
                    összefogott kézzel, míg a szoba másik felében Szikora tanító úr járkált föl és
                    alá. A tanító úr azonban a hasán kulcsolta össze a kezét s malmozott a
                    hüvelykujjával...</p>
				<p>Kónya János tiszteletes úr folytatta:</p>
				<p>- Mondom, meg kéne házasodni, tanító úr. Harminckettedik esztendejét túllépte
                    immáron: itt a végső ideje, hogy bekösse a fejét valamely házias erkölcsök
                    szerint nevelkedett kálvinista hajadonnak!...</p>
				<p>- Hiszen feleségül kellene venni valakit, ezt magam is érzem, - szisszent föl a
                    tanító úr. - De kit, tiszteletes uram, kit? Ezt mondja meg énnekem!</p>
				<p>Kónya tiszteletes úr maga elé merengett félpillanatra, miközben állát a markába
                    fogta, tokáját viszont a gallérjába mélyesztette:</p>
				<p>- Hát megmondom tanító úrnak, kit vegyen el! Annyira itt van, hogy csak a kezét
                    kell kinyujtania utána s akár a kebelére is zárhatja tüstént. Annuskára
                    gondolok, a kis tanítókisasszonyra... Boér Annusra, no!</p>
				<p>- Nem megy az olyan könnyen! - forgatta a nyakát kimelegedve Szikora tanító úr. -
                    Tapogatózom én szüntelenül olyas irányban, ámde minél tovább gondolkozom, annál
                    élesebben vagyok kénytelen belátni, hogy elháríthatatlan akadály meredez
                    szándékaim elé...</p>
				<p>És míg a tanító úr az asztal egyik oldalán járkált föl és alá, a tiszteletes úr
                    az asztal másik oldalán járt ugyanúgy. Az utolsó szavaknál Kónya János
                    tiszteletes úr fölkapta a fejét, szemöldjeit viszont a homloka közepéig húzta
                    föl:</p>
				<p>- S ugyan mi lenne az az akadály?</p>
				<p>Szikora tanító úr azonban, akinek szándékai halálosan komolyaknak látszottak, nem
                    folytathatta, mert ennél a pontnál közbeszólt az ajtóból Mudrony Sanyi, aki
                    időközben ráunt a várakozásra:</p>
				<p>- Pap bácsi, kérem szépen, elhoztam az újságot...</p>
				<p>- Igaz is, barátja az erénynek! - eszmélt föl a tiszteletes úr és kikapván a
                    gyerek kezéből a lapot, az asztalra helyezte.</p>
				<p>Aztán másodszor adta föl ugyanazt a kérdést:</p>
				<p>- S ugyan mi lenne az az akadály?</p>
				<p>- Megmondom! - kezdte most a tanító úr és az asztal tulsó oldaláról szembefordult
                    a tiszteletes úrral. - Az a baj, kérem, hogy a szóbanforgó hajadonra szemet
                    vetett az erdész úr Pál nevezetű fia, maga is erdészgyakornok s amennyire ki
                    tudom venni, a leány sem idegenkedik a fiatalember jelenlététől. Én viszont,
                    mint az életbe belekomolyodott ember, udvarlási képességek tekintetében
                    távolról sem vehetem föl a versenyt Fekete Pál nevű fiatal
                    ellenlábasommal...</p>
				<p>Itt megállt a tanító úr, Kónya tiszteletes úr viszont nem mondott semmit,
                    ahelyett gondolkozni próbált. Tudniillik másodszor is markába fogta az állát,
                    miközben többször hümmögött. De akkor így törte meg a hallgatást Szikora tanító
                    úr, miközben gúnymosoly rezgett a bajusza végében:</p>
				<p>- És én mégis azt mondom kérem, hogy komiszkodó ellenlábasomat ki fogom vetni a
                    nyeregből!</p>
				<p>- Hogy-hogy? - kiáltott föl Kónya tiszteletes úr.</p>
				<p>A tanító úr nem késett sokáig a magyarázattal:</p>
				<p>- Úgy kérem, hogy legközelebb megvizsgáltatom magamat a tisztiorvossal s
                    idegkimerültség címén szabadságoltatni fogom magamat erre az esztendőre. Arról
                    persze szó sem lehet, hogy az állami elemi iskolában folyó oktatás fennakadást
                    szenvedjen az elkövetkezendő szeptember haváig, minélfogva helyettesre van
                    szükség. Mást mondok! Méltóságos képviselő urunknál minden befolyásomat latba
                    fogom vetni, hogy hasson oda illetékes helyen, miszerint Annus kisasszony
                    állíttassék be helyettesemül. Őméltósága előtt természetszerűen föl fogom tárni
                    helyzetemet és megmásíthatatlan szándékomat...</p>
				<p>- Értem, értem - bólogatott Kónya tiszteletes úr.</p>
				<p>Szikora mester folytatta:</p>
				<p>- Már most mi következik ebből? Megmondom! Én idehaza fogok pihenni, miután
                    üdülőhelyekre nem telik egy tanítónak, Annus kisasszony viszont egész nap a
                    közelemben (nem is említvén irántam érzendő háláját) s így előbb-utóbb csak meg
                    fog szokni, később megkedvel... Arra pedig külön gondom lesz, hogy Fekete Pál
                    nevezetű ellenlábasom ne botorkálhasson túlsokat az iskola körül. Végső esetben
                    ki fogom utasítani! Nos, tiszteletes úr, mit szól a tervezetemhez?</p>
				<p>Kónya János református lelkész maga elé gondolkozott néhány szünetig és akkor így
                    felelt, halálos komolyan:</p>
				<p>- Szent meggyőződésem, hogy tanító úrnak nyert ügye van. Egyebekben, ami a dolog
                    meritumát illeti, magam is szívesen közbevetem magamat a méltóságos képviselő
                    úrnál...</p>
				<p>Itt azonban másodszor is közbeszólt az ajtóból Mudrony Sanyi:</p>
				<p>- Pap bácsi, kérem szépen, tessék ideadni már a krajcárt, amit meg tetszett
                    igérni az újságért!</p>
				<p>És míg a tanító úr idegesen kapta fejét az ajtó irányába, hogy ez a gyerek, akit
                    annyira kedvelt a kis tanítónő, most kihallgatta minden szavát, a tiszteletes úr
                    lelkesen kiáltott fel:</p>
				<p>- Hahó, barátja az erénynek, ebben tökéletes igazad van! Ám a vita leghevében
                    rútul meg találtam feledkezni erről a legelemibb kötelezettségemről! Mondhatom,
                    felette sajnálom!</p>
				<p>S azzal átadott neki egy fényes krajcárost. Sanyi pedig elindulhatott végül
                    Stefán Jancsihoz és öccséhez, Bélához, akiknek apja kertész volt a méltóságos
                    képviselő úrnál.</p>
				<p>Különös érzések közt vágott neki a falu nagyutcájának.</p>
				<p>Mert a gondolatra, hogy ma este egy krajcárt adhat át az édesanyjának, melegség
                    kezdett támadozni a szíve körül, ámde ugyanakkor megijedt attól, amiket a
                    tanító úr beszélt. Mert ha nem értett is meg minden szót, érezte mégis, hogy
                    valami baj fenyegeti Annus nénit, mivel a tanító úr a Pali úrfitól el akarja
                    venni az iskolába. S föltette magában, hogy mihelyt a szép tanítónéni
                    legközelebb átjön hozzájuk, mindent el fog mondani neki... Csak el ne felejtse
                    addig!</p>
				<p>S a havas nagyutcán súlyos gondjaitól búsítva igyekezett a kertészék lakása
                    felé.</p>
				<p>Ott állt ez a ház a méltóságos képviselő úr zúgófás kertjének északi kőfalához
                    ragasztva s hogy ismét erre a házra térült a szó, a szerző maga is sóhajt egyet,
                    mert a néhai emlékekre ismét megkörnyékezi a régi bú... A kertészlak bizonyára
                    egykori helyén áll ma is, de hová lettek régi lakói, akik oly közel álltak
                    valamikor a Mudrony Sanyi szívéhez? És hová sodródott el azóta Zehernye faluból
                    Mudrony Sanyi?... Áll a kertészház ma is, de nem az akkori bútorokkal és
                    képekkel... Ezek közül a képek közül már abban az időben kettőt örökre a szívébe
                    zárt Mudrony Sanyi. Az egyik a vadász esküvője volt, mely képen a vadász maga
                    terített asztalnál ült fehérruhás leányfeleségével és éppen koccintott vele. De
                    koccintottak az erdő szarvasai is, melyek testületileg jöttek el a lakodalomra.
                    Az alatt nagybőgőn játszott a medve, a prímet a róka húzta, őzikék és nyulacskák
                    viszont kecsesen táncoltak...</p>
				<p>Annál lehangolóbb volt a melléje akasztott másik kép, amelyen temették a
                    vadászt!</p>
				<p>Itt koporsóban vitte a derék embert négy gyászoló szarvas, a medve volt a pap,
                    őzecskékből telt ki a siránkozó gyászmenet, nyulacskák jajgattak, egy mankón
                    bicegő róka pedig keserves könnyeit törölgette zsebkendőjével.</p>
				<p>Négyen laktak a barátságos két szobában, mely fölött a titokzatos üvegház
                    következett már: Stefán kertész, a felesége, akiről olyasmit pletykáltak, hogy
                    erősen iszik s ott volt a házban a két gyermek is: Jancsi és Béla. Jancsi egy
                    évvel volt idősebb Mudrony Sanyinál, Béla pedig, akinek a képe tele volt hányva
                    rozsdaszínű szeplőkkel, éppen egyidős vele. Stefán Jancsi első osztályba járt
                    ezen a télen... Mudrony Sanyi később, mikor már növekedni kezdett s még azután,
                    amikor messzire verte el az élet, nagy megindultsággal álmodta vissza magát
                    sokszor a kertészlakba, melyhez annyi boldog emléke kötötte... Ámde amint
                    hervadozni kezdtek ezek az emlékek, idővel csak annyi maradt meg benne, hogy
                    származására rusnyák volt a kertész és neje. Hiszen csak rá kellett nézni a
                    kertészre, hogy mindenki tisztában legyen vele: ősei Koriatovics Tódor vezérrel
                    ereszkedtek alá magyar földre, mely tárt karral ölelte őket magához, Stefán
                    kertész mindazáltal, akinek jámbor arca maga a jóság volt, váltig az
                    ellenkezőjét erősítgette. Azaz hogy kisorosz voltát nem tagadta föltétlenül,
                    csupán azt igyekezett bizonyítani, hogy nagyapja a magyar ügy védelmében fogott
                    kaszát és feszítette ki egyenesbe, amikor meg talált szorulni Kossuth Lajos és
                    nagy bajában segítségül hívott magyart, tótot meg rutént egyaránt... Haj, de
                    régen volt! Stefán kertész egyebekben magyar-rusznyák keverékkel beszélt és
                    valahányszor hazafiságról esett szó, öklével döngve ütött egyet a mellére:</p>
				<p>- Ja szom magyarszki zember!</p>
				<p>Nagy, igen nagy volt lelkesedése mindenkor a nemzeti ügy mellett.</p>
				<p>Ahogy - a hidegtől kicsípett pufók arcával - benyitott volna Mudrony Sanyi, s
                    köszöntötte a kertésznénit, aki ezúttal is pityókosnak tetszett, Stefán Jancsi
                    és Stefán Béla örvendezve sietett eléje. Megölelték mind a ketten:</p>
				<p>- Hogy vagy, Sanyi? De rég nem láttunk, Sanyi!</p>
				<p>- Megvagyok - mondta kissé elfogódottan Sanyi. Levertsége amiatt való volt, mert
                    valahányszor a kertészékhez lépett be, látnia kellett, milyen más itt az élet,
                    mint az ő házukban. Itt sohasem volt baj a kulcsárné miatt. Igaz ugyan, hogy
                    ezzel szemben elég gyakran volt kapatos a kertész felesége s ezen a hátrányos
                    helyzeten aztán - mély filozófiával! - úgy igyekezett átsegíteni magát a
                    kertész, akinek valami ok folytán szakadatlanul könnyezett a szeme, hogy
                    olyankor ő is felöntött a garatra.</p>
				<p>Ilyen apró kisiklásoktól eltekintve azonban nagy nyugalom volt a kertész háza.
                    Különösen unalmas délutánokon szeretett itt tanyázni Mudrony Sanyi s
                    gyerekszívében olyankor nagy-nagy szánalommal gondolt az édesanyjára.</p>
				<p>Stefán Jancsi és Stefán Béla a közben kész volt az indítvánnyal:</p>
				<p>- Mit csináljunk most, Sanyi? Játszunk vagy meséljünk egymásnak?</p>
				<p>- Meséljünk! - válaszolt Mudrony Sanyi.</p>
				<p>A nagyobbik Stefán-fiú kérdezte most fiatalabb barátját:</p>
				<p>- Aztán miről meséljek, Sanyi?</p>
				<p>- Csonkatehenfiáról - válaszolt egészen nekilelkesedve.</p>
				<p>Mert a Csonkatehenfiáról való csodálatos világ volt vágyainak mindene abban a
                    korában, amikor csaknem betöltötte már hatodik esztendejét. Általában az idegen
                    világok érdekelték, az elérhetetlen távolságok és az álomszerű szépségek. Őszi
                    estéken, mialatt apja messzi utakon zöröghetett el a szekerével, édesanyja pedig
                    a gazdasági udvarba ment át, hogy megfejje riskatehénkéjüket, ő a keskeny
                    tornácon várakozott. Péterke akkor már - Sanyi ölébe hajtva buksi fejét - mélyen
                    szuszogott és míg varangyosbékák ugrándoztak az udvaron, Mudrony Sanyi
                    olthatatlan vággyal sóvárgott el a pálházai és mikóházai hegyek irányába,
                    amelyek oldalain pásztortüzek csillogtak az őszben. Nyári betyároknak kellett
                    tanyázniok a tüzek körül, ha igaz és szalonnát piríthattak minden föltevés
                    szerint. Mert elkövetkezvén a hűvösebb napok, ők is a meleg kuckó felé kezdtek
                    húzódni, a hegyifalvak irányába. Így mondta ezt neki egy alkalommal Szopkó Miska
                    bácsi, aki teméntelen sokat hányódott mindenfelé, különösen katonakorában a nagy
                    manővereken. Miska bácsi tudta azt is példának okáért, hogy túl a
                    pásztortüzeken, valahol a telkibányai és regéci erdők legmélyén van egy
                    üveghuta, abban az üveghutában egy üvegfurulyát csináltak egyszer, a furulyába
                    belefújt valami fiatal legény s a tébolyító hangoktól megbolondult valamelyik
                    gróf leánya. A grófkisasszony szomorú sorsa olyan hatással volt Ferenc József
                    királyra, hogy valamennyi országában egyszersmindenkorra betiltotta mindennemű
                    üvegtilinkónak gyártását... Ó, ezek a távoli pásztortüzek későbbi életében is
                    gyakran késztették merengésre és búra Mudrony Sanyit, amikor idegen tájakon
                    hányódván, nem láthatta többé viszont feledhetetlen szülőföldjét...</p>
				<p>Stefán Jancsi mesélt-mesélt a közben Csonkatehenfiáról s Mudrony Sanyi és Stefán
                    Béla tátott szájjal hallgatta. Olykor-olykor megállt a varázslatos történetben s
                    azt kérdezte:</p>
				<p>- Mondjam még?</p>
				<p>- Mondjad! Mondjad! - sürgették azok ketten.</p>
				<p>Az okosszemű Stefán Jancsi mély lélekzetet vett ilyenkor az enyhe melegű szobában
                    s folytatta a csodálatos mesét, mialatt édesanyja a másik szobában varrogatott
                    szótlanul.</p>
				<p>Ilyen késő őszben, amikor már meleg mellé hajtotta őket az idő s még inkább téli
                    délutánokon legszívesebben mesélgettek egymásnak avagy történeteket mondtak el,
                    melyeket a felnőttektől hallottak félfüllel és amelyeket gyermekképzeletük
                    szerint átalakítva adtak tovább. A nagy játékok ideje azonban leginkább a nyár
                    volt...</p>
				<p>Az volt a világ!</p>
				<p>Olyankor bekalandozták a méltóságos úr kertjét keresztül-kasul és csak akkor
                    szeppentek meg, ha a méltóságos urat pillantották meg a kert valamelyik
                    utacskáján, amint fényes botjával feléjük fenyegetett. Lehetséges volt persze,
                    hogy azért kiáltott feléjük, mert magához hívta őket, a három lurkó azonban
                    ilyen alkalommal esze nélkül kezdett trappolni s nem is álltak meg, csak a
                    bokrok sűrűjében, ahol zakatoló szívvel lestek, reájuk talál-e a méltóságos úr,
                    aki ősztől tavaszig Pesten lakott. Más alkalommal a kis kápolna táján
                    futkároztak, amelynek déli oldalát piros rózsa futotta be ereszig és amelynek
                    rossz híre volt a faluban. Többen is látták éjfél körül, amint a kápolna ajtaja
                    előtt egy nagy fehér liba térdepelt s aközben félhangon imádkozott maga elé. A
                    kis kápolna közvetlen környékében egyébként egy barlangszájú üreg is volt,
                    amelyről azt állította Lukács János útkaparó, hogy Rákóczi Ferenc, mielőtt
                    lengyelföldi bújdosásra adta volna sokszor meggyötört fejét, abba ásta el
                    minden aranypénzét és egyéb vagyonát... E titokzatos pince barlangszája dohos
                    levegőt lehelt s ettől rémüldözött oly gyakran a két Stefán-fiú meg Mudrony
                    Sanyi. Ismét egyéb napokon elkóboroltak a kert északkeleti szegletéig, hol már a
                    falu dombjának volt a legteteje... Innét látni lehetett már a tavarnai zúgó
                    erdőt meg a széles tavarnai országutat. A tavarnai országúton sűrűn bukkantak
                    föl karavánok az ekhós szekereikkel, amelyekben oláhcigányok igyekeztek Galicia
                    felé s aközben éleseket rikoltottak. De a tavarnai országúton éppúgy láttak
                    egyéb vándorlegényeket is, amint kalapjaikat lengetve integettek egymásnak
                    távozóban. Mert távolodtak, mindig távolodtak egymástól... És Mudrony Sanyit
                    elmondhatatlan vágyakozás csüggesztette el, valahányszor a tavarnai fehér
                    országútat pillantotta meg. Hisz tudta, hogy az az országút vezet Vinkóc falu
                    felé, ahol ő is született s ahol anyai nagyapja, a híres ács lakott. Azon az
                    országúton gyalogolt el legutóbb Szopkó Mihály bácsi, meg anyai nagybátyja,
                    Balogh János bácsi...</p>
				<p>Stefán Jancsi akkor már befejezte a Csonkatehenfiáról való csodálatos mesét s
                    ahogy végül megállt volna, Mudrony Sanyira nézett:</p>
				<p>- Szép volt-e, Sanyi?</p>
				<p>- Nagyon szép volt - felelte álmodozó szemmel. Mert mintha egy tündérvilágból
                    kellett volna visszaébrednie a valóságra.</p>
				<p>Eljátszadoztak még darabkát s Mudrony Sanyi vette akkor a ködmönkéjét, hogy most
                    már muszáj hazamenni. Mert ezt igen szívére kötötte az édesanyja, odakint pedig
                    esti árnyék kezdett ráereszkedni immár a falu zugaira.</p>
				<p>Ahogy áthaladt volna a másik szobán, illendő módon köszönt a kertésznének:</p>
				<p>- Minden jót kívánok, Hanka néni!</p>
				<p>- Isten veled, fiam! - szólt vissza a kertészné, pillanatra föltekintve a
                    varrásból. - Mondd meg édesanyádnak, hogy rég nem volt már nálunk. Bizony
                    lelkemből sajnálom azt a jó teremtést.</p>
				<p>A két Stefán-fiú elkísérte Sanyit a kertkapuig, ott kezet fogtak vele, előbb
                    azonban meg kellett igérnie, hogy legközelebb megint eljön hozzájuk.</p>
				<p>Azzal nekivágott a nagyutcának s ködmönkéjét összébb vonta a nyaka körül. A
                    nyugati ég első negyedében meglátszott a holdsarló, amint üvegfényben lengett,
                    legalább két embermagosra a mikóházai Hallgatóhegy fölött. A kertészházzal
                    szemközt, hol a nagyutca tulsó oldalán, mély gödörben, a kút állt, jószágot
                    itattak éppen s olykor-olykor egy állat bőgte el magát, hosszan elnyújtott
                    bánattal.</p>
				<p>Tél volt, hó világított az alkonyatban s Mudrony Sanyi szaporán szedegette apró
                    lábait. Mert odahaza nyughatatlan lehetett már hosszú távolmaradása miatt az
                    édesanyja.</p>
				<p>A tiszteletes úr lakása előtt szinte belebotlott Barczali Gáborba, a Setéth
                    tekintetes úr igáslegényébe. Valami idegen emberrel haladt lefelé Barczali
                    Gábor, miközben fújva kiabált és fenyegetődzött:</p>
				<p>- Még most se került elé az ingi annak a vacak Tóth Antalnak, akit a temetőbe
                    húztak le rula!... Teremtésit az ilyen piszok falunak!</p>
				<p>Mudrony Sanyi észrevétlenül surrant el az igáskocsis mellett, akinek, noha
                    elvétve fújt is, jószívét költötték mindenfelé s édesapja, már mint Mudrony
                    József, még sem állhatta ki soha. A helyett megvetette és gyűlölte... Látta már
                    a lakásuk ablakának sárga fényét is, aztán benyitott a pitvarba s pillanattal
                    reá a szobába lépett, lábujjhegyen.</p>
				<p>Hanem az ajtóban megállt.</p>
				<p>Édesanyja ugyanis valami ruhát foltozgatott a függőlámpa beteg fénye alatt s
                    aközben egy könnyfakasztó dalocskát dúdolgatott nagy reménytelenségében:</p>
				<p>Elrepültek már a darvak,</p>
				<p> Isten tudja, merre vannak!</p>
				<p> Ifjúságom, ifjúságom,</p>
				<p> Elrepültél, mint az álom...</p>
				<p>Az ajtóban álldogált Mudrony Sanyi s az édesanyja bánatára könny esett ki a
                    szeméből. Péterke öccse azalatt az egész világról megfeledkezve játszadozott a
                    kucikban.</p>
			</div>
			<div type="chapter">
				<head>V.</head>
				<p>Néhány nappal később Mudrony Sanyi fölfelé baktatott a falun. Ott, a felvég felé
                    már, állt a Setéth tekintetes úr nemesi háza, oda vitt el valami három és fél
                    koronát, amelyet édesanyja kért kölcsön a tekintetes asszonytól, amikor
                    nemrégiben igen meg találtak szorulni a haranglábbal szemközt meglapult
                    paticsfalú házacskában.</p>
				<p>Koradélelőtt volt ez s Mudrony Sanyi csaknem elérte már a Setéth-portát, mely
                    előtt két topolyfa hallgatott a karácsonyt megelőző enyészeti csöndben, amikor
                    pillanatra megállt s tovább siklott szemével, a felvég irányába.</p>
				<p>Mert a falu északi vége táján egy szekér állt s éppen Szücs pátri akart
                    felszállni a szekérbe. Oldalvást és létrán. Szücs pátrinak szemlátomást az volt
                    a szándéka, hogy Újhelybe fog hajtatni a Szinyéri Márton szekerén.</p>
				<p>Mudrony Sanyi megállt tehát, de nyomban utána meg is indult sietve, hogy szem- és
                    fültanuja lehessen Szücs pátri szekérbeszállásának, amelyről annyit hallott már
                    a nagyobbak évődő beszédeiből.</p>
				<p>A falu legfeltűnőbb alakja gyanánt lehetett tekinteni Szücs pátrit.</p>
				<p>Igazság szerint Szücs István lett volna, Patakról költözött ide nyugdíjba s a
                    “pátri” becenevet a híres diákvároskából hozta magával. Ha olykor, nyögő
                    járásmódjával meg egy kampósbottal végiglépegetett az utcán, a gyerekek leesett
                    szájjal kezdték bámulni. Nem azért, mert állandóan kékszínű magyar ruhában és
                    pörge kalapban járt, hanem mivel olyan hájas volt, hogy ekkora szélességről még
                    mesékben sem hallottak az emberek. Magyar szabású csizmájának félszára akár egy
                    megfordított kupa, a hasa kerülete meg akkora, hogy két szíjat kellett
                    összevarrni, valahányszor nadrágszíjat rendelt a gálszécsi szíjgyártónál... A
                    faluban nagyjából annyit tudtak róla, hogy ifjabb éveiben a szépírástan
                    professzora volt a pataki kollégiumban s aki nem tudott kerek és kövér betűket
                    kirajzolni az általa diktált taktusra, annak léniával sózott egyet a két
                    lapockája közé. Néha azonban kettőt is... Legnagyobb élménye az volt a
                    falubelieknek, ha szekérbe készült felülni Szücs pátri, mivel egy ilyen
                    fölszállás minden esetben létrának igénybevételével és sűrű nyögésektől kísérve
                    ment végbe, amin valamennyi szemtanu mulatott titokban. Mert, sajnos, ilyen
                    gyatra hajlamúak ma az emberek.</p>
				<p>Most is, miközben a szekér közelébe ért volna Mudrony Sanyi, megállt úgy öt
                    lépésről, miután a professzor úr legalább negyedszer próbálkozott már neki a
                    létrának. De mert recsegni kezdett a létra, Szücs pátri keserűen nyögött fel,
                    szünetlen szuszogása közben:</p>
				<p>- Barátim, ti latrok, csak nem akartok időnekelőtte átsegíteni a túlvilági
                    nyugdíjba?</p>
				<p>- Csak türelem, tanár úr, - biztatgatta fuvarosa, az enyhe humorú Szinyéri Márton
                    - Istennek segítségével és a saját megtámasztásunkkal sikerül fölsegíteni majd a
                    tanár urat!</p>
				<p>Szücs István pátri sok bútól környezve emelte most a szemeit Szinyéri
                    Mártonra:</p>
				<p>- Márton barátom, te lator, megvasaltattad-é a hátsó ülést, amint azt legutóbb
                    meghagyám teneked? Mert ijesztő mérvben hajladozott alattam minden adandott
                    alkalommal...</p>
				<p>Szinyéri Márton fidélisen kanyarított bele a levegőbe a behomorított
                    tenyerével:</p>
				<p>- Az ülés meg van pántozva: Nadzon verhói kovács fél napig dolgozott az
                    erősítésén. Akár el is alhatik rajta a tanár úr... No, gyerünk csak!</p>
				<p>Ez az utóbbi biztatás a körötte nekigyürkőzött embereknek szólt.</p>
				<p>Abban a pillanatban a bal-hónalja alatt ragadta meg Szücs pátrit Polyák András,
                    ugyanakkor a jobb hónalja alatt Párnahaj János feszült neki a tanár úrnak,
                    mialatt Futó Mihály meg Szinyéri Márton minden inának megerőltetésével kezdte
                    tolni a hátuljánál fogvást... Recsegett a létra, fújtak az emberek, veresre
                    dagadt ki a Szücs pátri kerek képe, nagykabátjában gyöngyözött a halántéka...
                    Akkor egyszerre nagyot kiáltott Szinyéri Márton:</p>
				<p>- Hó-rukk!</p>
				<p>S ugyanabban a szempillantásban sikerült a szekérbe lendíteni föl Szücs pátrit.
                    Az emberek egy fölszakadt sóhajjal csattintották össze a tenyereiket, amelyek
                    mindegyikébe húsz fillért olvasott le a tanár úr, amiért segítségére voltak a
                    fölszállásnál. Akkor már a pántozott hátsó ülésen dagadozott Szücs pátri s
                    morózusan szólt oda a humorizálgató fuvarosnak, Szinyéri Mártonnak
                    tudniillik:</p>
				<p>- Ne komiszkodj, Márton barátom, te lator, hanem suhints a füle közé ennek a két
                    patkánynak! Mert elszállt az idő, életünk pedig rövidremért köztudomás
                    szerint...</p>
				<p>Szinyéri Márton hirtelen az első ülésbe ugrott föl s megrántotta a gyeplőt. Egyet
                    döccent a szekér s megindult Újhely felé. A három ember sokáig nézett a szekér
                    után, sűrű fejcsóválgatások között, később pedig maguk is kiléptek a Groszmann
                    Jakab italmérése felé, hogy beigyák az egy hatost.</p>
				<p>Mudrony Sanyi darabkát ott maradt még, mert a tanár úrral végbevitt inaszakadt
                    erőlködések megdöbbentették. Majd megfordult visszafelé, különös gondolatok
                    közt, hogy a három korona és ötven fillér kölcsönt átadja Setéthné tekintetes
                    asszonynak.</p>
				<p>Setéth Miklós földbirtokos úr öreg háza ott áll bizonyára ma is még az akkori
                    helyén, mikor maga a tekintetes úr sem él már többet. Nagy úrnak számított a
                    faluban, mivel volt vagy háromszáz hold földje, amelyet akkor vett át, amikor
                    édesatyja halála után hazajött a nyíregyházi huszároktól... Sanyi annyit
                    hallott mindössze addigi rövid életében, hogy a falubeli emberek gyakran
                    beszéltek a tekintetes úr jószívéről, amellyel nem egyszer lehajolt a
                    megszorult szegénységhez, meg hogy az egész vármegyében senki úgy nem tudná
                    járni a magyar táncokat, mint ő... Alig mult három éve, hogy megházasodott,
                    feleségül vévén valami másodunokahúgát s ebben az időben egy kis lányuk
                    totyogott már a régi ház szobáiban. Márta kisasszonynak szólongatták a cselédek
                    s lehetett úgy másféléveske.</p>
				<p>Mudrony Sanyi eközben, összébbvonva magán kopottas ködmönkéjét, befordult a
                    tekintetes úrék portájára s a verandán át rányitott a nappali szobára. Éppen a
                    tekintetes asszonyt találta odabent, amint a pohárszékben rendezgetett
                    valamit.</p>
				<p>Bátran kezdte:</p>
				<p>- Keziccsókolom, elhoztam kérem szépen a pénzt, amelyet édesanyám küldött, meg
                    azt is mondta az édesanyám, hogy köszöni szépen és hogy keziccsókolja Setéth
                    néninek...</p>
				<p>A tekintetes asszony eléje jött s annyit mondott csöndes hangon:</p>
				<p>- Szívesen, máskor is, Sanyi.</p>
				<p>Az álla alá nyúlt, magához emelte az arcát s annyit kérdett résztvevő
                    szívvel:</p>
				<p>- Aztán hogy vagytok odahaza?</p>
				<p>- Péterke meg én megvagyunk, - mondta Sanyi okos szemmel - csak sokszor rí az
                    édesanyám...</p>
				<p>A tekintetes asszony, még mindig fogva a Mudrony Sanyi állát, elsóhajtotta
                    magát:</p>
				<p>- Szegény!</p>
				<p>Mert tiszta szívvel volt mindenkor a fiatal Mudrony Józsefné iránt, akinek
                    szenvedései sokszor meghatották.</p>
				<p>Így maradtak jóideig (Sanyi a tekintetes asszonyra csüggesztett arccal), amikor
                    így törte meg a hallgatást a tekintetes asszony:</p>
				<p>- Várj csak, Sanyi, mindjárt adok két darab kalácsot. Az egyik a tied lesz, a
                    másikat majd Péterkének vidd haza!</p>
				<p>- Köszönöm szépen a jóságát Setéth néninek - mondta illendőséggel Mudrony
                    Sanyi.</p>
				<p>És míg a tekintetes asszony a kalács után keresgélt, a szomszéd szobából piros
                    szattyán-topánkáiban csak betipegett a ház szemefénye, Márta kisasszony.
                    Körülbelül abban a korában volt, hogy megtanulta egyik lábát a másik elé
                    rakosgatni.</p>
				<p>Szép apróság volt. Gesztenyeszínű a lenge haja s piros fülönfüggő csillant meg a
                    fehér fülcimpáin. Bátran tipegett oda Mudrony Sanyi elé s ráemelte szürkéskék,
                    nagy szemeit:</p>
				<p>- Hod híjnat?</p>
				<p>- Sanyi - mondta a fiú.</p>
				<p>A merész kisasszony a következő kérdést adta föl ekkor:</p>
				<p>- Szani, mit hosztál netem?</p>
				<p>Mudrony Sanyi kínos zavarba jutott, mert hiába tapogatta a ködmönkéje zsebeit, a
                    tekintetes asszony meg boldogan mosolygott föl, mialatt két darab kaláccsal tért
                    vissza:</p>
				<p>- Látod, fiam, ilyen haszontalan követelődző ez a kis semmiházi. A kalácsot pedig
                    neked hoztam...</p>
				<p>Sanyi megköszönte a kalácsot, a harmadfélesztendős Setéth Mártához pedig így
                    szólt:</p>
				<p>- Legközelebb egy igen-igen szép madarat hozok magának, kisasszonyka!</p>
				<p>Márta kisasszony tovább selypített:</p>
				<p>- Madajat?... Szép madáj jesz?</p>
				<p>- Aranymadár - mondta találomra Sanyi. Az apró kisasszony rábólintott, halálos
                    komolyan:</p>
				<p>- Az jó jessz...</p>
				<p>S eltipegett Mudrony Sanyitól, mintha valami sürgős és semmi körülmények között
                    el nem halasztható tennivalója akadt volna. Édesanyja mosolyogva nézett
                    utána:</p>
				<p>- Számontartó felesége lesz ez még valakinek valamikor!</p>
				<p>És Mudrony Sanyi, miközben a tipegő apróságon mosolygott maga is, dehogy gondolt
                    volna rá, hogy jöhet idő egyszer, amikor ő messzire elkerül szülőföldje tájairól
                    és nem lesz szabad visszatérnie majd arra a szülőföldre. És a régi-régi kedves
                    alakok közül nem marad körülötte akkorára senki más, mint Setéth Márta... Dehogy
                    jutott volna az eszébe akkor, hogy neki magának is nagy-nagy utat kell
                    megtennie addig és hogy akkorára számtalanan fognak meghalni békés módon, mások
                    csatákon hullanak el, hogy megtér majd őseihez Setéth tekintetes úr is és
                    Mudrony Sanyi, - messzi városokban élvén életét - ha elnéz egyszer maga körül,
                    nem fog látni senki mást, egyedül Márta kisasszonyt, amint tesz-vesz körülötte,
                    néha lehajlik hozzá s megsimogatja a homlokát. Mert a hites felesége lesz
                    akkorára Setéth Márta.</p>
				<p>Az apró kisasszony akkor már a másik szobába totyogott vissza, Mudrony Sanyi
                    pedig elköszönt a tekintetes asszonytól, aki utánaszólt még:</p>
				<p>- Mondd meg édesanyádnak, hogy minden jót kívánok neki! Igazán megérdemelné már
                    szegény asszony a jobb napokat...</p>
				<p>Az utóbbi szavakat azonban inkább sajátmagának mondta.</p>
				<p>- Köszönöm szépen Setéth néninek, - hálálkodott a gyerek - át fogom adni
                    édesanyámnak a jókívánságot.</p>
				<p>Hazafelé indult.</p>
				<p>Odakint felhőtlen volt az ég s a napocska minden erejével sütött. Ezt a fényt
                    azonban alig-alig lehetett érezni csak. Mert igen messze járt ekkor a nap: alig
                    három embermagasra tudott fölerőlködni a távoli Bodrogköz határkarimája fölé...
                    A falu is olyan ünnepváró hangulatban volt, karácsony előtt: ember, asszony alig
                    mutatkozott a nagyutcán. A Boldizsár Jánosék kertje alatt ugyanakkor mintha Tóth
                    Antal bukkant volna föl egy szempillantásra, amint leszegett fejjel halad-haladt
                    a kertek végében, félszemű lovát vonszolva maga után kötőféken. Mudrony Sanyi
                    arra gondolt éppen: ugyan mit kereshet a hótól belepett mezőkön a boldogtalan
                    Tóth Antal, kit a halálból való feltámadása óta valósággal kivetett magából a
                    falu, amikor merengéséből Barczali Gábor riasztotta föl:</p>
				<p>- Teremtésit a sok piszoknak, még most sincs annyi becsület a zsiványba, hogy
                    visszaadná az ingit, oszt evégett az én ingemet viseli!</p>
				<p>Barczali Gábor igáslegény tudniillik épp az alacsony félszer előtt veszkődött a
                    zsákokkal, mely alacsony félszer szorosan simult hozzá a Boldizsár Jánosék
                    házatájához s így szintén meglátta a kertek alatt tévelygő Tóth Antalt, aki egy
                    idő óta mintha nem lett volna egészen az eszénél. Ugyanakkor észrevette az utcán
                    baktató ködmönkés legénykét s odaszólt neki:</p>
				<p>- Ugyi, meggyött mán az apád?</p>
				<p>- Tegnap este gyött meg, Barczali bácsi - válaszolt bátor-okosan Mudrony Sanyi s
                    megállt tisztelettudón.</p>
				<p>S hozzátette még:</p>
				<p>- Azt hiszem, Isztáncson járt valahol.</p>
				<p>- Hát azt mondom én neked, fiatal öcsém, hogy eccer még rosszul tanál járni velem
                    az apád, az a híres!</p>
				<p>És míg Sanyi a lábát váltogatva álldogált az út szélén, Barczali Gábor így
                    beszélt tovább, azzal a nyilvánvaló célzattal, hogy sajátmagát biztassa meg:</p>
				<p>- Hogy mér mondom ezt? Azér mondom, mert kutya-ember az apád, akinek Isteni nincs
                    és csak hányja magát, a helyett, hogy meghúzódna a vackába. Engemet is fenyeget,
                    hogy majd elláttya a bajomat... Oszt mér? Azér, mer nemes létemre törődök ezzel
                    a kivetett Tóth Antallal. Ez mérgesíti őtet... Ő pedig csak parancsolni akarna
                    minden magánál kisebb embernek, felfele meg hajladozik, oszt a méltóságos úrnak
                    a talpát nyalja mindig, ha tanálkozik vele és leveszi előtte a kalapját. De a
                    háta megett rosszakat mond a méltóságos úrra is, mer ilyen piszok természettel
                    verte meg a Teremtő... Hát csak aszmondom én neked, fiatal öcsém, hogy az apád,
                    ha belém akar kötni, ne felejcse el, hogy marhaerő van a vállaimba...</p>
				<p>És itt már öklét rázta fenyegetőzve.</p>
				<p>Mudrony Sanyi pedig elnézte a zötyögőhasú, meredtszemű és kurtalábú
                    szolgalegényt, amint az ökleit emelgette és néha szorongott tőle egy kicsit,
                    mégis mosolyogni volt kénytelen. Mert érezte, hogy apja félkézzel árokba
                    hajítaná Barczali Gábort, ha arra kerülne egyszer sor. Nagyerejű ember volt
                    Mudrony József, sárgaszinű csálé magyar bajusszal, aki egyetlen embert tekintett
                    csak többre magánál: vőtársát. Vajda György számadókanászt a Vihorlátban. Igaz
                    másfelől, hogy Vajda György a két hüvelyk- és mutatóujja között szétrepesztette
                    az ezüst egyforintost.</p>
				<p>Mudrony Sanyi épp azon volt, hogy köszön és továbbmegy, amikor így szólt hozzá
                    Barczali Gábor, ezúttal már engedékenyebb hangon:</p>
				<p>- Te persze nem felelhetel az apád disznóságaiért... Hanem láttál-e már fehér
                    egérkét, fiatal öcsém, amelyek táncolnak, ha fütyölök nekik?</p>
				<p>- Nem láttam, Barczali bácsi - válaszolt megszeppenve Sanyi.</p>
				<p>Megszeppenése érthető volt, mivel fehér egérről soha nem hallott addigi életében,
                    azt pedig még álmában sem merte volna hinni, hogy ezek a fehér kis egerek
                    táncolni is tudjanak.</p>
				<p>Barczali Gábor igáslegény ezúttal már csalogatón kacsintott feléje:</p>
				<p>- No, gyere csak be!</p>
				<p>Mudrony Sanyi ugyan mindig tartott keveset a különös embertől, mindazáltal nem
                    tudott ellentállni a kíváncsiságának. Az egyik liciumnyíláson át túltette magát
                    a kerítésen s megindult Barczali Gábor után, akinek - úgy látszott - akad ráérő
                    ideje e téli napon, mert az istálló felé indult meg. Ahogy beléptek volna az
                    ajtón, kissé csípő, lószagú meleg csapta meg őket. A lovak háta mögötti térköz
                    tisztára volt seperve, az egyik sarokrészben pedig föl lehetett fedezni a
                    Barczali Gábor fekvőhelyét. A fekvőhely mellett nagyobb ládika, melyben -
                    szemlátomást - az alsófehérneműje lehetett berakva, a fekvőhely fölött viszont,
                    a falról, szögön csüngött az ünneplőruhája. S abban a pillanatban olyan érzése
                    lett Mudrony Sanyinak, hogy rendszerető ember lehet Barczali bácsi.</p>
				<p>Barczali bácsi akkor már - a nagyobb ládika mögül - alig észrevéve csinos
                    kalitkát húzott elő s a kalitkában ugyanakkor két fehérszőrű, pirosszemű egérkét
                    látott meg Mudrony Sanyi. És csaknem felkiáltott, miközben Barczali bácsi halkan
                    felkuncogott:</p>
				<p>- No, mit szólsz hozzájuk, fiatal öcsém?</p>
				<p>- Jaj Istenem, de szépecskék! - ujjongott föl magafeledten Sanyi.</p>
				<p>Barczali Gábor elmerengve bólogatott maga elé:</p>
				<p>- Azt meghiszem! Igaz is, hogy egy komédiás a tajtpipámat vitte el értük, akit az
                    apámtul örököltem...</p>
				<p>És akkor, a nélkül, hogy törődött volna többé a gyerekkel, furcsa danát kezdett
                    kidünnyögni az orrán Barczali Gábor, mialatt jobb-mutatóujjával az egyik
                    orrcimpáját ütögette. A két egérke váratlanul fölfigyelt, a két hátulsó lábára
                    ágaskodott és úgy tetszett akkor, de álomszerűen csak, mintha az egérkék forogni
                    próbáltak volna körbe. Barczali Gábor továbbdünnyögött, a két egér ugrált-ugrált
                    s olyan különös volt minden, de minden az istállóban. A lovak furcsa
                    felhorkanása, a Barczali bácsi dünnyögése és az egérkék önfeledt tánca.</p>
				<p>Sanyi egy mélyet lélegzett:</p>
				<p>- Istenem, de szép!...</p>
				<p>Ám Barczali Gábor ezt már nem hallotta többet.</p>
				<p>Mert akkorára otthagyta a kalitkát a két fehér egérkével, akik abban a
                    pillanatban abbahagyták a forgolódást, a helyett két első lábukat a kalitka
                    oldaldrótjainak támasztották és így - álló állapotban - piros szemmel kezdték
                    figyelni, mit csinál a gazdájuk? Legalább is így hítta Mudrony Sanyi.</p>
				<p>Barczali Gábor azt cselekedte azalatt, hogy valami szívfájdító dallamot
                    dünnyögött tovább az orra alatt, miközben egyhelyt topogott, majd nekilendült a
                    lovak mögötti szabad térnek, oldalra tartott lankadt karokkal, akár a
                    fürjmadár... Táncolni kezdett sajátmagának, azalatt egyre hangosabban
                    dünnyögött, oldalt-tárt két karral, már fel-felrikoltott nyersen, nekifutott a
                    szabad térnek, himbálva magát, visszahátrált káprázatos ügyességgel, zötyögött a
                    hasa, kurta lábaival dobbantott néha s ilyen pillanataiban hátravetette a fejét
                    olyan furcsa mosollyal, hogy Sanyi ijedezni kezdett... Ám új dallam következett
                    ugyanakkor, amelynek félig-meddig ki lehetett venni a szövegét is:</p>
				<p>Késő éjjel nem jó citerázni,</p>
				<p> A lyányokkal dubogósan járni...</p>
				<p>S már járta is, dobogva a talpaival. Lábait hol kivágta oldalt, hol toporzékolni
                    kezdett velök, majd ismét nekilendülve szaladt neki darabkát nesztelenül, akár a
                    fürj, mintha kifeszített karjaival a mennybolt alá igyekezett volna
                    fölszállni... Később dünnyögésbe halkult át újból a különös dalocska. Mindez oly
                    álomszerűen hatott, akárcsak alvás alatt s amikor végül abbahagyta volna
                    Barczali Gábor s még egy utolsót toppantván, megfordult, mintha másvilági nehéz
                    álomból tért volna magához Mudrony Sanyi.</p>
				<p>Akkor az igáslegény először helyére vitte vissza a kalitkát a két egérkével, majd
                    Sanyi elé lépett s vállára eresztvén le széles és kemény markát, így szólt hozzá
                    négyszemközt:</p>
				<p>- Hiszem, fiatal öcsém, amiket most láttál, hallgatni fogsz halálod
                    napjáig...</p>
				<p>- Igenis, Barczali bácsi - válaszolt elszorult szívvel Mudrony Sanyi,
                    reménykedve, hogy most már szabadulhat a fojtogató levegőjű istállóból, ahová
                    igazán akarata ellenére jutott be.</p>
				<p>S indult is már, amikor az igáslegény utánaszólt:</p>
				<p>- Tudod, fiatal öcsém, jókedvembe tanáltam lenni keveset nagy szomorúságomba...
                    Apádnak pedig mongyad meg, annak a híresnek, hogy ne igen hányja a hátulját, mer
                    nem ijedek meg tüle... Komisz kutya az apád, csakhogy nekem is marhaerő van a
                    vállaimba!</p>
				<p>Az utcán sietett már lefelé Mudrony Sanyi s összegombolta magán a ködmönkét, mert
                    az idő nekikomorodott időközben s úgy tetszett, hogy talán már ebédidőre
                    felsikong a hóvihar. Az idő is elhaladt aközben, lehetett már féltizenkettő
                    délelőtt s ez okból külön is sietett lefelé Mudrony Sanyi. Mert gondolta, hogy
                    odahaza esetleg aggódni talál miatta az édesanyja.</p>
				<p>Varnyuk rikoltoztak a kertek alatt s nem is találkozott senki mással az utcán,
                    csupán Pék Imrével meg Toronyival. Pék Imre épp azt magyarázta Toronyinak, hogy
                    azért nem tudták elfogni azt a nagy szürke nyulat, mely az elmult héten tévedt
                    be a falu utcájába, amelyet ők ketten nyomban üldözni kezdtek, mivel a nyúl,
                    noha fáradtnak látszott már, többízben meglepően felpaklizott előttük s ilyenkor
                    ők ketten, akik a nyúl farkában lihegtek közvetlenül, szintén fordultak az
                    oldalt cikkant nyúl után, ámde egymásnak, miközben csúnyán összeütötték a
                    fejüket. Valami háromszor egymásután... A nyúl előnyt szerzett ilyenformán,
                    végül is átszaladt az egyik udvaron, a kerítésen át neki a mezőségnek s ez volt
                    közvetlen oka, hogy Pék Imre meg Toronyi aznap nem ehetett nyúlpecsenyét.</p>
				<p>Toronyi - fölfelé menet a nagyutcán - egy szörnyűt sóhajtott:</p>
				<p>- Nem is lesz mán nekünk szerencsénk soha ebbe a kutya-világba, aszmondom én
                    teneked, Imre!</p>
				<p>Pék Imre rásóhajtott:</p>
				<p>- Így ver minket az Isten!</p>
				<p>Mudrony Sanyi jól hallotta ezt az eszmeváltást s aközben elbaktatott már a
                    Kigyóssyné háza előtt is. Szeretett volna otthon lenni minél előbb Péterke
                    öccsénél, aki bizonyára várhatta már odahaza. (Ám az is lehetséges lehetett
                    éppen úgy, hogy mindenről megfeledkezve játszadozott rongyhuszárjával a
                    kucikban.) De akkor mégis visszafordult s benyitott a Kigyóssyné háza kapuján.
                    Mert napok óta nem látta Annus kisasszonyt, a szép és okos tanítónénit, már
                    pedig terve volt, hogy elárulja neki mindazt, amit vele kapcsolatban Szikora
                    tanító úr mondott Kónya tiszteletes úrnak. Persze a maga szavaival s már
                    amennyire meg tudta jegyezni magának. Olyan érzése volt ugyanis, hogy veszély
                    fenyegeti Annus kisasszonyt.</p>
				<p>A pitvarban letopogta csizmájáról a havat s akkor kopogott illedelmesen.
                    Kigyóssyné asszony megint nem volt odahaza, de bent volt a szobában senki más,
                    mint éppen Szikora tanító úr.</p>
				<p>Lefogott lélekzettel állt meg az ajtóban, mert meglepetésében még köszönni is
                    elfelejtett.</p>
				<p>Az első pillanatban annyit látott mindössze, hogy a tanító úr elől összefogott
                    két karral járkálgat föl és alá a szobában, Annus néni pedig az egyik utcai
                    ablakban áll szótlankodva és lehajtott fejjel. Mintha nagy-nagy tanácstalanságba
                    esett volna, avagy mintha attól remegett volna, amit a következő pillanatban
                    kell majd hallania.</p>
				<p>A tanító úr megállás nélkül beszélt, szembetűnő izgatottsággal:</p>
				<p>- ...Egyszóval oda szeretnék kilyukadni igazság szerint, hogy nem várhatok
                    tovább! Betöltöttem immár a harminckettedik életévemet s feleség nélkül olyan a
                    férfi, mint felfutó paszuly nélkül a karó, hogy népi hasonlattal fejezzem ki
                    magamat...</p>
				<p>Annus kisasszony állt az ablakban és hallgatott.</p>
				<p>Szikora tanító úr észrevehető irgalmak között kiáltott fel:</p>
				<p>- Beláthatja Annus nagysád is, hogy ilyen állapotban nem bírhatom ki tovább lelki
                    egyensúllyal. Muszáj asszonyt keríteni a házhoz!...</p>
				<p>De itt már beleszólt Mudrony Sanyi is:</p>
				<p>- Keziccsókolom, Annus néni!</p>
				<p>Mert hatesztendős értelmével megsejtette valahogyan, hogy újabb veszély fenyegeti
                    a szép tanítónénit, akihez annyira ragaszkodott. Ezért kottyantott közbe.</p>
				<p>S a legjobb pillanatban!</p>
				<p>Annus kisasszony ugyanis fölrebbent váratlanul s már sietett is az ő kis barátja
                    felé, mintha a megmentője lett volna:</p>
				<p>- Isten hozott, Sanyika!... Teremtőm, de rég nem láttalak!</p>
				<p>Nem folytathatta azonban, mert a tanító úr akkor már levette kalapját a fogasról,
                    a sarokból előkereste az ernyőjét (télen, nyáron esernyővel járt!) s odaállt a
                    leány elé:</p>
				<p>- Beláthatja Annus nagysád, hogy fölösleges harmadik jelenlétében, - legyen bár
                    éretlen gyermek az a személy! - egyelőre el kell ejtenem a fölvetett téma
                    fonalát... Ajánlom magamat gráciájába!</p>
				<p>S a kis tanítónő nem marasztalta a tanító urat, akinek szemlátomást nagyon
                    komolyak lehettek a szándékai. A helyett mintha fölszabadult volna egyszerre s a
                    tanító urat feltűnő fesztelenséggel kísérte ki a pitvarba. Ott a kezét adta
                    neki:</p>
				<p>- Isten vele, tanító úr!</p>
				<p>Két pillanattal később a szobába libbent vissza Annus kisasszony s mindenekelőtt
                    azt cselekedte akkor, hogy lehajolt Sanyihoz s megcsókolta az arcát. Kétfelől
                    is:</p>
				<p>- Sanyika, Sanyika, sose jöhettél volna jobbkor!</p>
				<p>- Annus néni, kérem szépen, - fogott bele hadarva a gyerek, miközben forróság
                    öntötte el minden tagjában - azért gyöttem, mert a tanító bácsi beszélt valamit
                    Annus néniről...</p>
				<p>- Ugyan mit, te buksi? - s megcsapkodta kedveskedve az állát.</p>
				<p>S Mudrony Sanyi beszélni kezdett ekkor, a maga módja szerint persze. Hogy négy
                    vagy öt nappal előbb újságot vitt a pap bácsinak, ott volt a tanító bácsi is és
                    a tanító bácsi azt mondta akkor, hogy nem sokáig fog már tanítani, hanem Annus
                    nénit veszi tanítani az iskolába...</p>
				<p>- S ugyan minek? - kérdezte fölibehajolva a szép leány, miközben csöndben
                    kacagott föl.</p>
				<p>- Annak, - hadarta Sanyi - hogy akkor az iskolába nem ereszti be Pali bácsit, aki
                    erdészúrfi... Ennyit hallottam.</p>
				<p>S Annus kisasszony nem kacagott többet, még csak nem is mosolygott. A helyett
                    ráborult Mudrony Sanyi buckó fejére és sírni kezdett, de nagyon. Égő könnyei
                    végig folytak a gyerek arcán, akit újabb forróság bódított el. Végül kinyögte
                    valahogy:</p>
				<p>- Bántotta valaki Annus nénit?</p>
				<p>Annus néni azonban nem felelt, csak sírdogált-sírdogált. És Mudrony Sanyi,
                    bármint jártatta is az eszét, nem tudta, mit gondoljon magában a dolog
                    felől.</p>
			</div>
			<div type="chapter">
				<head>VI.</head>
				<p>A falunak, melyben apró és jelentéktelen történetünk lejátszódik, Zehernye a
                    neve, amint azt már érintettük is talán futólag. Domb oldalában feküdt, úgy a
                    magasság kétharmadában, református tornya pedig a legtetőn állt. A dombhát
                    északi vége egy még kiemelkedőbb magaslatban végződött, melyen a temető terült
                    el, ahol mindazok feküdtek és hallgattak érthetetlen módon, akik életükben oly
                    sokat civódtak egymással... Ennek a dombnak háttal volt a templom, inkább egy
                    középső dombháton, mert ugyanennek a dombvonulatnak egy-egy déli csúcsát is
                    lehetett fölfedezni: a Hecskét. Ezzel szemben a templom a Sután állt és
                    nyújtogatta nyakát a falu fölé, míg a temetőt a Szentandráskán lehetett
                    megtalálni. A Szentandráskától észak felé szélesebb völgy mélyedt ki, ezen
                    haladt hosszában az újhely-kassai vasútvonal, a vasútvonalon túl dombok, s még a
                    dombokon is túl, de szemmel alig megfogható messzeségben, a Vihorlát gerincéle
                    rajzolódott ki a menybolt első harmadáig. Nyugati irányba közeli hegyek, kelet
                    felé szintén hegyek tele sűrű erdőkkel, csak déli irányban volt szabad a határ:
                    Bodrogköz szélesedett ottan, amely fölött délibáb játszott melegebb napokon.</p>
				<p>Nemesi falu volt Zehernye, ámde erre az időre alaposan kikezdték már a tótok,
                    miután aggasztóan apadtak a nemesek. Úgy ötven esztendővel előbb kálvinista
                    bocskoros nemeseken kívül nem akadt idegen a faluban, amelyet akkor zengő erdők
                    öveztek még mindenfelől. Hanem ez régen volt: azóta alig fél-falunak számítottak
                    már a nemesek. Két okból pedig... Először, mert nem akartak szaporodni, hogy ne
                    darabolódjék tovább a törpebirtok, ámde mivel érthetetlen gőgjükben irtóztak
                    mindennemű munkától, a tótok gondoskodtak róla, hogy kihúzzák alóluk a
                    pokrócot... Ezek a tótok Amerikát járták meg előbb, volt némi kis pénzük és mert
                    Zehernye földjeinek híre volt messze határban, észrevétlenül, de annál
                    szívósabban nyomultak be a faluba. Nyelvük szerint magyarokká váltak ugyan az
                    idők folyamán, ámde hitükben megmaradtak római katolikusoknak s ez okból
                    tartózkodóan viselkedtek irányukban a kurtanemesek. Sőt bizonyos tekintetben le
                    is nézték őket. Ámde az egykori tótok épp ezzel a jelenséggel törődtek a
                    legkevesebbet: ahelyett túrták a földet és szaporodtak.</p>
				<p>A falu közepetáján, a tetőnek lendülő oldalon nyúlt ki a méltóságos képviselő úr
                    kertje és állt ódon kastélya. Maga a méltóságos úr csak nyaranta mutatta magát
                    odahaza: egyéb évszakokban Pesten élt, ahol is, mint képviselő, az ország
                    dolgait intézte. Utána Setéth Miklós tekintetes úr következett vagyon és rang
                    tekintetében, jöttek aztán a magukat hányó nemesek nyolc-tíz holdacskáikkal és a
                    tótok, akik szünet nélkül dolgoztak. Legvégül álltak a grófi bányában járogató
                    munkások, a napszámosok és zsellérek. Ez utóbbiak közé tartozott Mudrony József
                    is a szilaj természetével. Legislegutolsónak a cigánykovács számított volna, ha
                    kívüle nem lett volna a faluban Tóth Antal, meg a félszemű lova. Tóth Antal
                    azonban, mióta visszajött a túlvilágról, nem is jött emberszámba, annyira
                    megvetette mindenki. Kivévén Barczali Gábort.</p>
				<p>Mudrony Józsefet alacsony származása ingerelte mindenekfölött. Mert nagy
                    indulatok lobogtak benne, ámde nem tudta, mit kezdjen velök? A
                    hétszilvafásokhoz hiába dörgölőzött, azoknak nem kellett, mint nem az ő
                    rendjükből való. A tótokat viszont ő intézte el egyetlen vállrántással. Már ez
                    a semmilyen-állapot is idegesítette. De mert állhatatlan volt a libegő
                    szoknyával szemben, otthon állandóan sirdogált a felesége, ami szokatlan
                    durvaságra ragadtatta nem egyszer. Duhaj, féktelen őseinek vére dolgozott benne,
                    ámde a szegénység mindig lehúzta magához. Nyughatatlanságának egyik jele volt
                    például, hogy sokszor minden jogcím nélkül beleavatkozott a mások életébe.</p>
				<p>Ezt tette egy idő óta Barczali Gáborral is!</p>
				<p>Bosszantotta, hogy - a közfelfogással szemben - az igáslegény egyesegyedül mert
                    pártjára állni az ágrólszakadt Tóth Antalnak, attól pedig valósággal felbőszült,
                    hogy Barczali Gábor fittyet hányt neki is, sőt fenyegető üzeneteket küldözgetett
                    a számára. Föltette magában, hogy adandó alkalommal le is számol ezzel a nemesi
                    eredetű nyavalyás alakkal... Odahaza pedig egyre gyűltek a bajok ezalatt.
                    Hozzájárult mindehhez, hogy Mudrony Józsefnek - a szállongó hírek szerint -
                    legutóbb igen-igen kedvében járt a méltóságos úr kulcsárnéja. Beszélték
                    mindenfelé, hogy valósággal eteti Mudrony Józsefet, aki pedig nem vetette meg a
                    jófalatot.</p>
				<p>...Két vagy három nap választott már csak el a karácsonyi ünnepektől, amikor -
                    egy késő délelőttön - Mudrony Sanyi az urasági kerten vágott keresztül, hogy
                    minél hamarabb lehessen otthon. Valami félórával előbb édesanyja küldte el
                    Csalma Mátéhoz, akinek keskeny portája ott lapult meg a méltóságos úr kertjének
                    déli kőfala mentén... Küldte pedig az édesanyja nagy titokban és azzal az
                    üzenettel: nem szállítaná-e el őt és két fiát, Sanyit és Péterkét a szüleihez,
                    Vinkócra? Persze olyan valamelyik napon, amikor férje nem tartózkodik odahaza,
                    hanem távoli országutakon zörög céltalanul a szekerével. A fehérarcú szép
                    asszony ugyanis megunván a folytonos nélkülözéseket, meg a férje legutóbbi
                    fenyegető bánásmódját, eltökélte magában, hogy az első kedvező alkalmat
                    kihasználva s a dunnát, meg egy-két párnát magához szedve, Vinkócra szökik
                    vissza a szüleihez. Lesz, ami lesz!</p>
				<p>Mudrony Józsefnek azonban még álombeli sejtelme sem volt a felesége titkos
                    készülődéséről.</p>
				<p>Tehát kevéssel a karácsonyi ünnepek előtt, Mudrony Sanyi az urasági kerten haladt
                    el, az istállók táján, ahonnét jól lehetett látni a kastély meg a kulcsárlak
                    feljáróját. Mudrony Sanyi után néhány lépésre a vén Tománé totyogott száraz
                    galyfával a hátán, melyet a tavarnai erdő táján szedegethetett össze. De mert
                    csizmája nem volt, rongyokba bugyolálta a két lábfejét s így porzott a vékony
                    hóban, Sanyi után igyekezve szaporán, mialatt fel-felköhécselgetett.</p>
				<p>Mudrony Sanyi elhaladt már az istállók mögött, mikor a kulcsárlak felől a
                    kulcsárné kiáltása vert ki:</p>
				<p>- Jozsi!... Jozsi...</p>
				<p>Mert tótos volt a kiejtése a köpcös asszonyságnak.</p>
				<p>A vén Tománé abban a pillanatban utánaszólt az értelmes fiúcskának:</p>
				<p>- Hallod-e, fiam? Az a piszok nőszemély apádat hívogatja be, azt a hírest!</p>
				<p>Mudrony Sanyi meredt lábbal állt meg egyszerre s mély bánat sujtotta szíven. Mert
                    azt meg kellett értenie már ebben a korában is, hogy édesapja a kulcsárnét
                    szereti, ámbár egyes jó lelkek azzal igyekeztek vigasztalni kétségbeesett
                    édesanyját, hogy a kulcsárné körül csak a jó koszt miatt legyeskedik Mudrony
                    József... Megállt tehát Mudrony Sanyi, mérhetetlen keserűséggel a szívében, de
                    megállt a vén Tománé is, mialatt egyet lökött magán, hogy feljebbigazítsa a
                    galyfát. És látták ekkor, hogy a kulcsárné a kinyitott ablak félszárnyán kidugja
                    a fejét s úgy kiált másodszor is:</p>
				<p>- Jozsi!... Jozsi...</p>
				<p>És meglátták ugyanakkor Mudrony Józsefet is, amint lefelé haladt a kulcsárlak
                    lépcsőin. Holtbizonyos volt tehát, hogy a kulcsárnétól jött kifelé. A kulcsárné
                    azonban - szemlátomást - mondani akart neki még valamit s ezért kiáltott ki
                    utána az ablakon. Mudrony József megfordult erre a lépcsőn, visszafelé indult
                    meg s félszempillantás mulva újból eltűnt a kulcsárné lakásának ajtajában.</p>
				<p>Sanyi pedig, megzavarodván fejében, úgy állt ott az urasági istállók táján, mint
                    a szélütött.</p>
				<p>Akkorára - aprózott totyogásával - utolérte őt a vén Tománé s kaján tekintettel
                    kapta föl fejét a gyerekre:</p>
				<p>- No, fiam, most mán magad is láthatod, micsoda Zsobri ez a te apád! Hanem azt a
                    hordóhasú asszonyt se lenne kár tűzön égetni meg! Mert boszorkány a szemtelennye
                    vagy még annál is piszkosabb alak!... Node, érjek csak haza!</p>
				<p>Sanyi maga sem tudta, mint botorkált el szegényes lakásukig, ahol már várt reá az
                    édesanyja. Persze föltette magában előre, hogy arról, amit most látott,
                    hallgatni fog egész életében. Péterke a boglyakemence melegedőjén játszadozott
                    most is a rongyokból készített huszárral (egyéb játéka nem volt a legénykének!)
                    édesanyja krumplit hámozott.</p>
				<p>Ahogy kipirult arcával belépett volna Sanyi, édesanyja ráemelte fehér arcát:</p>
				<p>- Mit izent vissza Csalma bácsi, kedves fiam?</p>
				<p>- Azt izente vissza, édesanyám - fújta el egyetlen lélekzetre Sanyi -, hogy most
                    nem gyöhet, de ünnep után el fog gyönni velünk s újesztendőre Vinkócon lehetünk
                    nagyapáéknál. De csak abban az esetben gyön, ha nincs hófúvás. Mert ha hófúvás
                    van, ordasfarkasok kószálnak a Nagyerdő körül. A farkasok pedig megeszik a
                    magyar embert is, ha tót nem akad. Ezt izente Csalma bácsi.</p>
				<p>A mama ölébe engedte ekkor a két vánnyadt karját s nem tudott mit szólni. Ezzel
                    az üzenettel ugyanis egyelőre kútbaesett minden olyan számítás, hogy titokban
                    szüleihez szökhessen el az urától. Igaz, akadt volna egyéb fuvaros is a faluban,
                    csakhogy valamennyi előre követelte volna a fuvardíjat: ezzel szemben Csalma
                    Máté bizton belement volna az utólagos elszámolásba is. Testi-lelki barátja
                    volt - a régi világból még! - a sokat szenvedő fiatalasszony édesapjának,
                    Balogh Györgynek, aki - mint többen tudni fogják immár - nevezetes ács volt
                    Közép-Zemplénben, a legutóbbi évek óta azonban az egyik Andrássy grófnak lett
                    elsőgazdája a hardicsi molyván, akit tiszta értelméért s józan életéért fölötte
                    kedvelt nem csupán a tiszttartó úr, hanem maga a gróf is. Az utólagos fizetést
                    illetőleg nyugodt lehetett hát Csalma Máté. Tudta, hogy Balogh Györgynél jó
                    helyen van a pénze.</p>
				<p>Mudrony Józsefné úgy ült még mindig a karosládán, ölébehullt karokkal, mert nem
                    tudta, mitévő legyen mostan? Igazság szerint azzal sem volt még tisztában,
                    meglesz-e benne a bátorság, hogy szüleihez menjen vissza a hardicsi molyvára?
                    Mert amilyen szemérmes lélek volt rövidreszabott földi élete alatt, irtózott a
                    botránytól. Igaz, igaz: ha egyetlen szót üzen csak az apjának, ez az istenfélő
                    ember nyomban megsegítette volna. Csakhogy a sokat gyötrődött asszony
                    szégyenkezett egy ilyen lépéstől. Legszívesebben meghalt volna, ha vissza nem
                    tartja anyára szoruló két kisfia.</p>
				<p>Ült-ült a fiatalasszony, tehetetlenül a karosládán, Mudrony Sanyi pedig
                    lélekzetét visszafogva álldogált a szoba közepén, miközben báránybőrsapkáját
                    zavartan forgatta az ujjai között. Mert érezte, hogy tehetetlenné vált az
                    édesanyja, akit úgy szeretett. Akkor azonban hozzádöcögött Péterke öccse s
                    rongyokból összetákolt huszárját nyujtotta föl neki:</p>
				<p>- Szani, cinájd med, mejt jossz!</p>
				<p>Sanyi kezébe vette a megtépázott magyar királyi lovaskatonát, hogy rendbehozza
                    valamennyire, amikor - kisebbik fia hangjára - fölrévült a fiatalasszony:</p>
				<p>- Hát most mit csináljunk, Sanyi fiam?</p>
				<p>- Nem tudom, kedves anyám - mondta Sanyi és könnyek fojtogatták a torkát. Soha
                    olyan szerencsétlennek nem érezte magát, mint ebben a pillanatban, amikor
                    tanácsért fordult hozzá az édesanyja és ő nem tudott segíteni rajta.</p>
				<p>De akkor belobbant a vén Tománé, hogy még nagyobb kavarodást idézzen elő.</p>
				<p>Belobbant s megállt a szoba közepén. És amint megállt volna, két szál szoknyája
                    csüggedten hullt alá az élettől kiszívott lábszárain. Akárcsak karón a vitorla.
                    Körülnézett a szobában s nem látván Mudrony Józsefet, diadallal kiáltott
                    föl:</p>
				<p>- Lelkecském, lelkecském, engem az Isten küldött magához, hogy megsegítsem a
                    bajába! Mer láttam azt a komisz embert, amint a kulcsárnétól gyött ki,
                    vagyishogy megint betért hozzá...</p>
				<p>Mudrony Józsefné - a karosládán ültében - összerezzent s barna szemeit rebbenten
                    emelte a vén Tománéra, aki lihegett az izgalomtól:</p>
				<p>- Mi történt megint. Toma néni?</p>
				<p>- Mi? - nézte végig a szerencsétlen teremtést az ujjongó Tománé. - Majd rátérek
                    mindjárt! Mert meglestem azt a két betyárt, amint épp rőzsét hoztam a hátamon a
                    grófi erdőbül.</p>
				<p>Sanyi feszülten figyelt oda. Remélte ugyanis, hogy ezúttal többet sikerül
                    megtudnia a dolgokból, mint amennyit idáig sejtegetett. Tománé viszont köténye
                    sarkával végigtörülvén a száját, elmondhatatlan élvezettel fogott bele:</p>
				<p>- Gyövök, lelkecském, a grófi erdőbül a hóba, rongyokba bugyált lábbal, mer a
                    bakancsot, kit a vőm hozott haza eccer katonáéktul, elnyűttem mán s hogy
                    megkurtíccsam az utat, a méltóságos úr kertye véginek vágtam neki. Gyövök az
                    istálló alatt, amikor csak hallom hirtelennyébe, hogy az a polyák boszorka
                    kifele kijátoz a kulcsári ház ablakábul: Jozsi!... Jozsi!... Mingyár tudtam,
                    mirül van szó, megálltam vigyázva, hogy mi lesz most? Hát az vót, hogy az a
                    veszett ember, mán mint a maga férji, lelkecském, épp akkor lépett ki a kulcsári
                    ház ajtajábul, de mer a nevit kijátozta az a piszok asszony, megfordult és
                    bement megint hozzá. Biztosan valami jó tortát akart még neki adni, azér, hogy
                    szerelmeskedik és jáccik vele...</p>
				<p>Szegény Mudrony Józsefné halkan sírt föl e szavaknál s mialatt szeméhez emelte a
                    zsebkendőjét, megsemmisülten ismételgette maga elé:</p>
				<p>- Istenem, mit csináljak? ‘Sz csak ne vóna ez a két porontyom, már rég a Ronyvába
                    öltem vóna magamat, a lóusztatóba...</p>
				<p>Siket csönd állt be hirtelenül, miközben Sanyi szinte kővévált. Mert most értette
                    meg először életében, hogy édesapja - az édesanyja dédelgetése helyett - a
                    kulcsárnét kedveli inkább. Meredt állapotában mintha a nyelve is megbénult
                    volna...</p>
				<p>Mudrony Józsefné másodszor is felzokogott, magatehetetlenül:</p>
				<p>- Istenem, Istenem, mitévő legyek ebbe a nagy szomorúságomba? Csak a szüleim meg
                    ne tuggyák valahogy, mer akkor én meghalok szégyenembe...</p>
				<p>A vén Tománé itt már aszalt csípejére rakta a két tenyerét, a fejét meg rosszalón
                    forgatta, mint akinek egyáltalán nincs ínyére az ilyen nyavalyás
                    tehetségtelenség. És a fejét csóválgatta akkor is, mikor felvisított a
                    méregtől:</p>
				<p>- Hogy mit csinájjék vele? Megmondom én, csak maga ne vóna olyan mamlasz,
                    lelkecském! Először is telekijátozza a falut, hagy tuggya mindenki ezt a
                    disznóságot! Akkor oszt elmenni a méltóságos úr feleségéhez s bemártani mind a
                    kettőt, de jól, hagy dobja ki azt a csúnyaerkölcsű asszonyt! Ha oszt nincs
                    több tortasütemény, nincs szerelem se! Én mondom ezt, a vén Tománé, aki három
                    uramat tettem mán a sírba, most oszt nem szagolászhatnak a más szoknyája
                    körül!</p>
				<p>A fiatalasszony sírdogált azalatt, ami csak dühítette Tománét. Továbbcsattogott a
                    nyelve:</p>
				<p>- Szét kell ütni a szemtelennyeik között! Ha majd a méltóságos asszony kirúgta
                    ezt a gömböchasú nőt, maga, lelkecském, nem nyugszik meg, hanem elláttya a baját
                    annak a kosz urának is! Levelet ír a szüleinek, akkor oszt meggyön az édesapja a
                    fiával, meg a leendő vejivel s tán magával hozza a másik vejit is, azt a
                    kanászfőszámadót, akirül azt beszélik a faluba, hogy fejszével hasítja ketté a
                    vadkan fejit, merhogy olyan erő van benne... Az majd elintézi a drága urát, hogy
                    esne reszketés a lábába!...</p>
				<p>Abban a szempillantásban kivágódott az ajtó s olyat ordított valaki, hogy
                    beléremegett a szoba négy paticsfala:</p>
				<p>- Kuss!!</p>
				<p>A kivágódott ajtóban ott állt Mudrony József, fújva a bőszülettől. A szeme
                    forgott. Úgy látszik, lábujjhegyen nyitott be a pitvarba, ott megkapta fülét a
                    vén Tománé uszítása belülről s szórul-szóra kihallgatott mindent.</p>
				<p>S Mudrony József veszett ordítására olyan csönd állt be a szegényes szobában,
                    hogy hallani lehetett a szívek rémült zakatolását. A rákövetkezett
                    szempillantásban egyet dobbant Mudrony József, vasmarkával fölkapta a vén
                    Tománét, egyet forgatott rajta, kidöngött vele a pitvar ajtajáig, kinyitotta a
                    pitvarajtót s akkor olyan-egyet rúgott rajta, hogy Tománé lobogó szoknyában
                    repült egy hosszút s keményet zöttyent az udvar közepire, egy hókupac szélén. És
                    akkor köpött utána Mudrony József:</p>
				<p>- Ánciusát a banyájának!</p>
				<p>Tománé ijesztő jajveszékelésbe kezdett odakint, mert úgy látszott, megroppant
                    valami csontja:</p>
				<p>- Emberek! Keresztények! Megölt ez a gyilkos!</p>
				<p>Éppen akkor haladt el az utcán a zötyögőjárású Barczali Gábor s meghallván a
                    vénasszony jajkiáltozását, besietett a kapun s átfogván Tománét a hónalja alatt,
                    biztatgatni kezdte résztvevő szándékkal:</p>
				<p>- Mi történt magával, Toma néni? No, ájjék fel csak a lábára, kedves Toma
                    néni!</p>
				<p>Tománé még élesebben kezdett jajgatni ekkor, hadd értesüljön az egész falu az őt
                    ért szerencsétlenségről:</p>
				<p>- Az a lator vágott ki az ajtón, Gábor fiam! Jaj-jaj, végem van, ropogok minden
                    tagomba!</p>
				<p>Barczali Gábor a pitvarajtóra pillantott vissza. És a pitvarajtóban, de kissé
                    behúzódva, meglátta ekkor Mudrony Józsefet, amint ökölbeszorított kézzel nézett
                    farkasszemet a gyűlölt és megvetett igáslegénnyel, akinek minden bűne az volt, a
                    szemében, hogy jót szeretett volna tenni mindenkivel a világon. Szembenézett
                    Barczali Gáborral s azon gondolkozott éppen: menjen-é neki s ne üsse-é le
                    ököllel? De akkor megtorpant! Mert Barczali Gábor is halálos elszántan,
                    ugyancsak ökölberoppant marokkal nézett vissza reá, miközben ijesztőn fénylett
                    föl a szeme... Ez lehetett az oka, hogy mégis betette maga mögött az ajtót, nem
                    törődve vele, mint szállítja el Barczali Gábor a szomszéd házig a vén Tománét.
                    Ahelyett benyitott a szobába...</p>
				<p>Benyitott!</p>
				<p>Itt már nem bírt többé a féktelenségével. Olyat kiáltott, hogy a falon hangot
                    adtak reá a tányérok:</p>
				<p>- Hát ti utánam leskelődtök? A fene vitt vóna el, ahányon vagytok!</p>
				<p>S szikrázó szemmel nézett a feleségére.</p>
				<p>Hanem a sokat szenvedett fiatalasszony nem ijedt meg. Ez egyszer bátran nézett
                    vissza az urára:</p>
				<p>- Én nem leskelődök, csak mindenki aszmongya, hogy összeadta magát azzal a pohos
                    kulcsárnéval... A szemem ég ki a gyalázattul!</p>
				<p>Mudrony József úgy tett azonban, mintha semmit sem hallott volna. A magáét vitte
                    most is, miközben öklével olyat sujtott az asztalra, hogy a falon másodszor is
                    megcsörrentek a tányérok:</p>
				<p>- Te meg Csalmát hívod, hogy vigyen át benneteket szekérrel Vinkócra?! Vigyázzál
                    fattyú, merha az apád ellen vagy kitekerem a nyakadat!</p>
				<p>Ezt már Sanyi felé üvöltötte véres szemmel.</p>
				<p>Mudrony Sanyi két válla közé húzta be a fejét s rémületében úgy érezte, megszűnik
                    verni a szíve. Attól félt, hogy szét találja tépni az apja...</p>
				<p>Hanem ekkor az történt, amit álmában sem mert volna elképzelni: édesanyja, ez a
                    félénk teremtés, odalobbant nagyobbik fia elé s vakmerőn vágta föl fejét az
                    urára:</p>
				<p>- Nem hagyom a fiamat, mer én küldtem el Csalmáékhoz! Igenis, tuggya meg, hogy
                    haza fogok menni a két apróságommal, maga pedig mehet a kulcsárnéjához! Hogy nem
                    ég ki a szeme!</p>
				<p>S zokogni kezdett keservesen.</p>
				<p>Mudrony József olyan lett, mint a paprika: a zavartól is, a szégyentől is, hogy
                    így rajtakapták. Két ütőere kidagadt a nyakán, mint két kötél. Gyűlölettel nézte
                    végig a feleségét:</p>
				<p>- Kuss, te béka, mer széttaposlak!</p>
				<p>...Közeledett a karácsony: alig öt nap választott el tőle. Minden portán a Szent
                    Estére készülődtek: bobálykát sütöttek az asszonynépek, mialatt a férfiak és
                    legények suttyomban egy-egy pirinyó fenyőfácskát igyekeztek kivágni a grófi
                    erdőből. Ismételjük: suttyomban csak, mert jaj lett volna nekik, ha valamelyik
                    kerülő vagy éppen a kertész kapta volna tetten bármelyiküket! De ha nehezen is,
                    mégis csak került elő annyi karácsonyfa, hogy minden szegény háznak jutott
                    belőle egy... Mert nem szabad, hogy a kis Jézus megfeledkezzen a reménykedő
                    nebulókról, akár magyarok, akár tótok legyenek az istenadták!</p>
				<p>Csak a Mudrony-ház maradt rettegett csöndben.</p>
				<p>Édesanyjuk nekilátott mindazáltal, hogy némi lisztecskéből bélest s valami
                    bobálykát készítsen, mialatt Sanyi ijedezve üldögélt a karosládán. Mert nem
                    tudott szabadulni a félelemtől, hogy előbb vagy utóbb össze fogja verni az apja,
                    aki hol fújva tűnt el valamerre, hol dühtől reszketve jelent meg ismét a házban,
                    amikor...</p>
				<p>Amikor váratlan vendégek érkeztek!</p>
				<p>Az ünnep előtti nap délelőttjén meglepetésszerűen bekopogtatott Mudrony Józsefné
                    édesapja, Balogh György s vele jött második leányának férje, Vajda György is,
                    aki sok-sok kondának volt főszámadója a lazonyi erdők alatt meg a Vihorlátban és
                    akinek iszonyatos erejéről legendák kéltek útra. Ahogy Balogh Györgynek, ennek
                    a feddhetetlen életű ácsmesternek és Andrássy gróf első gazdájának sárgabajuszos
                    és magas, tiszteletreméltó alakja fölmerült volna az ajtóból, a fiatalasszony
                    fölsikoltott s aztán zokogva vetette magát e tisztaéletű ember mellére:</p>
				<p>- Apám!... Édesapám!...</p>
				<p>Balogh György mögött nagyerejű veje lépett be, hangos dicsértessékkel.
                    Középmagas, szélesvállú ember volt, rézgombos tüszővel a hasán.</p>
				<p>Sírdogált-sírdogált Mudrony Józsefné, amire szelíd szóval kezdte simogatni haját
                    az édesapja:</p>
				<p>- Semmi az, kislányom, semmi. Majd jóra fordul minden.</p>
				<p>Akkorára Mudrony József is felállt az asztal mellől, ahol valami maradékszalonnát
                    eszegetett éppen s alig takargatott zavarral lépett az apósa elé:</p>
				<p>- Isten hozta, apám!</p>
				<p>Apósa a régi nyugalommal nyujtotta neki a kezét:</p>
				<p>- Szervusz, fiam!</p>
				<p>De nem volt nyugodt Vajda György. Mert ahogy eléje is odaállt volna Mudrony
                    József, a nevezetes főszámadó arccsontjain fényesre feszült ki a bőr s akkor úgy
                    kezdte csikorgatni a fogait, hogy attól lehetett tartani, szilánkokba
                    morzsolódik össze valamennyi foga. Recsegett az állkapcsa Vajda Györgynek...
                    Mert ha erős embernek ismerték is Mudrony Józsefet, Vajda György még erősebb
                    volt nálánál is és ha kedve szottyant volna hozzá, félkarjával hajítja át maga
                    fölött a sógorát... Érezte ezt Mudrony József is és ez okból lélekzetét
                    visszafogva állt-állt vőtársa előtt. Vajda György pedig, miután lefojtotta volna
                    nagynehezen a belsejében lázongó indulatot, annyit mondott Mudrony Józsefnek, de
                    olyan hangon, hogy mindenki érthetett róla:</p>
				<p>- Aszmondom én neked, Józsi sógor, hogy mátul fogva igen vigyázzál te magadra!
                    Merha megkaplak eccer, úgy törlek össze, hogy az Isten se rak vissza többet! Hát
                    ehhez tarcsad magadat!</p>
				<p>És Mudrony József nem lázadozott. Nem mert. A helyett megbékélt lélekkel
                    biztosította Vajda Györgyöt:</p>
				<p>- Tudom, Gyuri sógor és ahhoz fogom tartani magamat...</p>
				<p>Kezet fogtak egymással.</p>
				<p>Csak akkor került rá a sor, hogy lekerítsék a nyakukból fehér gubáikat s lehúzzák
                    báránybőrkesztyűiket. Hódarától csillogtak a gubáik, mert odakint szitáltak a
                    havas fellegek. És Mudrony József, miközben zavartan viselkedett, azon kezdte
                    törni a fejét: ugyan ki értesíthette az apósát meg a sógorát, hogy ilyen
                    szokatlan időben toppantak be? Mert bizonyos, hogy üzent nekik valaki... Először
                    Csalma Mátéra gyanakodott, de később elvetette magától ezt a föltevést.
                    Suttyomban tovább törte hát az eszét.</p>
				<p>Akkorára a két gyerek is előmerészkedett. Sanyit összecsókolták mind a ketten,
                    mialatt Péterke a hátában türelmetlenkedett s egyre azt selypítgette:</p>
				<p>- Mit hosztál, nadapa?</p>
				<p>Kiderült, hogy sokmindent hoztak magukkal: falovacskát és cukorfütyülőt a két
                    gyereknek, azonfelül két sódart, ünnepi kalácsot, füstölt szalonnát, miegyebet.
                    Mert megrakott tarisznya domborodott a gubája fölött úgy Balogh Györgynek, mint
                    Vajda Györgynek. És Mudrony Józsefné, mialatt az ünnepi elemózsiát rakosgatta
                    ki, rég fölenyhült már... De nem maradt el a karácsonyfa sem. Mert Vajda György
                    sógor térülvén-fordulván a ház körül, fejszét keresett, eltűnt az egyre
                    tornyosodó hóviharban s két óra mulva apró fenyőfácskát húzva maga után
                    sompolygott be óvatosan a pitvarba. A zsidótól került aztán cukorka is a Jézuska
                    fájára...</p>
				<p>S elkövetkezvén a Szent Este, mikor faluszerte gyermekek kántáltak a sikongó
                    hóban, ők hatan is fölengedett lélekkel ülték körül az asztalt. Először
                    imádkoztak. Az imát Balogh György mondta előre fennhangon, egymásba kulcsolt
                    kézzel s a többiek mélyen megilletődve mondták utána az áhítatot. Még Péterke
                    is. Utána karácsonyi énekeket zengedeztek a mennyből leszállt angyalról meg a
                    betlehemi jászolról. Mélyen benne voltak már a vacsorában, amikor komoly szóval
                    szólalt meg Balogh György:</p>
				<p>- Sose felejcsétek el, gyermekeim, hogy e világon nincs nagyobb dolog a
                    békességnél. Az Isten előhozott bennünket erre az életre, hogy küszködjünk itten
                    és ércsük meg egymást. Mer e nélkül nincs szeretet. És ne felejcsétek el azt se,
                    hogy minden lépésünkér felelni fogunk eccer a másvilágon!</p>
				<p>Utána újból nehány szent éneket fújtak el.</p>
				<p>...Mudrony József a közben azon törte a fejét, ki lehetett az a piszok alak, aki
                    írt az apósának, hogy siessen, de rögtön, a leánya segítségére. S egyszer csak a
                    homlokára ütött észrevétlenül:</p>
				<p>- Barczali Gábor volt az a ganaj!</p>
				<p>S elhatározta magában, hogy most már le fog számolni vele. És pedig a legelső
                    kínálkozó alkalommal.</p>
			</div>
			<div type="chapter">
				<head>VII.</head>
				<p>Elmult aztán jó idő.</p>
				<p>Mudrony Sanyi anyai nagyapja, akihez annyira ragaszkodott, az istenes életű
                    ácsmester, úgyszintén Vajda György főszámadó, akit Sanyi szájtátva csodált meg
                    minden újabb találkozásnál a nagy erejéért, akkor már rég útnak kerekedtek
                    hazafelé. Úgy volt, hogy Vajda György előbb a hardicsi molyváig kíséri el az
                    apósát és ha útközben, mondjuk: a Nagyerdő táján, csikaszok fordulnának velük
                    szembe, Vajda György majd elbánik velük a kurtanyelű fejszével. Mert ijesztő
                    ügyességgel kezelte a kurtanyelű baltát. A hardicsi molyvától aztán magános
                    szerrel kellett tovább vergődnie Vajda Györgynek Cseb faluig, ahol is családja
                    bizonyára sűrű aggodalmak között lesett már reá a hófúvások miatt.</p>
				<p>Mert második hete seperte már a havat a szél. Azért is vártak jó néhány napig
                    Sanyiéknál a visszaindulással. Hat napig vártak éppen, hetednapon kitisztult a
                    tájék. Akkor oszt megmarkolták a fütykösök bunkós fejét, annak jeléül, hogy
                    most már itt az idő visszavonhatatlanul.</p>
				<p>A búcsúzás pillanatában Balogh György észrevétlenül némi pénzt csúsztatott a
                    leányának, hogy ne maradjon fillér nélkül, ha újból meg találna szorulni
                    esetleg. Megcsókolták Péterkét és mert a gubát már előzően a nyakukba
                    kanyarították, most felhúzták báránybőrkesztyűiket is és akkor kiléptek a friss
                    hóra. Megegyeztek, hogy Mudrony József és Sanyi fia elkísérik őket a
                    temetődombig, ahonnét látni lehet már a rutén hegyeket, melyek
                    Rákóczi-havasoknak is mondatnak közönségesen. Az udvaron álltak már, mikor a
                    pitvarajtóból apja után könnyezett fel a Sanyi édesanyja:</p>
				<p>- Isten álgya meg, kedves apám! És álgyon meg mindenkit odahaza!</p>
				<p>Balogh György komoly arccal fordult meg és úgy mondta:</p>
				<p>- Álgyon meg téged is, kedves lyányom!</p>
				<p>Azzal megindultak négyen.</p>
				<p>Szótlanul haladtak egy darabig a református templomnak felhajló közön át. Elől
                    Vajda György Mudrony Józseffel, valamivel mögöttük nagyapa az unokájával. Így
                    értek föl a tetődombig, ahonnét tisztán lehetett látni a Vihorlát fogazott hátát
                    s még azon is túl a Beszkideket. Foga volt a hidegnek s mindenféle alakzatú
                    hófuvatagok húzódtak el más-más irányban. Vajda György oda is vetette, hogy ha
                    tartósnak bizonyul a jég, akkor a hardicsi molyvával átellenben kelnek át az
                    Ondaván, ellenkező esetben azonban kénytelenek lesznek letérni a nagyerdei
                    hídig, ami félnapi időveszteséget jelent legalább. S megállván a
                    Szentandráska-dombon, a temetőnél, búcsúzkodni kezdtek egymástól. Balogh György
                    komoly szóval intette állhatatlan természetű vejét:</p>
				<p>- A jövőben jobban gondold meg magadat, Józsi fiam!</p>
				<p>- Tudom, apám - válaszolt észrevehető bátortalansággal Mudrony József. Mivelhogy
                    az oldalában ott áll Vajda György is.</p>
				<p>A száltermetű ács így folytatta:</p>
				<p>- Erzsi lyányomnak lakadalmára pedig gyertek el a farsangon, mer ezt igen
                    lelkemre kötötte Szopkó Miska. Szeretném, ha Csalma Matyi szekerén gyönnétek.
                    Kedves barátom ő énnekem...</p>
				<p>- Ott leszünk, apám - mondta Mudrony József másodszor is, ugyanazzal az
                    elfogódottsággal. - Csalma bácsival pedig még ma beszélek, hogy ő vigyen majd
                    bennünket a lakadalomba...</p>
				<p>- Legalább kitáncolom magamat - avatkozott bele évődő hangon Vajda György. -
                    Úgyis csak bosszúság emészt egész évben a bojtárokkal.</p>
				<p>Azzal kezet adott sógorának, már mint Mudrony Józsefnek:</p>
				<p>- Hát csak aszmondom én neked, Józsi sógor, nagyon vigyázzál te magadra! Meg ne
                    hallyam, hogy komiszkodni tanálsz ezut is avval a szegény asszonnyal. Mer igaz,
                    hogy marhaerő van a te vállaidba is, de jól tudod, hogyha én kaplak meg eccer a
                    nadrágod kötésinél, olyat vágok veled, hogy falat fogsz dűteni...!</p>
				<p>És Mudrony József még csak tiltakozni sem próbált, mert Vajda Györgytől mindig
                    tartott. Csöndes szóval mondta a helyett:</p>
				<p>- Megnyugodhacc, Gyuri sógor, mer nem bántok én mán senkit többet...</p>
				<p>Magában mindazáltal egyebet gondolhatott. Hisz elhatározott terve volt, hogy
                    Barczali Gábort tisztességre tanítja minden körülmények között. Mert most már
                    holtbiztosra vette, hogy a mindenbe belekotnyeleskedő igáslegény a vén Tománéval
                    való előzetes megbeszélés után értesítette az apósát s ez a levél zúdította most
                    a nyakába úgy Balogh Györgyöt, valamint Vajda Györgyöt.</p>
				<p>Hanem itt volt a búcsúzás ideje!</p>
				<p>Kezet ráztak kölcsönösen, megölelték egymást, Sanyit pedig megcsókolták többször
                    is. Akkor aztán megmarkolták a fütykösöket a bunkós végüknél s nekivágtak az
                    éles fényben hersegő hónak.</p>
				<p>Mudrony József, a fia kezét fogván, sokáig, igen sokáig nézett utánuk s azok
                    többször visszafordultak s báránybőrsapkáikkal intettek feléjük még egy utolsó
                    Istenhozzádot. Mert ha ezúttal némi véleménykülönbözet csúszott is be Mudrony
                    József és az atyafiság többi férfitagja közé, azért becsületben tartották
                    egymást és összefogtak minden időben. Jól tudván, hogy kölcsönös megértés nélkül
                    még jobban el lennének hagyatva a világban. Balogh György és Vajda György akkor
                    már túljárt a Mária-majoron is s a tavarnai dombon kapaszkodtak fölfelé.
                    Olyannak tetszettek már csak, mint két szürkésfehér, mozgó bogár a vakító havon,
                    mígnem végül eltakarta őket a tavarnai erdő egy kiugró csücske.</p>
				<p>Akkor aztán ők is megindultak.</p>
				<p>...Azóta másfél hét mult el legalább s azóta újabb esztendőbe léptek az emberek.
                    Mudrony József - úgy szemre! - nyugodtan tett-vett az ólban meg a ház körül,
                    titokban mindazáltal éles méreg égette s csak az alkalomra lesett, hogy
                    beleköthessen Barczali Gáborba. Mert semmi kétsége nem volt többé, hogy ez a
                    farizeus-alak avatkozott bele az ő családi dolgaiba is... A szép és szomorú mama
                    alig hallatta szavát aközben, legfeljebb itt-ott ha sóhajtott egyet. Különösen
                    oly esetekben, ha Sanyi össze talált különbözni Péterkével. Édesanyjuk olyankor
                    nehéz bánattal nézett okosszemű nagyobbik fiára:</p>
				<p>- Szeressétek egymást, bogaraim... Merha el találok menni e világból. Isten a
                    megmondhatója, kinek a kenyerére kerültök majd!</p>
				<p>S könnyek gyűltek a szemébe.</p>
				<p>Az alatt a másfél hét alatt, mióta elment a nagyapa és Gyuri bácsi, Mudrony Sanyi
                    egyetlenegyszer nézett csak át Stefán kertészék házába. Jancsi, a nagyobbik
                    fiú, iskolában volt éppen és így csak Béla, az öccse fogadta, hanem ez aztán
                    annál határtalanabb lelkesedéssel. Úgy játék közben különös újság ütötte meg a
                    fülét Sanyinak. Stefán kertész mesélte épp a feleségének (mind a ketten
                    pityókosak voltak némileg!), hogy Fekete Pali, az erdészgyakornok
                    fizetésemelést meg lakást fog kérni a gróftól s e végből tegnap kérte ki a
                    méltóságos képviselő úr tanácsát is. Ez az időelőtti sietség pedig azért van,
                    mert feleségül akarja venni Annus kisasszonyt. Az erdészgyakornok sietsége
                    érthető, miután Szikora tanító sátáni tervet kovácsolt azzal a számítással, hogy
                    közelebb jusson a csinos leányhoz...</p>
				<p>Mudrony Sanyi elejétől végig kihallgatta a beszélgetést és noha azt magától is
                    sejtette körülbelül, hogy Annus kisasszony szívesen van együtt Pali úrfival, az
                    újság mégis meglepte és elszomorította. Mert megérezte, hogy ha asszony lesz
                    egyszer Annus kisasszonyból, Pali úrfi magával fogja vinni (alighanem a
                    máriamajori erdészlakba, mely tavaly óta üresen állt) s akkor ő csak elvétve
                    fogja látni azontúl Annus nénit, akihez annyira vonzódott.</p>
				<p>Nem is maradt sokáig, hanem azzal az ürüggyel, hogy édesanyja mindössze egy órára
                    engedte el, felhúzta ködmönkéjét, fülébe nyomta hegyes kis báránybőrsapkáját és
                    akkor - aló! - trappolni kezdett hazafelé. Otthon lihegve állt meg az anyja
                    előtt:</p>
				<p>- Édesanyám, Pali úrfinak a felesége lesz Annus néni!</p>
				<p>- Ki mondta ezt neked? - nézett le reá alig rejtett mosollyal a szép és sokat
                    bánkódott mama.</p>
				<p>Mudrony Sanyi kézzel-lábbal kezdett magyarázni erre, saját szavaival persze. Hogy
                    a tanító úr is akar valamit, hát most már muszáj nagyon sietnie Pali
                    úrfinak...</p>
				<p>- Ki mondta ezt neked, fiam?</p>
				<p>- Stefán bácsi beszélte Stefán néninek, hát kihallgattam - lelkesedett Sanyi. -
                    Meg láttam oszt, hogy Stefán néni császárkörtét ivott egy üvegből, utána meg
                    Stefán bácsi is ivott...</p>
				<p>Mudrony Józsefné fölemelte a mutatóujját, komolyan figyelmeztetve a gyereket:</p>
				<p>- Az ilyent sose szabad meglátni, kisfiam! Ha pedig meglátnád mégis, akkor
                    hallgatni kell róla örökre... Megértetted?</p>
				<p>- Igenis, édesanyám.</p>
				<p>Azontúl nem esett szó többé Annus kisasszonyról. A helyett azonban - annyi idő
                    után - bekopogtatott Annus kisasszony maga. Alig hogy készen lettek volna az
                    ebéddel.</p>
				<p>Zavartnak látszott, de annál szebb volt így:</p>
				<p>- Jónapot, Mudrony néni!</p>
				<p>- Isten hozta, kedves! - sietett eléje a fiatal asszony s hellyel kínálta meg a
                    szeretnivaló vendéget. - Valami újságot hozott?</p>
				<p>A csinos leány elmosolyodott, kicsike ügyetlenséggel:</p>
				<p>- Újságot mit hoztam, Mudrony néni? Ahogy vesszük. Először is azért jöttem,
                    tessék elengedni hozzám Sanyit ma délutánra. Nem akarnék egyedül lenni a
                    házban, mert Kigyóssy néni most mindjárt Sebeőkékhez készül át valami gazdasági
                    dologban...</p>
				<p>- A tanító úr meg a kisasszonykához készül, úgy-e, lelkem? - mosolyodott el
                    Mudrony Józsefné.</p>
				<p>Annus kisasszony komolyan bólintott, mint aki nagy bajba került újból:</p>
				<p>- Eltalálta, Mudrony néni. Szikora tanító úr, úgy látszik, megneszelte valami
                    módon, hogy megint egymagamba leszek otthon. Mindig olyankor jelenti be előre a
                    látogatását, amikor Kigyóssy nénit elszólítják hazulról a dolgai... Csakhogy más
                    baj is van!</p>
				<p>- Mi az a baj, Annuska? - mosolygott rá még mindig a Sanyi mamája. De nem csupán
                    mosolyogva nézte, hanem valami szeretetreméltó gyanakvással is, mintha nem hitt
                    volna egészen a fiatal leánynak.</p>
				<p>Annus kisasszony sóhajtott egyet, kedves kis gonoszkodással:</p>
				<p>- Az a baj, Mudrony néni, hogy Pali is nálunk van s megsejtette valahogyan, hogy
                    a tanító úr ma délután el fog jönni hozzám “múlhatatlanul nagyjelentőségű
                    ügyben”. Nem szeretném, hogy ő is jelen legyen a beszélgetésünknél, dehát -
                    Istenem! - mit tegyek, ha nem tudom kituszkolni a házból! Nálunk volt ma ebéden
                    s hiába mondom neki, menjen már: eszeágában sincsen. Egyre azt hajtogatja, hogy
                    ma délután Szikora tanító úr jelenlétében meg fogja kérni a kezemet. Istenem, de
                    szerencsétlen vagyok ezekkel a férfiakkal! - fakadt ki olyan szenvedő arccal,
                    hogy annál inkább nem hitt neki az ember. - Mudrony néni, mondja meg igazán,
                    mitévő legyek mostan? Maga olyan jó volt hozzám mindig!</p>
				<p>Mudrony Józsefné egyre mosolygott még:</p>
				<p>- Megmondtam mán ötvenszer, kisasszonykám, de ha eccer se akar rám hallgatni!
                    Legyék a felesége Pali úrfinak, úgyis egymáshoz valók!</p>
				<p>Itt felcsillanó szemmel vágott közbe Annus kisasszony:</p>
				<p>- Hallotta-é, Mudrony néni? Pali már beszélt a gróf úrral, aki a szomszéd
                    Tavarnán lakik s a gróf úr megígérte neki a fizetésemelést, meg a két
                    szoba-konyhás lakást az erdészlakban, a Máriatanyán... De csak szeptembertől
                    kezdve! - tette hozzá elszontyolodva.</p>
				<p>Mudrony Józsefné biztatgatni próbálta:</p>
				<p>- Hát akkor nyárvégeig várni fog Annuska. Legalább elkészül a staffirungjával.
                    Meg addig, ha tanítani is fog az iskolába, mint hallom, pénzt is teccik
                    keresni...</p>
				<p>- Hiszen épp e miatt van az én bánatom, Mudrony néni - keseredett el halálosan a
                    kis tanítónő. - Mert Szikora tanító úr alighanem ebben a dologban akar tárgyalni
                    velem ma délután, Pali pedig nem akar menni. De majd kiszorítom a házból Isten
                    meg a két karom segítségével... Akkor azonban egyedül maradnék egy idegen
                    férfiúval, már mint Szikora tanító úrral. Hát ezért kérném át Sanyit ma
                    délutánra. Legyen megint a lovagom!</p>
				<p>Mudrony Józsefné jószívvel bólintott reá:</p>
				<p>- Nagy örömmel, Annus kisasszony. Magánál igazán a legjobb helyen van.</p>
				<p>Tovább beszélgettek aztán, egymás füléhez hajolva, Mudrony Sanyi pedig maga elé
                    gondolkozott azalatt. Azt tudta már, hogy Pali úrfi szereti Annus nénit, érezte
                    azonban, hogy a tanító úr is Annus nénit akarná feleségül. Ezt még értette úgy
                    ahogy. De az már sehogy sem fért a fejébe, hogy ha Annus néni a Pali úrfi
                    felesége lesz, minek áll szóba akkor a tanító úrral és minek akar tanítani az
                    iskolában, míg a tanító úr betegszabadsága tart? Sehogy sem tudta helyeselni
                    Annus néninek ezt a dolgát s föltette magában, hogy ezt meg is mondja neki majd.
                    Végül is annyira összezavarodott, hogy nem tudta, miket gondoljon magában a
                    nagyok dolgai felől.</p>
				<p>Elmult talán egy óra is ilyen suttogó traccs közben, amikor végül magára eszmélt
                    Annus kisasszony:</p>
				<p>- Istenem, egészen megfeledkeztem az időről! Pali egymagában vár vissza s talán
                    meg is ver, ha most hazamegyek...</p>
				<p>Ámde olyan volt a hangja, miközben magamagát ijesztgette, hogy senki sem hitte
                    volna el neki: Pali úrfi annyira tudjon vetemedni, hogy kézzel nyúlna hozzá egy
                    ilyen szép és finom kisasszonyhoz.</p>
				<p>Mudrony Sanyi akkor már fölvette kopott ködmönkéjét, fejébe nyomta nehéz
                    báránybőrsapkáját s abban a pillanatban kézen is fogta Annus kisasszony. Az
                    ajtóban voltak már, amikor utána szólt Péterke, akit csak Maszatos Palinak
                    szólítgatott az édesanyja:</p>
				<p>- Szani, hosszal netem szutjot!</p>
				<p>- Hozok, Péterkém, hozok - nyugtatta meg visszafordulva Sanyi.</p>
				<p>Az utcán voltak. Hideg járt, a természet didergett s ember alig mutatkozott az
                    utcán. Varnyúcsapat kóválygott a metsző levegőben s úgy tetszett, hogy
                    rövidesen havazni kezd megint, mert kormos felhők fedték el a Dargóhegy tetejét,
                    meg a szalánci várhegy kúpját. Elhaladtak a nagyutca egy részén, a
                    Kigyóssy-házban mindazáltal nem mentek föl mindjárt a feljárólépcsőn, hanem a
                    pincelakásba nyitottak be először, ahol Bájn lakott népes családjával, ez a
                    kurtalábú és nagyszakállú gyűrűs-zsidócska, akit fütyölősnek is mondtak és
                    akinek állandóan kikandikált a csizmája füle.</p>
				<p>Nehéz levegő és páraszag csapta meg őket odalent s összevissza a szobában
                    legalább kilenc apróbb-nagyobb Bájn játszadozott, avagy rágta a
                    szentjánoskenyeret. Volt olyan is köztük, aki medvecukrot szopogatott. Bájn, ez
                    az alig másfél méter alacsony zsidó odahaza volt éppen, mert fütyölője csak
                    melegebb évszakokban sírt föl faluszerte, mialatt a világon mindent tudott adni
                    a gyerekeknek rongyok és csontdarabkák ellenében.</p>
				<p>A kis zsidó és szikár felesége ugyanegy pillanatban ugrott fel:</p>
				<p>- Teccik valami a tekintetes kisasszonykának?</p>
				<p>Annus kisasszony jókedvű volt:</p>
				<p>- Ennek az én kis barátomnak szeretnék venni valamit... Mi legyen az, Sanyika? -
                    nézett le a gyerekre s megcsapkodta kedveskedve az állát.</p>
				<p>- Medvecukrot kérek, Annus néni - mondta szerénykedve Mudrony Sanyi.</p>
				<p>S szomorúnak látszott.</p>
				<p>Ez a rövid nekibúsulása a miatt való volt, mert arra gondolt megint (s nem
                    először addigi életében!), hogy csak olyankor kap medvecukrot, ha Annus
                    kisasszony megtraktálja. Édesanyjának nem telik az ilyesmire, apjának pedig
                    soha eszébe nem jutott volna, hogy vegyen valaha valamit a két fiának. Csak
                    fillérnyi értékűt is.</p>
				<p>A kis tanítónő néhány szót váltott még Bájn asszonysággal, aki fél méterrel
                    lehetett magasabb az ő kukac-uránál s a keze után nyúlva apró lovagjának,
                    indulni akart éppen, amikor így szólt hozzá Sanyi:</p>
				<p>- Péterkének is tessék venni valamit, Annus néni!</p>
				<p>- Jó! - csodálkozott el a leány. - Erről valóban megfeledkeztem. Derék fiú vagy,
                    te buksi, hogy gondolsz a kis öcsédre! - s barackot nyomott a fejebúbjára.</p>
				<p>Majd odaszólt Bájnné asszonyságnak:</p>
				<p>- Kérek még egy másik medvecukrot is, Bájnné asszony!</p>
				<p>Amikor megkapták, Sanyi ködmönkéje zsebébe rejtette el az öccse részét s akkor
                    aztán megindultak végérvényesen, hogy benyissanak a lakásba. Az udvaron voltak
                    már, amikor Annus kisasszony összedidergett s annyit mondott, mintegy a saját
                    ijesztésére:</p>
				<p>- Most nagyon ki fogok kapni... De, úgy-e, Sanyika, te meg fogsz védeni Pali
                    úrfival szemben?</p>
				<p>Sanyi egyet szítt az orrán:</p>
				<p>- Én mindig meg fogom védeni Annus nénit, csak azt hiszem, hogy Pali úrfi sokkal
                    erősebb, mint én vagyok... Hát akkor mi lesz?</p>
				<p>A szép tanító kisasszony csöndben kezdett kacagni ezen s ezzel a lefojtott
                    kacagással nyitott be az elsőházba:</p>
				<p>- Hallja csak, Pali! Ez a tökmag-ember hajlandó szembeszállni magával is, ha csak
                    félujjal merne nyúlni hozzám. Csak attól fél, hogy maga erősebb talál lenni
                    nálánál...</p>
				<p>De itt abba is hagyta Annus kisasszony s kedves arca halottfehérre vált. Pali
                    úrfi ugyanis, ez a szélesvállú és daliás barna legény oda se nézett Annus
                    kisasszonyra, a helyett fújva járt föl és alá súlyos csizmáiban. Annus
                    kisasszonyon látszott, hogy ezúttal komolyan megrettent, mert mialatt Sanyit
                    fogta a kezénél, a gyerek érezte, hogy Annus néni összeremeg, kontyocskától
                    cipőhegyecskéig. De azért úgy tett, mintha neki lenne oka haragudni. Fel is
                    csattant:</p>
				<p>- Mondja, mi van magával megint? Pali, maga annyi fejfájást okozott már nekem,
                    hogy sokszor azt hiszem, nyomban el fogok ájulni, valahányszor váratlanul kerül
                    a szemem elé!</p>
				<p>De itt már szembenézett vele a fiatalember is. Megállt, keresztberakott két
                    karral a mellén s érzett rajta, hogy alig-alig tudja magát fékezni többé:</p>
				<p>- Mondja, kedves, hol járt oly kivárhatatlan ideig s rólam volt szíves
                    megfeledkezni újból? Ilyen kitüntetésben egyébként nem először van részem...
                    Most feleljen, ha tud!</p>
				<p>Hanem ennél a pontnál Mudrony Sanyi sem bírta többé önuralommal. Összehúzódva
                    hátrált vissza a sarokig. Mert látta nyomban, hogy Annus néni alighanem meg
                    fogja verni Pali úrfit. Legalább is fölötte valószínűnek tetszett. Amikor
                    ugyanis az úrfi annyira megfeledkezett magáról, hogy parancsolni akart a
                    kisasszonynak, különös fordulat történt. Annus kisasszony tudniillik ökölbe
                    fogta a két keskeny kezét s szembefordult Pali úrfival:</p>
				<p>- Hallja-e, kérem, mi címen mer ilyen hangon beszélni velem és számonkérni minden
                    lépésemért, amikor jól tudja, hogy magával mennék a mártírhalálba is?! Ezt a
                    viselkedést én kikérem magamnak és nem tűröm meg a jövőben!... Megértette?</p>
				<p>- Meg - mondta rá szolgálatkészen és egészen csöndes hangon az úrfi.</p>
				<p>Mudrony Sanyinak leesett a szája. Képtelen volt felfogni alig hatesztendős
                    értelmével, mi módon lehetséges, hogy az erős Pali úrfi így megalázkodik a
                    gyönge Annus kisasszony előtt? Sok, nagyon sok víznek kellett elfolydogálnia a
                    Ronyván meg a Bodrogon, amikor rájött és zokszó nélkül tette magáévá a tényt,
                    hogy miután úgyis mindig a gyöngébb nemnek van igaza, asszonyokkal és leányokkal
                    szállni vitába egyértelmű a legvadabb tébollyal! S felnőtt korában ezért adózott
                    szakadatlan bámulattal a papucsférjeknek, akik a legnagyobb bölcsességgel voltak
                    megtöltve. Meg tudták őrizni haláluk napjáig a lelkiharmóniájukat, mert mindig -
                    hallgattak.</p>
				<p>És akkor siket szünet állt be.</p>
				<p>Álltak egymással szemközt szótalanul és nézték egymást sokáig. Mudrony Sanyi
                    annyit látott mindössze, hogy Pali úrfi igen-igen el van búsulva, de azért nincs
                    kedve mukkanni, Annus kisasszony pedig mintha megbánta volna már, hogy annyira
                    heves volt. Úgy tetszett, hogy minden pillanatban el találja sírni magát,
                    amikor...</p>
				<p>Amikor lépések hallatszottak az udvar felől.</p>
				<p>A fiatal és szép tanítónéni hirtelen az ablakhoz libbent s lenézett. Aztán
                    izgatottan kiáltott fel:</p>
				<p>- Jön Szikora tanító!</p>
				<p>Abban a szempillantásban megváltozott az úrfi. Mert nem mozdult a helyéből, a
                    helyett keményen mondta a kisasszonynak:</p>
				<p>- Nem megyek! Tudni akarom, mit akar magától?</p>
				<p>Itt már kérlelőre fogta a kisasszony, hisz a tanító úr az előszobában csoszogott
                    már s hihetőleg a nagykabátját vetette le, hogy fölakassza a fogasra. Annus
                    kisasszony akkor már az úrfi előtt állt, először összekulcsolta a kezét, majd
                    simogatni kezdte az úrfi haját:</p>
				<p>- Palika, Palika... tegye meg, amire kérem... Hiszen az ajtón át úgyis hallani
                    fogja minden szavunkat... Nézze, aranyos Pali, így nyiltabban beszél velem
                    Szikora tanító úr s ne felejtse el, hogy mégis átmeneti elhelyezkedésemről van
                    szó... Édes Pali!</p>
				<p>S úgy kérte, de úgy, hogy Mudrony Sanyinak könnyes lett a szeme, amint a kályha
                    melletti sarokban szorongott. Annyira sajnálta Annus nénit.</p>
				<p>Az előszobában másodszor is hallatszott a csoszogás. Fekete Pál úrfi így szólt
                    ekkor Annus kisasszonyhoz, de olyan nyugodt hangon, mint aki akár estig is
                    ráér:</p>
				<p>- Megteszem, amire kér, de csak egy föltétel alatt...</p>
				<p>- Ha...? - remegett a leány.</p>
				<p>- Ha megcsókol!</p>
				<p>Annus néni a két fehér karjával már át is ölelte az úrfit s megcsókolta. Amiből
                    ismételten gondolta Mudrony Sanyi, hogy Annus néni alighanem felesége lesz Pali
                    úrfinak... Pali úrfi akkorára már át is ugrott lábujjhegyen a szomszédos szobába
                    s igazán a legislegutolsó másodpercben. Mert a pitvar felől már nyilt is az ajtó
                    s belépett rajta Szikora tanító úr, vakító zsakettben és hócipőben. Azonfelül
                    nyakában maradt a sál is, amelyet csak odabent bonyolított le magáról.
                    Valószínűen azért nem a pitvarban már, mert tartott tőle, hogy ott meghűlhetne
                    esetleg. Szikora tanító úr ugyanis nagyon-nagyon vigyázott az egészségére.</p>
				<p>Csak azután köszönt, hogy készen lett volna a sállal, a hócipőjét azonban nem
                    vetette le:</p>
				<p>- Tiszteletemet óhajtottam nyilvánítani Annuska nagysádnál...</p>
				<p>- Igazán kedves volt a tanító úrtól - mondta tettetett fesztelenséggel a leány.
                    Mert csöpp ijedtség látszott a felfényesült szemeiben.</p>
				<p>Annus kisasszony az asztal mögött állt e közben, mintha védelmet keresett volna.
                    Mudrony Sanyi akkor már a magastámlájú díványon húzta össze magát s kíváncsian
                    várta, hogy mi lesz most? Szikora tanító úr először kezet fogott Annus
                    kisasszonnyal, majd helyet foglalt, köhintett a markába kétszer egymásután s
                    akkor belefogott:</p>
				<p>- Eredeti ügyben teszem tiszteletemet Annus nagysádnál s remélni merem, hogy
                    propozícióm minden valószínűség szerint el fogja nyerni helyeslő
                    tetszését...</p>
				<p>- S mi lenne az, tanító úr? - nézett rá mosolyogva s édes-kíváncsian a leány.
                    Pedig akkor már körülbelül tudott mindent.</p>
				<p>Szikora tanító úr először a tubákos pikszist szedte elő, szippantott belőle s
                    akkor a jobb alsó mellényzsebébe csúsztatván vissza a pikszist, másodszor is
                    belefogott:</p>
				<p>- Eredeti, sőt sajátlagos ügy hozott ide... Valóban a “sajátlagos” kifejezés
                    állja meg inkább a helyét. Úgy érzem jelesül olykor, mintha fáradt lennék
                    keveset...</p>
				<p>Annus kisasszony úgy tett, mintha meglepődött volna:</p>
				<p>- Talán csak nincs valami komoly baja tanító úrnak?</p>
				<p>- A világért sem! - válaszolt fanyar mosollyal Szikora tanító úr. - Legszebb
                    férfikorom előtt állok, hála Istennek! Arról van szó mindössze, hogy mivel futó
                    fáradtság érzete fog el olykor, e végből szeptember haváig kiható szabadságot
                    kérelmeztem nemrégiben a tanfelügyelőségtől, amelyet - s ezt örömmel jelenthetem
                    - meg is kaptam négy nappal ezelőtt... Van valaki az oldalszobában, Annus
                    nagysád? - s idegesen kapta fejét az oldalajtó irányába.</p>
				<p>A tanítókisasszony megnyugtatta:</p>
				<p>- Senki... Csak ketten vagyunk most idehaza a kis Sanyival. Meg a cseléd a
                    konyhában.</p>
				<p>- Hát kérem - kezdte Szikora tanító úr újból, de némi zavarral immár, mintha nem
                    hitt volna egészen a leány szavainak. - Hát kérem, úgy gondoltam ennélfogva,
                    hogy helyettesítésemre Annus nagysádot hivatnám meg és - hogy meglepetéssel
                    szolgáljak - erre vonatkozó ajánlatomat be is terjesztettem immár a
                    tanfelügyelő úrhoz, aki pártfogóm és barátom nekem. A tanfelügyelő úr, úgy
                    tudom, rokonszenvvel fogadta beadványomat...</p>
				<p>- Köszönöm, nagyon köszönöm - hálálkodott kis pironkodással Annus kisasszony.</p>
				<p>A tanító úr mosolygott, a boldogság zavarával:</p>
				<p>- Szívesen hallom ezt, Annus nagysád. Hozzáfűznivalóm csupán annyi lenne
                    mindehhez, hogy én mindazonáltal nem utazom el arra az időre, hanem az iskola
                    épületében lévő lakásomban és annak közvetlen környékében fogok tartózkodni.
                    Hiszem azonban, hogy jelenlétem nem fog zavaró momentumként hatni nagysád
                    kedélyvilágára...</p>
				<p>- A világért sem, tanító úr! - nyugtatta meg még egyre mosolyogva a leány.</p>
				<p>Szikora tanító úrnak, miután ily simán végezte a dolgát, egy kérdése volt még
                    hátra:</p>
				<p>- Egyszóval beleegyezik Annus nagysád...</p>
				<p>Ámde mielőtt felelhetett volna a leány, váratlanul kitárult a szomszéd szoba
                    ajtaja, teljes szélességében, belépett rajta Fekete Pál erdészgyakornok s
                    hangosan mondta:</p>
				<p>- Beleegyezem!</p>
				<p>Szikora tanító úr elmondhatatlan zavarba jutott. Először Pali úrfira nézett rá,
                    hogy mi akar lenni már megint ez az okvetetlenkedés, azután Annus kisasszonyra
                    nézett rá, hogy miért nem mondott neki igazat az imént, majd szótlanul
                    bebugyolálta nyakát a sálba s fogván az esernyőjét távozóban annyit mondott,
                    leírhatatlan keserűséggel:</p>
				<p>- Annus nagysád, a jövő héten mindazáltal elfoglalhatja helyettesi minősítésű
                    megbizatását...</p>
				<p>És mielőtt mondhatott volna neki valamit a leány, Szikora tanító úr kiment. Annus
                    kisasszony most szinte kővéválva fordult szembe a fiatalemberrel s hajatövéig
                    nekipirulva annyit mondott:</p>
				<p>- Istenemre, de hiszen maga féltékeny!</p>
				<p>Fekete Pál erdészgyakornok hallgatott.</p>
				<p>És hallgatott Mudrony Sanyi is, összehúzódva a díványon. A látott és hallott
                    dolgok összevisszafolytak a fejében s valami olyan érzése maradt az egészből,
                    hogy sok baja van egymással a felnőtteknek.</p>
			</div>
			<div type="chapter">
				<head>VIII.</head>
				<p>Hanem egyszer mégis csak föl kellett kerekedni, hogy résztvegyenek a Szopkó
                    Mihály lakodalmán.</p>
				<p>Ekkor már különös fényei lettek a napnak, mert észrevétlenül a tavasz kezdett
                    előnyomulni délibb tájak felől s valamivel szelídebb szellőcske lengett.</p>
				<p>Tóth Antalnak, aki történetünk kezdetén félmezítelen állapotban trappolt haza a
                    temetőből, egyre a határban kóborolt még, kötőféken fogván félszemű lovát.
                    Először abban a szándékban volt, hogy pert indít ösmeretlen tettes ellenében,
                    akiben volt szemérmetlenség s lehúzta róla a halotti inget. De aztán hagyta
                    mégis. Barczali Gábor, e résztvevő szívű igáslegény világosította föl, hogy nem
                    érdemes belefogni. Az illető elvetemült alak, ha kinyomoznák is a csendőrök,
                    letagadná az eget, sőt játszi elmével mondaná el a nagyesküt is a törvény
                    előtt.</p>
				<p>Így hát a határban kóborolt az árva Tóth Antal. Olyan volt, mint a
                    kiközösített.</p>
				<p>Mert abban az egyben összefogtak ellene kálvinista nemesek és bocskoros tótok,
                    hogy Tóth Antal igen rápirított a falura. Ha már meghalt, nem volt illő
                    feltámadnia és ha mégis feltámadt, nem kellett volna olyan feltűnően csinálnia
                    a dolgot. A helyett, hogy az inge után kiabált, helyesebben tette volna, ha
                    megindulván a temetődombról, nekivág Mihályinak, esetleg Tavarna községnek,
                    Zehernyén ellenben nem mutatkozik többé második életében. Azóta lenézték és
                    kinézték a faluból. Ilyen körülmények között érthető, ha Tóth Antal bús
                    lelkiállapotban bolyongott ide-oda a lovával, mindig a falu körül.</p>
				<p>Hanem abba a lóba is hálni járt már csak a pára!</p>
				<p>Ebben az esztendőben ugyanis kemény tél szakadt le a határra s a mély hó miatt
                    semmi rágnivalót nem tudott kikaparni a Tóth Antal féligvak lova. Estetájt, ha
                    visszavetődtek a kalyiba elé, amelyben Tóth Antal lakott, a kiéhezett gebe
                    utolsó erejének összeszedésével kezdte rágni a fagyott paticskerítést, avagy az
                    ajtófélfát s fogainak ropogása elhallatszott olyankor a harmadik szomszédig.
                    Hogy Tóth Antal maga mit evett ezenközben avagy hogy evett-é egyáltalán
                    valamit, talány maradt örök időkre.</p>
				<p>Igen-igen elszomorító látvány volt Tóth Antal, amint össze-vissza csatangolt
                    félszemű lovával.</p>
				<p>És ahogy fokonként szelídebben lengett a szél, s villogóbb fények kezdtek
                    fölfényleni a Ronyvapatak kiöntése fölött, a legutóbb megjuhászodott Mudrony
                    József is készülődni kezdett, hogy családja tagjaival ott lehessen Szopkó Mihály
                    sógor lakodalmán, a hardicsi molyván.</p>
				<p>Először is személyesen szólt Csalma Máténak, hogy most már szalmasugárt fonhat a
                    két remonda sörényébe. (Kénytelen volt az öreg Csalmát fogadni meg fuvarba, mert
                    neki legutóbb lesántult az egyik lova s különben is a lakodalmon passziózni
                    akart egy kicsit.) Külön megalkudta Csalma Mátéval: úgy spóroljon a két ló
                    erejével, hogy gőzölögve hajtsanak be a hardicsi molyvára, hadd bámulja meg őket
                    a lakodalmas népség! Sanyi fia csizmáját újrapatkoltatta Mudrony József, nem
                    kisebb embernél, mint Csanak Andrásnál, akit nem kell méltatnunk bővebben,
                    miután úgyis tudja mindenki, hogy ami Csanak András keze alól került ki egyszer,
                    azt minden ember megcsodálhatta. Péterke topánkát kapott Újhelyről, mely topánka
                    orrában sárgarézlemez csillogott tompán. Sőt azt is megtette Mudrony József -
                    (esztendők óta elsőízben!), - hogy selyemkendővel lepte meg a feleségét, amire
                    felkönnyezett a fiatalasszony. Mert eszébe jutott asszonyéletének teméntelen
                    keserűsége.</p>
				<p>Akkor aztán indulhattak!</p>
				<p>Az előre kialkudott reggelen előállt Csalma Máté szekere a két macskalóval,
                    melyek sörényébe szalmasugár volt már befonva akkor. Csalma Máté maga
                    setétszín zekében jött, nyakában csokornyakkendővel. Szürke pokróccal terítette
                    le már előzetesen a hátulsó ülést, a fejébe viszont pörgekalapot tett. Mudrony
                    József, amint először fogtak volna kezet, meg is jegyezte:</p>
				<p>- De mi lesz a fülivel, Máté bácsi, ha megfordul az idő és Barancs vagy Kazsu
                    táján hófuvásba tanálunk belekeveredni?</p>
				<p>- Akkor lekötöm a zsebkendőmmel, Józsi fiam - mondta Csalma Máté és felnézett a
                    kék levegőbe. - Különb dolgokat is kiálltam katonakoromba!</p>
				<p>Azzal el is volt intézve a dolog.</p>
				<p>Úgy tervezték meg idejében, hogy Péterkét maguk közé veszik a szülök a hátulsó
                    ülésbe, annyira bebugyálva, hogy csak a csöpp orrának hegye fog kiveresleni,
                    Sanyi pedig Máté bácsi mellett fog helyet foglalni majd elől.</p>
				<p>Csalma Máté először Péterkét emelte be a szekérbe, aki szakadatlanul azt motyogta
                    maga elé:</p>
				<p>- Ló hússza a tocit... Ló hússza a tocit... Sanyi ugyanakkor az első ülésbe
                    kapaszkodott föl, Csalma Máté viszont a felvég felé nézett el pillanatra s
                    annyit mondott, mintegy magának:</p>
				<p>- Szücs pátri Újhelybe indul...</p>
				<p>És ez úgy is volt, legalább a jelek arra vallottak. Szücs pátrit nevezetesen a
                    nyugdíjba vonult pataki szépírástanárt épp akkor próbálták a szekérbe
                    föllendíteni többen. De nem ment, sehogysem ment! Innét annyit lehetett látni
                    csupán, hogy a Szinyéri Márton fuvaros szekere keresztbeáll az utcán, a
                    felvégen, a szekérnek létra van nekitámasztva, a létra pedig recseg és ropog
                    Szücs pátri súlya alatt, miközben ő maga vörösredagadt ábrázattal szuszog
                    fölfelé.</p>
				<p>De nem volt ráutalva csupán a saját erőfeszítésére.</p>
				<p>Mert míg a hónaljánál fogva Szinyéri Márton maga, úgyszintén Futó Mihály húzta
                    inszakadásig, hátulról Polyák András meg Párnahaj János tolta lihegve, mely
                    szolgálatkészség fejében egy-egy hatost kaptak mind a négyen. A tanár úr
                    aközben, akin kék nadrág feszült ezúttal is, fölfelé való kapaszkodása közben
                    egyre gyakrabban nyöszörgött:</p>
				<p>- Barátim, ti latrok, legyetek vigyázással, mert reped a nadrág!... Avagy ily
                    álnok fondorlattal akartok a másvilágra küldeni időnek előtte? No, gyerünk
                    csak!</p>
				<p>Szinyéri Márton meg Futó Mihály elől. Párnahaj János meg Polyák András hátul
                    összeszedte minden erejét s abban a pillanatban nagyot kiáltottak mind a
                    négyen:</p>
				<p>- Hó-rukk!</p>
				<p>S ugyanakkor sikerült a szekérbe gömböriteni a tanár urat.</p>
				<p>Akkorára Mudrony József s kissé megenyhült felesége is fönt ült már a hátulsó
                    ülésben, maguk közé fogva a tehetetlen Péterkét. Mudrony József odaszólt az
                    öregnek:</p>
				<p>- Mehetünk, Máté bácsi!</p>
				<p>Csalma Máté megrántotta a gyeplőt:</p>
				<p>- Gyi!</p>
				<p>S nyomban meg is fordult a szekérrel, hogy lefelé zörögve a nagyutcán, a falu
                    alatt rátérhessenek a tavarnai széles országútra.</p>
				<p>Selyemkékben ujjongott a mennybolt, itt-ott barna foltok ütődtek ki már a
                    hótengerből s csönd hallgatott a világban. Olyan megható volt a táj hangulata,
                    mintha ünnepnap délelőttje lett volna. Sütött-sütött a délről visszatérő
                    napocska, fehérben villogott a hó, csak az országút vonulatának volt árnyalattal
                    barnább a színe. Messzi északról pedig a Beszkidek szikráztak fel ugyanakkor,
                    melyeket Rákóczi-havasoknak is szokás mondani.</p>
				<p>Mudrony Sanyi annyira meg volt illetődve, hogy könny tolakodott a szemébe. Az
                    örömtől is, hogy ismét látni fogja a nagybátyját, névszerint Balogh Jánost, de
                    az elfutó búsongástól is, hogy miért nem él kis családjuk mindig ilyen meghitt
                    egyetértésben?... Most azonban nem volt idő az ilyen eltűnődésekre! Mert mialatt
                    apja és édesanyja nagy közökben váltott egy-két szót, váratlanul csak megszólalt
                    Péterke a hátulsó ülésben:</p>
				<p>- Szani, vannat fajtaszot asz ejdőbe?</p>
				<p>A farkasokkal tudniillik többször ijesztgette Sanyi a kisöccsét, különösen, ha
                    helytelenkedni próbált odahaza. Sanyi nem is válaszolhatott még, hogy minden
                    valószínűség szerint a Mária-tanyán túl, a tavarnai erdő széléből fogják
                    rájukvicsorgatni a fogaikat, amikor észbekapott végül Csalma Máté is és
                    belefogott:</p>
				<p>- Igaz is: eccer a döglésig verekedtem egy vadkannal a kisztei erdőbe. Nekemgyött
                    agyarostul, hogy felhasíccsa a hasamat, én meg csak neki a fejszével!...</p>
				<p>Ettőlfogva eleje-vége nem volt a csudásabbnál-csudásabb meséknek, amelyeket
                    elandalodva hallgatott Mudrony Sanyi. Valóban, másnap estig is el lehetett volna
                    hallgatni Csalma bácsit! Szólt a Szentandráska-dombról, amelynek elpusztult
                    klastromában vörösbarátok laktak valamikor, ámde kutyavégük lett! Mert a
                    helyett, hogy a másvilági idvességükkel törődtek volna, a kolostorból levezető
                    alagúton ki-kiszökdöstek a tavarnai országútra s az arrahaladó leányokat és
                    menyecskéket kezdték elkapdosni. - De elbánt velök a király, már mint Ferenc
                    József őfelségének a harmadik nagyapja visszafelé számítva - fűzte hozzá Csalma
                    Máté. - Mer amikor fülibe jutott a sok csintalanság, a kolostort tövig hányatta
                    ki, a barátokat pedig világgá kergette... Hát így vót!</p>
				<p>- Tán igaz se vót, Máté bácsi - szólt oda Mudrony József hátulról, kötekedve.</p>
				<p>Csalma Máté bosszankodva szólt vissza ilyenkor:</p>
				<p>- De igaz vót! Mer a nagyapám bátyjától hallottam még apró koromba, a pedig nem
                    szopott semmit az ujjábul, mint a mai emberek!</p>
				<p>Szép, elmondhatatlanul szép volt ez az utazás!</p>
				<p>Máté bácsi szót ejtett később Kossuth Lajosról meg Kinizsi Pálról, akik híres
                    emberek voltak mind a ketten. Kossuth a nagy eszével tűnt ki s e miatt neheztelt
                    meg reá a király is egész életére. Kinizsinek viszont olyan marhaerő volt a
                    karjaiban, hogy meg tudta állítani a vízimalom kerekét. Itt kíváncsian
                    kotyogott közbe Mudrony Sanyi:</p>
				<p>- Oszt hová valók voltak Máté bácsi?</p>
				<p>- Mind a ketten zemplénvármegyei illetőségűek voltak, egyetlen öcsém - mondta rá
                    Csalma Máté, félig felfuvalkodva a gőgtől. - Kinizsinek az apja itt volt
                    ácsmester a közeli Isztáncson, ha jól emlékszek rá...</p>
				<p>Mély hallgatás támadt e kijelentés nyomán.</p>
				<p>Zörögtek, egyre zörögtek a szekeren, ámde a Beszkidek ormai oly messze voltak
                    tőlük, hogy úgy látszott, mintha mindig egyhelyben álltak volna. A Tót Kánaán,
                    amelyet délről a Latorca s kelet felől a Laborc határol, s amelyet északról
                    egyenesben szel ketté a Tapollyal egyesült Ondava, - a Tót Kánaán fehér palást
                    alatt szunnyadozott ugyan, ám itt-ott barna szakadások látszottak már azon a
                    paláston. Az út két partja mentén magasra torlódott fel a hó, mely ítéletidők
                    fuvatagjainak volt a maradványa. E hótorlaszokat állandóan sütötte a nap s ez
                    okból szinte óráról-órára soványodtak.</p>
				<p>És hogy merre jártak a Csalma Máté két vékonyhasú lovacskájától húzva?</p>
				<p>Először Tavarnát érintették, mely alacsony völgykatlanban fekszik s túlnyomórészt
                    erdők szegik be. Itt, a kocsmaajtó fölött ezt a csalogató fölírást silabizálta
                    ki Mudrony Sanyi: “Hó, megállj, itt a jó bor, itt igyál!” Két-három
                    parasztszekér ácsorgott ezúttal is a korlátlan italkimérés földbehuppant
                    épülete előtt, ám ugyanakkor lassítani kezdett Csalma Máté is, miközben
                    hátraszólt a Sanyi apjának:</p>
				<p>- Józsikám, talán öntenénk valamit a nyelvünk alá...</p>
				<p>- Én is arra gondoltam épp - szólt vissza a hátulsó ülésből Mudrony József s
                    máris készülődni kezdett, hogy leszálljon a szekér oldalán.</p>
				<p>Betértek hát az ivóba s ott hörpentettek egyet. És míg kifelé jöttek volna, maguk
                    elé bólogatva s tenyerük visszájával a bajuszukon simítottak végig, Csalma Máté
                    így szólt:</p>
				<p>- Vérré válik az emberbe...</p>
				<p>- Az - bólogatott rá mély hittel Mudrony József.</p>
				<p>Felesége, ez a szép fiatalasszony, nem szólt semmit. Zehernyéről indulóban ugyan
                    mintha fölenyhült volna keveset, most azonban nagy szótlanságba esett vissza
                    megint. Magában azt gondolta szegény, hogy mi lesz itten estére, ha már Tavarnán
                    megkezdték?</p>
				<p>Az út közbeeső szakaszán, mely Barancsig nyúlt el, fokozódott a hangulat. Mudrony
                    József katonaemlékeit kezdte előszedegetni, amitől egész valójában föllelkesült
                    Csalma Máté. S dalokat kezdtek dünnyögni olyan világból, mikor Majlandban
                    szolgáltak még a magyar gyalogosok. E közben Barancs felé tértek le az útról s
                    mindinkább elnyelte őket a termékeny Tót Lapály. Barancs innenső végében szintén
                    kocsma tapasztalható s amint közeldöcögtek volna már hozzá, Mudrony József így
                    tett:</p>
				<p>- No, Máté bácsi?</p>
				<p>- Majd Bodzásujlakon, Józsikám - szólt hátra Csalma Máté.</p>
				<p>S kifejtette a továbbiakban, hogy a barancsi pálinka túlvilágra előkészítő
                    nadragulyalé és nem magyar gyomorba való ital. Mert míg a Tavarnán felöntött
                    síma geberdusz zsibongón bizseregteti végig az embert minden tagjában, a
                    barancsi nyakzsír valóságos drótszeg.</p>
				<p>- Majd Bodzásujlakon - jelezte ismét a szemével.</p>
				<p>Fényben fürdő tájakon zörögtek előre, melyekre tűnő merengéssel néznek vissza a
                    nagy hegyek. Közben rázós lett az útnak egy szakasza, amelyre megjegyezte Csalma
                    Máté, akit régi baráti kötelékek fűztek Balogh Györgyhöz, a Sanyi anyai
                    nagyapjához, hogy ez a rázás jót tesz az emésztésnek. Ámde épúgy jót tehetett
                    nekik a Tavarnán felöntött meszely pálinka is, mert Csalma Máté egyszerre csak
                    balfülére csapott a tenyerével és akkor rákezdett nyekergő hangon:</p>
				<p>Háromféle szőri van a lovamnak,</p>
				<p> El kell menni maholnap katonának...</p>
				<p>A hátulsó ülésből hirtelen csak beleavatkozott Mudrony József is az érces
                    torkával:</p>
				<p>Jaj de félek én a gyalogrukkolástól,</p>
				<p> De még jobban a szeretőtartástól...</p>
				<p>Nekihevülten érkeztek meg Bodzásujlakra s megállapodván az első csapszék előtt,
                    betértek. Odabent kértek a zsidótól nem egyszer, de háromszor is talán olyan
                    pálinkát - Mudrony József gégeolajnak mondta jókedvében! - amelynek tetején
                    töröttbors úszkált. Csalma Máté simán öntötte föl az itce tartalmát mind a
                    háromszor, Mudrony József ellenben így tett hozzá minden alkalommal: brrr... S
                    mintegy magyarázatképpen annyit szólt:</p>
				<p>- Kapar kicsit az ádámcsutkám körül...</p>
				<p>Amire ismét kászálódni kezdtek volna a szekérbe, arccsontjaikon fényesre feszült
                    ki a bőr. Körülbelül jele volt ez annak, hogy most már nem tanácsos kikezdeni
                    velük senki emberfiának... Először Bodzásujlakon hajtattak át, hol minden
                    második háztetőn megvolt még a tavalyi gólyafészek s a falu aljától egyenesen
                    Garanynak vették az irányt. Mert Garanyon túl kellett következnie az ondavai
                    átkelőnek, azonfelül Garanyban lakott Balogh András is, Sanyi anyai nagyapjának
                    édesbátyja, népes családjával. Balogh András valami grófnál volt szintén az
                    elsőgazda, ugyancsak szálmagas ember, mint Balogh György és soha életében nem
                    káromkodott. Akár az öccse.</p>
				<p>Balogh Andrásékat azonban már nem találták odahaza. A szomszédok mondták el
                    aztán, hogy még jókor reggel fölkerekedtek valamennyien s átmentek a hardicsi
                    molyvára. Azóta rég belesodródhattak a lakodalomba egytől-egyig.</p>
				<p>De ha már Garanyban volt Csalma Máté meg Mudrony József, a kocsma előtt itt is
                    felhangzott a lovak felé: hóóó-hopp!... Mudrony Józsefné szemrehányón pillantott
                    az urára:</p>
				<p>- Kedves férjem, elég is lenne tán!</p>
				<p>Mudrony József nem neheztelt meg a figyelmeztetésért, a helyett fidélisen
                    válaszolt:</p>
				<p>- Csak egy félpohárkával hajtok fel magamba. Mer ne felejcsd el, Mária, hogy
                    mikor a sógorom lakadalmába megyek, mégse ihatok ciberét. Utolsó komisz ember
                    lennék akkor!</p>
				<p>Odabent két-három szót válthattak legfeljebb a csaplárossal, mert kifelé jöttek
                    hamarosan. Pofacsontjaikon szinte repedt a bőr, kezök visszájával itt is
                    letörölték a bajuszukat.</p>
				<p>Garany községen túl az Ondava nyílegyenes gátjára kapaszkodott föl velük a két
                    lovacska s innét számítva vagy félórát kellett zörögniök észak felé a széles
                    gáton. Ott volt az ondavai átkelő s az átkelőn túl kőhajításra a hardicsi
                    molyva. Zörögtek-zörögtek a gáton, de nem szóltak egymáshoz egyetlen szót. A gát
                    aljában pedig sűrű füzesek sorakoztak a végtelenségig.</p>
				<p>A jég eltakarodott már az Ondava hátáról s ezúttal tengerzöld volt a szine a
                    máskor kenderszínű víznek. Különös gondolatoktól körülzsongva gubbasztottak a
                    szekérben valahányan.</p>
				<p>Jobbfelől sugáregyenesben nyúlt ki északról délnek a tót folyó!</p>
				<p>(Fiatal legényke korában sokat kószálgatott az Ondava gátjai mentén Mudrony Sanyi
                    s örök időkre szívébe zárta a táj minden fájdalmas szépségét. Sokszor megállt
                    egy-egy alacsony halmon, a ligetes szélén s nézte-nézte, amint nagyapja egy
                    másik alacsony halmon álldogál s egyetlen kezeintésére harminc béres fordult meg
                    a tábla végén s abban a pillanatban harminc pár ökör feszült neki az ekével a
                    tavaszi szántásnak... Máskor a messzi dombvonulaton elhúzódó Vinkóc felé
                    merengett el, mialatt a katolikus templom keresztje s mögötte a református
                    templom csillagos-buzogánya lángot vetett a tavaszi napban... Ismét máskor a
                    tiszttartói lak kertje kerítésénél leskelődött s eltöprengett rajta
                    véghetetlenül, hogy a lakás virágos ablakán miért könyököl ki olyan hosszan a
                    tiszttartó-kisasszony s mi baja lehet, hogy az Ondavából felgőzölgő fekete
                    párákon mereng el?... Messzi világokba hányódott el később Mudrony Sanyi a
                    hardicsi molyvától, de pillanatra még akkor is elszorult a szíve, ha az
                    Ondava-menti kisasszonyok apró bánkódásaira gondolt vissza. Pedig azok a
                    kisasszonyok régen, igen régen mamák lettek azóta!)</p>
				<p>Az Ondava átkelője fölött álltak már, a gát tetején. Itt Csalma Máté ügyes
                    negyedfordulót tett a gáton s azzal - neki!... A szekér nagy csörömpöléssel
                    zörgött lefelé, a gát belső oldalán.</p>
				<p>Abban a pillanatban fölébredt Mudrony Péterke is, aki Tavarna óta aludt egyvégben
                    s abban a pillanatban kétségbeesve kapaszkodva bele az édesanyja nyakába,
                    selypesen sikoltott föl:</p>
				<p>- Mamuta, medhajunt a viszbe!</p>
				<p>- Dehogy is halunk meg, kisfiam! - nevetett föl hosszú idő multán Mudrony József.
                    - Trotykos alaknak kell lennie, aki még az ilyen víztől is megijed!</p>
				<p>S csakugyan, alig térdig ér e tájon az Ondava. Széles ugyan, de sekély a
                    medre.</p>
				<p>A szekér akkor már benneállt a vízben. Alig hogy a kerekek agyát nyaldosta a
                    folyó, amely búsan ballagdál errefelé. Csalma Máté megjegyezte:</p>
				<p>- Hagy igyanak keveset a lovak!</p>
				<p>Mudrony József a közben a hardicsi molyva felé hegyezte a füleit. Mert nagy
                    magárahagyottságnak tetszett minden az Ondava két partján, ámde a hardicsi
                    molyva felől mintha szakadatlanul így tett volna valami: dü... dü...</p>
				<p>- Már húzza odaát a banda - jegyezte meg Mudrony József és egyet csuklott.</p>
				<p>Csalma Máté hátrafordult:</p>
				<p>- Melyik bandát fogadták meg?</p>
				<p>- A berettőit - mondta rá a fiatalasszony.</p>
				<p>Csalma Máté csettentett:</p>
				<p>- Vén legény vónék mán, de ha csakugyan a berettői cigányok muzsikálnak, akkor
                    magam is talpat köszörülök a tánc elibe... Legalább megforgatom valamelyik
                    öregasszonyt.</p>
				<p>Egyszer aztán ott voltak a molyván. És ámbár az esküvői szertartás nem ment végbe
                    még, azt az urasági házat, amelyikben Balogh György lakott, majdnem fölvetette a
                    tánc, a cigányok hegedülése, a cimbalom pengése meg a brugó morgása...</p>
				<p>Táncoltak az elsőszobában, a közbeeső pitvarrészben, úgyszintén a kisebbik hátsó
                    szobában. Sőt táncosok dobogtak a fatartó körül is, mert odakint szinte lángolt
                    a télutói nap. Kavargó forgatag volt minden.</p>
				<p>Aki azonban figyelmesebben szemlélt volna körül, közvetlenül a prímás előtt
                    okvetlenül föl kellett fedeznie a vőlegényt, Szopkó Mihályt magát, amint
                    menyasszonyával, született Balogh Erzsébet hajadonnal rakta. Halálos komolyan
                    táncolt Szopkó Mihály, mintha szakmánba járta volna, mialatt orra hegyéről
                    verejtékcsöppek potyogtak alá. Ezúttal nem csuhajozott Szopkó Mihály, ami
                    annyira szokása volt egyéb alkalmakkor: a vőlegényhez ünnepi magatartás illik.
                    Ez okból mély eltünődések között forgatta leendőbeli csinos hitvesét. Igaz
                    másfelől, hogy a berettői zenészek szolgáltatták a talpalávalót és nem holmi
                    kocabanda. Épp azt a siralmas szépet húzták, amely valósággal örökölt nótája
                    volt már a széleskörű familiának. Muszáj volt meghatódni rajta keveset:</p>
				<p>Azér adtam három pengőt,</p>
				<p> Vegyél rajta bécsi kendőt...</p>
				<p>Itt már többen a fülök körül kezdtek mórikálni a tenyereikkel, menyecskék és
                    leányok meglengették csipkeszélű zsebkendőiket, miközben ugyanegy pillanatban
                    kiáltottak fel a férfiak:</p>
				<p>- Hej-haj!</p>
				<p>S akkor rávágták a kissé már hervadt külsejű zenészek:</p>
				<p>Sej-haj, huncut a babám,</p>
				<p> Szeret is ő engem igazán...</p>
				<p>Soha-soha olyan hangulatot!</p>
				<p>A kavarodásban fel-feltűnt szempillantásra Vajda György sógor, a vihorláti
                    számadókanász is, amint - rézgombos tüszővel a hasán - hol lehuppant a földre,
                    hol a magasba pattant s összecsattogtatta bokáit, majd felkapta táncosnőjét s
                    úgy megforgatta maga körül, hogy lobogott. Majd dobbantott a talpával olyat,
                    hogy a falakon megcsörrentek a tányérok. És akkor nagyot kiáltott Vajda
                    György:</p>
				<p>- Szűz Máriám, micsoda kedvembe vagyok!</p>
				<p>Ott bokázott Purzsi János is, akiről tudta mindenki, hogy potyázni jött csak,
                    mivel nem volt, aki főzzön neki odahaza. Tudniillik még karácsony után faképnél
                    hagyta a felesége, hámból való szakadatlan kirúgásainak következtében. Purzsi
                    Jánost azért fogadta mindenki bizonyos feszélyező érzéssel, mert néhány pohár
                    bor után minden esetben azzal hányta magát, hogy ott volt Boszniában a magláji
                    huszárvérengzés napján. Persze, mint huszár maga is... Ámde katonaviselt
                    falusiak rég kiszámították, hogy Purzsi János akkoriban tizenhárom esztendős
                    lehetett legföljebb, tehát minden valószínűség szerint malacot őrzött a vinkóci
                    határban. Purzsi János azonban épp e lényegtelen körülménnyel törődött a
                    legkevesebbet. A helyett le-lekapdosott sunyi arccal a táncosnője lábához, mire
                    a táncosnője visítozni kezdett:</p>
				<p>- Ne nyulkájjék mán, Purzsi!... Hogy lehet ennyire szemtelen?</p>
				<p>Purzsi János úgy tett ilyenkor, miután felsült a tolakodó kísérlettel, hogy
                    jobbtenyerével a balcsizmája szárán kezdett csattogni, taktusra.</p>
				<p>Mindjárt Purzsi János mellett föl lehetett fedezni Balogh Jánost, a menyasszony
                    fiatal bátyját, amint leendőbeli menyasszonyával járta élénken, váratlanul
                    meglepő cifrázásba kezdett s a közben óvatosan kellett vigyáznia a lábaknak
                    pergőgyors keresztbe való vetésénél, mert szélesen lengő sarkantyútarajak
                    pengtek a csizmáin. Valamivel odébb Hovanyec József húszköblös gazda törölgette
                    magáról az izzadtságot. Hovanyec József feltűnő rátartisággal rakta ki az
                    ütemet, ám erre a rátartiságra meg is volt minden jogcíme. Őt tudniillik
                    semmiféle uraság sem tartotta ki, ellenben ő alatta szolgált egy igás meg egy
                    béres... És mielőtt körülnézhetett volna még az ember, ott forgott és döngött
                    posztópantallonjában Mudrony József. Ugyanis pantallon-nadrágot húzott föl erre
                    az alkalomra, jeléül annak, hogy nem bocskoros paraszt. Sógorasszonyával, Vajda
                    Györgynével táncolt Mudrony József, miközben ezüstforintost hajított oda a
                    cimbalomra, hogy éleset pendültek rá a húrok. Öntelten kiáltott oda a
                    cimbalmosnak:</p>
				<p>- Cifrázd, rücskös!</p>
				<p>A rücskösök cifráztak s nyomban rá hegyezni kezdtek. És a pergőgyors ütemekre
                    csak dobálni kezdte magát senki más, mint a csontjaiban élemedő Csalma Máté, a
                    fuvaros. Ostorral a kezében dobbantott a csizmáival Csalma Máté, mert annyi
                    ideje sem volt, hogy letegye azt az ostort. A helyett táncoló kedvének hevében
                    fölkapta az örömanyát, már mint Balogh Györgynét, egy krumplitermetű asszonyt,
                    aki viszont a fakanalat is kezében felejtette. Mert mint az összes szakácsi
                    tudományok tudornője ezúttal is a konyhában parancsnokolt s ez okból felejtette
                    kezében a fakanalat. És Csalma Máté megpillantván azonközben a sarokasztalnál az
                    örömapát, Balogh Györgyöt, éleset rikkantott feléje, sűrű csizmacsattogtatás
                    közben:</p>
				<p>- Meggyöttem mán én is, legkedvesebb barátom e világba!</p>
				<p>Mert a hosszú asztalnál ott ült a tisztaéletű Balogh György, miközben poharát
                    összeütötte néha a bátyjáéval, Balogh András Garanyba való urasági
                    elsőgazdáéval. De époly komolyan koccintott egyéb régi barátaival is, akik
                    messze vidékről sereglettek össze e napon, hogy tisztességtételére legyenek...
                    És Balogh György meghallván a Csalma Máté ujjongó kiáltását, felállt az
                    asztalnál s Csalma Mátéra emelte poharát:</p>
				<p>- Az Isten hozott téged, régi barátom!</p>
				<p>...Mudrony Sanyi akkor már fent ült a boglyakemence melegedőjén s mellette ott
                    evegetett Péterke öccse is. Túrósbélest nyomott valaki a markukba, talán a
                    Zsuzsi nagynénjük, hogy csak legyenek békében! Sanyi mindent látott a magasból s
                    elszédült a dobogó kavargástól, amelybe bele-beleremegett a ház. A táncosok
                    ugyanis nem csupán az elsőszobában rúgták az agyagot, hanem - mint érintettük
                    már - a hátulsó szobában, meg a pitvarrészben is cifráztak a csizmáikkal s
                    csapkodtak tenyereikkel a csizmáik szárain, mialatt a legfiatalabbak odakint
                    hejehujjáztak a fatartó körül, ahol már a tölgyerdő kezdődött.</p>
				<p>És Mudrony Sanyi, miközben Péterke többször is ijedezni kezdett a zenészektől, e
                    szurtosoktól, mindinkább kezdett szédülni a forgatagban.</p>
				<p>Hanem ami azután következett még!</p>
				<p>Előálltak a szekerek, mert esküvőre kelletett menni. Pántlikák libegtek a lovak
                    fején s fel volt díszítve valamennyi szekér... És míg Péterke visítozva
                    kapálózott a nagyanyja kezei között, hogy ő is a többiekkel akar menni, Sanyit
                    maguk közé kapták a legények, a hátulsó ülésbe. És akkor megindult vagy tizenkét
                    szekér csörgő lovakkal, nagy énekszó között, Vinkóc felé. Tömegek álltak
                    mindenütt a vinkóci nagyutcán... Sanyi úgy emlékezett vissza később, hogy
                    először a jegyző úrhoz mentek, akinek széles nemzetiszín szalag volt átvetve a
                    vállán s utána a mennyei szépségű katolikus templomba vonultak föl valamennyien.
                    Erzsi néni, a menyasszony, csöndesen sírdogált, Szopkó Mihály bácsi meg
                    komolyan nézett a földre, amikor elibük lépett volna a tisztelendő úr... Arra is
                    visszaemlékezett sokáig, hogy mintha apja meg Vajda Gyuri bácsi lett volna a
                    násznagy, ámde ezt a szót nem értette még akkor... Aztán, amint a templomból
                    visszajövet, a vinkóci nagyutcán vágtattak volna végig a tizenkét szekéren, a
                    vinkociak hamuval-tele drótozott fazekakat kezdtek vagdosni a szekerek
                    kerekeihez. Magas hamufelhő tornyosodott a nyomukban, a vőfélyek ugyanakkor
                    püstölyeiket kezdték sütögetni a levegőbe, mialatt csiklandozó dalokat zengett
                    az egész násznép. A szekerek kint porzottak már a mezei úton, az enyelgő dalok
                    szálltak a határban s e vakmerő száguldásuk közben valósággal repült feléjük a
                    hardicsi molyva.</p>
				<p>Hanem ezzel még nem volt vége!</p>
				<p>Mert másodnap, harmadnap is húzta még a berettői banda, melyet az örömapa
                    fogadott meg erre az alkalomra. Dühödten táncolt már mindenki, hogy a dobogó és
                    remegő talpak súlya alatt reszketni kezdett a ház. Komoly arccal verte ki a
                    lábával a taktust Szopkó Mihály a cimbalmos előtt, mintha napszámot kapott volna
                    érte s karján fáradhatatlanul libegett ifjú leányfelesége... Le-lebukott a
                    sarkára s mélyet huppant Vajda György... Ott komiszkodott Purzsi János, amire
                    fel-felvisítottak a menyecskék... Szakadatlanul pengtek a Balogh János
                    sarkantyúi, aki maga is házasodni szeretett volna egyszer s rozmaringszál
                    hajladozott a kalapja mellett... Mind-többször összecsapdosta bokáit Mudrony
                    József, mialatt Csalma Máté öregesen bár, mindazáltal elég könnyedén forgott...
                    Leginkább a szakácsnéval.</p>
				<p>Harmadnap is járták még!</p>
				<p>A saroktól-sarokig elnyúló hosszú asztalnál azonközben az örömapa borozgatott
                    régi barátaival. A zsivajon át is köszöntőt mondtak egymásra, köszöntők végén
                    fölálltak valamennyien az asztalnál, összeütötték poharaikat s olyankor annyit
                    mondtak fennszóval:</p>
				<p>- Az Isten tartson meg mindnyájunkat, hogy még sokszor örvendezhessünk
                    egymásnak!</p>
				<p>...Harmadnap délelőtt is zengett a ház. E délelőttön, mialatt Péterke szelíden
                    szunyókált a kucikban, Sanyi kilopódzott a házból s nem állt meg, csak a tölgyes
                    túlsó szélén.</p>
				<p>A tölgyes szélén zsibongó fejjel andalodott el sokáig. Mert előtte feküdt a Tót
                    Lapály ezer télutói szépségével...</p>
				<p>Fehér volt a táj, egészen a munkácsi hegyláncig, mely - félig a láthatár alá
                    süllyedve - szunyókált a végtelenségben. És a fehérben vakító táj legtávolabb
                    északi pontján a Vihorlát ugrott ki és oromlott a felhőkön túlra.</p>
				<p>A csúcsok hósapkái szikráztak.</p>
			</div>
			<div type="chapter">
				<head>IX.</head>
				<p>Észrevétlenül tavaszodni kezdett azért. S erre az időre esett Mudrony József csúf
                    összecsapása Barczali Gáborral.</p>
				<p>Mert előbb is fenekedtek már egymásra. De ami ezután következett még! Erre az
                    összecsapásra nyilvánvalónak tetszett mindenki előtt, hogy előbb vagy utóbb, az
                    egyiknek azonban pusztulnia kell a másik elől.</p>
				<p>Ámde addig sok minden esett még, amit annak rendjében szeretnénk elmondani.</p>
				<p>Amint tavaszodó levegő lengett volna be a Bodrogköz felől, napközben vidáman
                    sütött a napocska, estetájt pedig különös alakzatú párák szálltak föl a Ronyva
                    kiöntései fölött. Itt-ott fel-felbukkant egy magános gólya is, amint nevetnivaló
                    komolysággal lépkedett a vasúti őrházon túl. A nagyutcán száradó gyalogutacska
                    támadt a népek járáskelése nyomán s a gyerekek megpróbálták, hogy mezítláb
                    futkossanak fel és alá a gyalogösvényen. Mudrony Sanyi is lerántotta egyszer a
                    csizmáit, de hideg volt még talpainak a gyalogút. Különben is meglátta az
                    édesanyja s kérlelő hangon mondta neki:</p>
				<p>- Húzd fel a csizmácskádat, fiam, mer meg tanálsz fázni alulrul s akkor beteg
                    leszel. Mán pedig tudod magad is, hogy sokba kerül a patika.</p>
				<p>Mudrony Sanyi visszahúzta hát az apró csizmákat.</p>
				<p>Tetemes idő telt el a Szopkó Miska bácsi lakodalma óta, amely olyannak tünt föl
                    már csak Sanyi előtt, mint egy fakult álomkép. Szopkó Miska bácsiról azóta is
                    annyit hallott mindössze, hogy az esküvő után nyomban igásnak állt be a hardicsi
                    molyván s olyan kedve volt, hogy szakadatlanul dalolgatott a tavaszi szántás
                    közben.</p>
				<p>Mert megjött a tavasz. Visszavonhatatlanul pedig!</p>
				<p>Pacsirta trillázott a kertek alatt s fúrta magát egyenes irányban a kék mennyei
                    magasságba. És ahogy déli irányból egyre sűrűbben lehelt befelé a tavasz, a
                    Setéth Miklós földbirtokos úr fogatai is mind a mezőre vonultak ki, ugyanakkor a
                    tótok is tavaszi munkához sereglettek föl a határban. Csak a bocskoros nemesek
                    nem dolgoztak semmit, akik fenhéjázva vallották magukat reformátusoknak s ez
                    okból lenézték a tótokat.</p>
				<p>A bocskoros nemesek, ámbár nyolc-tíz holdacskájukon meg a hét girhes szilvafán
                    kívül alig volt egyebük e világban, az egyetlen szolgaemberükkel végeztették a
                    munkát, ők maguk pedig naphosszat a tornácon üldögéltek pipázva avagy
                    nagyhencegve álltak ki a kapujokba s ott lopták a napot, nem bírva az
                    úrhatnámságukkal. Mudrony József sem igen dolgozott ezidőtájt, de pusztán azért,
                    mert nem akadt munkája. Ő viszont a kurtanemesek ellen forrt, akik származásra
                    fölötte álltak, de épúgy megvetette a parasztokat a faluban. A helyett egyre
                    inkább érezte sürgető szükségét, hogy azt a kis számadást elintézze Barczali
                    Gáborral. Először csak a magányos szolgalegény jószíve ingerelte, egy idő óta
                    azonban valósággal forrt benne a méreg, amiért Barczali Gábor karácsonyra
                    rázúdította az apósát, úgyszintén Vajda Györgyöt, aki előtt mukkanni sem mert.
                    Mert ahogy azóta is többször átgondolta magában a dolgok összefüggését, napnál
                    világosabban látta, hogy csak a lenézett igáslegény lehetett, aki titokban
                    levelet írt a hardicsi molyvára, hogy siessenek a segítségére Mudrony
                    Józsefnének, ennek a szerencsétlen és elhagyott léleknek, amíg nem késő.</p>
				<p>De egyébként is kezdett visszaváltozni ismét Mudrony József, hiába fogadkozott
                    annyira Vajda György sógorának.</p>
				<p>Hetek multak el a Szopkó Mihály menyegzője óta s még több ideje múlt, hogy
                    Mudrony József végleges javulást igért az apósának. Újabban híre volt megint,
                    hogy mindsűrűbben bukkan föl a kulcsárné lakása körül s egyszer azon kapta
                    valaki, hogy miközben lefelé haladt volna a lépcsőkön, kezefejével a bajuszát
                    törülgette óvatosan, mintha előzően jól beevett volna a kulcsárnénál. Aki
                    azonban alaposabban átgondolta a dolgokat, nem ütődött meg rajta, ha Mudrony
                    Józsefet a kulcsárné kosztja húzta maga felé, miután odahaza aligha kapott
                    egyebet paszulycsuspájznál.</p>
				<p>Sanyi egyszer csak arra riadt össze és pedig fájdalmas szomorkodással, hogy a vén
                    Tománé, aki botra támaszkodva járt, mióta Mudrony József úgy kivágta a házából,
                    ami miatt görbe szemmel nézett reá Bacsik Mihály is, már mint a Tománé veje,
                    szóval, hogy Tománé újból be-besántikál a házuk pitvarába s ott ingerülten
                    sugdos a sajnálatraméltó fiatalasszony fülébe:</p>
				<p>- Hallgassék rám, lelkem-galambom, a vén Tománé ojan asszony, aki már három urát
                    dugta föld alá, tehát nem szopja az ujjábul, amit mond. Haggya itt azt a cudar
                    alakot avval a piszok nőszeméllyel együtt! Egy ijen szép fiatalasszony, mint
                    maga, lelkem, kaphat akár tíz különb férjet is...</p>
				<p>S a közben óvatosan sandítgatott kifelé a pitvarból, hogy valamelyik égtáj felől
                    nem közeledik-e Mudrony József a magábafojtott indulatával? Mert abban az
                    esetben bizonyos lehetett: úgy rúgja ki a sziszegő Tománét, hogy lapáttal sem
                    tudják többé fölszedni a földről.</p>
				<p>Tománé ilyen lázításai mind gyakoribbak lettek az utóbbi időben. Mudrony
                    Józsefné, szegény, nagy szerencsétlenségében könnyes szemmel sóhajtott föl ilyen
                    alkalmakkor:</p>
				<p>- Hisz ne vónánk csak annyira földhöz ragadva ebbe a nyomorúságba... De így
                    mozdulni se tudok! Itt van oszt ez a két apróság is! Meg ha itthagynám ezt a
                    magával nem bíró embert, az egész Vinkócon meg a hardicsi molyván mindenki csak
                    énrólam beszélne... Meghalnék szégyenembe!</p>
				<p>Tománé azonban lebirhatatlan méreggel rázta a fejét:</p>
				<p>- Vigyázzék, lelkem-galambom, aszmondom én magának! Mer az a hitvány ember még
                    nagyobb komiszságot fog csinálni magábul... Van szeme a vén Tománénak, de esze
                    is van!</p>
				<p>- Istenem! Istenem! - sírdogált Mudrony Sanyi édesanyja. - Csak el tunnám szánni
                    magamat valamire ebbe a nagy bajomba...!</p>
				<p>Sanyi azonban mindritkábban lehetett csak szem- és fültanuja ezeknek a besurranó
                    látogatásoknak, mert azon a tavaszon az iskolába járogatott már el. Nem volt
                    még rendes elsőosztályú tanuló, mindössze Annus kisasszony vitte magával
                    reggelenkint kézenfogva. Hogy ne tétlenkedjen odahaza!</p>
				<p>Ez pedig így történt.</p>
				<p>A szép tanítókisasszony két hete járhatott már föl az iskolába, ahol is
                    teméntelen türelem s még több jóság között igyekezett a tudományok alapelemeiből
                    a kemény kis kobakokba beleverni valamit, amikor egy délután, könnyű
                    vállkendővel a nyakában, átszaladt Sanyiékhoz:</p>
				<p>- Jónapot kívánok, édes Mudrony néni! Hogy vannak? Rég nem jártam maguknál, de
                    tudja, most igen el vagyok foglalva, mert én tanítok az iskolában. Szikora
                    tanító úr ugyanis betegszabadságon van őszig... Mi az újság, édes Mudrony
                    néni?</p>
				<p>Mindezt kipirultan, egy lélekzetre mondta el. Mudrony Józsefné a közben
                    kötényével letörölte a hosszú faládát s hellyel kínálta meg a kedves
                    teremtést:</p>
				<p>- Tessen leülni nálunk, Annuska! Hogy mi az ujság? - s felsóhajtott. - Istenem,
                    semmi jó... Hát oszt, hogy esik Annuskának a tanítás?</p>
				<p>- Köszönöm, Mudrony néni, nagyon jól - mondta leírhatatlan boldogsággal. -
                    Mindennap tízszer is benyit hozzám a tanító úr s a legnagyobb mértékben meg van
                    velem elégedve.</p>
				<p>A fehérarcú mama kötekedve fenyegette meg a mutatóujjával:</p>
				<p>- Nono, oszt mit szól hozzá Pali úrfi?</p>
				<p>- Mulat magában a tanító úron - felelt mosolyogva a leány. - Tetszik-e tudni,
                    Mudrony néni, hogy Kisasszony-napkor meglesz az esküvőnk?</p>
				<p>Mudrony Józsefné örült a hírnek:</p>
				<p>- Hála Istennek, csakhogy! Hát Pali úrfi beszélt mán a gróf úr őméltóságával?</p>
				<p>- Beszélt! - bókolt rá Annus kisasszony. - A Mária-tanyán fogunk lakni, az
                    erdőmérnöki lakban, meg a fizetését is fölemelik akkorára. Csakhogy ez most még
                    nagy titok, hát lakat legyen a száján, kedves Mudrony néni! Nem szeretném, ha
                    időelőtt tudná meg Szikora tanító úr...</p>
				<p>A fiatalasszony egyszerre komolyra vált:</p>
				<p>- Nyugodt lehet énfelőlem, Annuska... Hát mégis igaz lehet, amit a népek
                    beszélnek, hogy a tanító úr szerelmes Annuskába? De mér nem néz ki magának
                    idősebb lyányt?</p>
				<p>Annus kisasszony ártatlan rosszalkodással kulcsolta össze a kezét:</p>
				<p>- Tehetek én róla, Mudrony néni? Különben azért jöttem, tessék ezentúl velem
                    engedni az iskolába Sanyit. Legalább tovább is tanul valamit mellettem, aztán
                    nem leszek annyira egyedül. Ő az én legkitartóbb lovagom, aki mindig készen áll
                    a védelmemre... Hát jössz-e, Sanyika?</p>
				<p>- Megyek, Annus néni - szólt alig takargatott örömmel Sanyi, akit az aggasztott
                    csupán némileg, minek szereti Annus nénit a tanító úr, amikor Annus néni Pali
                    úrfinak lesz a felesége...? Sehogysem ment a fejébe.</p>
				<p>Péterke ott játszadozott eközben az asztal lába mellett. Amikor hallotta, hogy
                    iskolába készül a bátyja, fölnézett rá és annyit mondott, halálos komolyan:</p>
				<p>- Cat mennyél az isztolába, ott mindid vejni fodnad téded!</p>
				<p>- Mit mondtál, te buksi? - nézett rá meglepetve Annus kisasszony.</p>
				<p>Péterke megismételte:</p>
				<p>- Az isztolába mindentit cat vejnet a pájszávaj...</p>
				<p>- Jaj, te babszem! - kacagott a leány és össze-vissza csókolta a legényke haját.
                    - Nőjj nagyra, kisfiam! De hiszen te is járni fogsz majd iskolába, ha nagyobb
                    leszel valamivel!</p>
				<p>Péterke összehúzta a szemöldökét:</p>
				<p>- Én szohasze nem fodot menni isztojába, mejt ott mindid cat vejnet... Én
                    jatatosz jeszet!</p>
				<p>- Lakatos leszel? - s a nagy és szép leánynak könnyes lett a szeme, annyira
                    kacagott. S másodszor is összecsókolta a legényke kócos fejét.</p>
				<p>Ilyen előzmények után történt, hogy Mudrony Sanyi járogatni kezdett az iskolába,
                    mely dombon állt, közel a református templomhoz, egymagában.</p>
				<p>Áll ma is az iskola még, de üres a kopott és kicsi tanterem! Elmentek belőle a
                    régi elemisták, elment egyszer a tanító úr is, mert olyan szerencsétlenségbe
                    esett Magyarország, hogy zokogni kezdett minden ember... Új hódítók szállták meg
                    a falut, új iskolát emeltek az alvégen, ahonnét egy új nemzet dalai csendülnek
                    ki, ha énektanítás van. A régi iskola pedig áll-áll a tetőn, a szú egyre
                    dolgozik a mestergerendában s egyszer kettéroppan a mestergerenda, aláomlik az
                    egész épület. Az egykori nebulók és az egykori tanító úr pedig soha-soha nem
                    fognak megtérni a régi iskolába...</p>
				<p>Jaj, Magyarország!</p>
				<p>Attól a naptól kezdve, hogy először fogta kézen és vitte magával Annus
                    kisasszony, minden délelőtt ott ült Mudrony Sanyi az első fiú-padban, szélről s
                    komoly szemmel figyelt az Annus kisasszony minden szavára. De volt is mit
                    hallania! Minden délben megzavarodott fejjel tért meg haza, mialatt a szép
                    tanítónéni fogta a kezét s úgy adta át odahaza az édesanyjának... Annus néni
                    egész délelőtt föl és alá járkált a kicsiny tanteremben, a táblánál magyarázott
                    avagy mesét mondott az apróságoknak. A kisfiúk elbámészkodtak olyankor, a
                    pöttöm-leányok viszont, akiknek kurta kis varkocsba volt fonva a se-színű haja,
                    bele-belekotnyeleskedtek az előadásba s olyankor fel-felmosolygott rajtuk Annus
                    kisasszony. Máskor énekbe fogtak s ugyanegy pillanatban visított fel mind az öt
                    osztály:</p>
				<p>Este van már, késő este,</p>
				<p> Pásztortüzek égnek messze...</p>
				<p> Messze tájon, más határon,</p>
				<p> Az alföldi rónaságon...</p>
				<p>Mudrony Sanyi is ott dünnyögött olyankor szélről. Annus kisasszony vezette a
                    dalocskát csengő hangon s az apróságok utána. Kis fekete pálcika volt az Annus
                    néni jobbkezében, fehér csontfoglalattal a végén, azzal vezényelt. Ésolyan, de
                    olyan szép volt ilyenkor Annus kisasszony, hogy Sanyi érezte: majdnem úgy
                    szereti őt, akár az édesanyját. Annus néni az első dalszakocska után
                    továbbénekelt s a kicsinyek vitték utána, de hogy:</p>
				<p>A faluban minden csendes...</p>
				<p> Még az éjmadár sem repdes...</p>
				<p> Nyugodalom lakik benne,</p>
				<p> Mintha temetőhely lenne...</p>
				<p>Mudrony Sanyira elmondhatatlan varázzsal volt ez az árva dalocska... Olyankor
                    látta magát képzeletben ismét, amint kis házuk agyagtornáckáján üldögél az
                    őszeleji estében s a pálházai hegyek oldalából pásztortüzek csillognak feléje
                    lankadatlanul... Olyankor égő vággyal sóvárgott el a pásztortüzek után... De
                    hová lettek akkorára a tavalyi pásztortüzek?</p>
				<p>A közben megérkezett a tavasz is!</p>
				<p>Most már mezítláb futkosott minden gyerek, ha az egyes tanórák végén tízperces
                    szünetek következtek. Mudrony Sanyi is levetette a csizmácskát. Ő azonban
                    keveset szaladgálhatott a többiekkel, mert a legtöbbször kézenfogta Annus néni s
                    úgy vitte sétálni magával. És Sanyi ebben az emberke korában is megérezte, hogy
                    Annus néni azért hurcolja őt, mert mintha védelmet keresne nála. Mintha félt
                    volna keveset a tanító úrtól.</p>
				<p>Hisz alig volt tízperces szünet, hogy Szikora tanító úr hozzá ne csatlakozott
                    volna Annus kisasszonyhoz. A tanító úr beszélt többnyire, Annus kisasszony pedig
                    hallgatott, sőt nem egyszer lehajtotta hozzá a fejét is. Mintha nem mert volna
                    ránézni a tanító úrra, avagy mintha egészen máshol járt volna égő gondolataival.
                    Szikora tanító úr különös dolgokról beszélt ilyen alkalmakkor. Egyszer azon
                    merengett el például, hogy ma már rég házasember lehetne, ha meg merte volna
                    kérni azt a grófkisasszonyt és ha feleségül ment volna hozzá Clarisse kontesz,
                    akibe szerelmes volt... Erről a konteszről előbb is hallott már Mudrony Sanyi s
                    minden esetben bosszankodott, miért nem kérte meg a grófi leány kezét a tanító
                    úr s miért nem lett felesége a tanító úrnak? Most legalább békében hagyná Annus
                    nénit!</p>
				<p>Mert azt látta, hogy Annus néni bánatos lesz, valahányszor együtt kell sétálnia a
                    tanító úrral. Dehát úgy látszott, kénytelen volt beletörődni... Rendszerint az
                    iskolakert oldalában járkáltak föl és alá, melyet példánykertnek is mondtak. A
                    pázsiton járkálgattak, miközben Annus kisasszony maga elé szótlankodott.</p>
				<p>Hanem egyszer mégis megszólalt. És ahogy kitárta volna a szívét, Szikora tanító
                    úrnak annyira melege lett, hogy akkor az egyszer feltűnő hamar ment vissza
                    iskolai lakásába, miközben szokatlanul élénken kapkodta a lábát.</p>
				<p>Ez pedig így történt.</p>
				<p>Meleg tavaszi délelőtt volt éppen s Szikora tanító úr, Annus kisasszony meg
                    Mudrony Sanyi valamivel messzebbre találtak elsétálni, mint egyébként. Egészen a
                    templomdomb legtetejéig, ahonnét elragadó kilátás nyílt eléjük. Kelet felől a
                    rejtelmes tavarnai erdő szegte be a láthatárt, a mögött - dél felé némileg - a
                    legmagasabb iharosi hegycsúcs rajzolódott ki az égre, melynek tetejéről valami
                    ceruzahegy-féle szúró dolog bökött ki. Sanyi tudta már hallomásból, hogy a hegy
                    neve Csókás és hogy valami messzelátó van rajta. A parasztok így mondták
                    legalább... Északon a kassai hegyek vonulata nyúlt ki s lábuk alatt, a tavarnai
                    völgykatlanban, a Mária-tanya pihent békén. A lembergi nagy országút haladt el a
                    Mária-tanyánál, köröskörül ritkás vadkörtefák voltak szerteszórva, széles
                    tisztásokkal. A tanya túlsó oldalából előkandikált az erdészlak piroscserepes
                    tetőzete, félig már az erdő szélébe rejtve el...</p>
				<p>Tavasz volt, ujjongó tavasz. Pacsirták trilláztak a vetések fölött.</p>
				<p>Ahogy megálltak volna a templomdombon, a tanító úr átszellemülten tekintett körül
                    s kissé patetikusan szólalt meg:</p>
				<p>- Nincs magasztosabb Istenháza, mint a Természet nagy temploma! Minden egyes
                    alkalommal újra meg újra tapasztalni vagyok kénytelen ezt az örök igazságot!</p>
				<p>Itt azonban abba is hagyta. Rájött ugyanis, hogy Annus kisasszony nem figyel oda,
                    ahelyett jobbtenyerét a szeme fölé ernyőzve, mélyen meghatva néz a Mária-tanya
                    irányába, miközben balkezével a Sanyi kezét fogta. Szikora tanító rosszat
                    sejthetett abban a pillanatban, mert kemény pincskalapját méginkább a szemébe
                    húzta le, aztán olyan ingerült mozdulatot tett, hogy két lapockája között
                    repedésig feszült a fényesre kopott zsakett. S alig tudta türtőztetni magát,
                    ahogy megszólította a leányt:</p>
				<p>- Mit néz annyira, Annuska nagysád?</p>
				<p>- Az erdészlakot nézem, tanító úr - mondta Annus kisasszony a nélkül, hogy
                    kimozdult volna előbbi helyzetéből. Mintha megbabonázták volna: nézte-nézte azt
                    a pirosan kikandikáló tetőzetet.</p>
				<p>Sanyi megfigyelte ugyanakkor, hogy a tanító úr még mélyebben húzza szemébe azt a
                    keménykalapot s a hangja is mintha gúnyba fordult volna némileg:</p>
				<p>- S miért nézi annyira azt az erdészlakot, Annuska nagysád?</p>
				<p>A leány nem felelt.</p>
				<p>Szikora tanító úr várt két pillanatig s akkor egyre fokozódó izgalommal ismételte
                    meg a kérdést:</p>
				<p>- S miért nézi annyira azt az erdészlakot, Annuska nagysád?</p>
				<p>Itt már a gyöngyvirágarcú kis tanítónő sem tettette magát többé. Szembeállt a
                    tanító úrral. Nem dacoskodva, inkább alázattal. Összekulcsolta a két kezét és
                    míg könnyek csillantak meg a szemében, meg-megremegett hangja Szikora tanító úr
                    felé:</p>
				<p>- Azért, tanító úr, mert szeptembertől ott fogok lakni: Kisasszonynapján lesz az
                    esküvőm Palival... Istenem, Istenem, én leszek akkor a világ legboldogabb
                    fiatalasszonya!</p>
				<p>- Á, hát ennyire vagyunk már? - kiáltott föl ingerülten a tanító úr. - Hisz akkor
                    részemről komikumba fúló cselekmény minden további erőlködés! Ajánlom
                    magamat!</p>
				<p>És sarkonfordult.</p>
				<p>Sarkonfordult s faképnél hagyta Annus kisasszonyt meg Mudrony Sanyit. S
                    nevetségesen ható lábkapkodással sietett a lakása felé, miközben bús hevély
                    feszítette belülről a mellét.</p>
				<p>Annuska visszamaradt Sanyival s először úgy maradt állva, mintha szélütés érte
                    volna. De aztán megtörölte zsebkendőjével a szemét s kézenfogva apró lovagját,
                    lehajtott fejjel indult meg visszafelé a tanteremnek.</p>
				<p>Új óra kezdődött odabent!</p>
				<p>Szikora tanító úr azonban nem sokáig maradt el. Mert úgy félóra mulva - ami pedig
                    ritkán volt szokása - benyitott a tanterembe. Éppen a harmadik osztály felelt
                    számtanból. A tanító úr arcán tagadhatatlan szigor látszott s így kezdte,
                    hivatalos hangon:</p>
				<p>- Kedves kartársnőm, kíváncsi lennék a tanulmányi előmenetelre!</p>
				<p>- Kérem - hajtotta le a fejét a megrebbent leány.</p>
				<p>Szikora tanító úr mintha megbánta volna előbbi rideg fellépését, mert valamivel
                    enyhültebben szólt:</p>
				<p>- Csak folytassa, kérem, kedves kartársnőm!</p>
				<p>A kis tanítónő folytatta tehát s egy szöszke kislányt próbált feleltetni éppen,
                    miközben megsimogatta az apróság haját. Meglátta ezt a simogatást Szikora
                    tanító úr s hivatalos hangon jegyezte meg:</p>
				<p>- Több szigort kérnék, kedves kartársnőm... Több szigort!</p>
				<p>Annus kisasszonynak lecsüggedt a kiskontyos feje erre a hivatalos korholásra s
                    nem szólt semmit. De talán nem is mert...</p>
				<p>...Ebbe az időbe esett, hogy Mudrony József csaknem vasvillára ment Barczali
                    Gáborral, aminek előzményei is voltak természetszerűen.</p>
				<p>Enyhe tavasznapok következtek s egy ilyen tavaszi délutánon Mudrony Sanyi a
                    méltóságos képviselő úr kertjén haladt át barátjával, Stefán Bélával, aki
                    másodszülött fia volt a kertésznek, mint tudjuk. Stefán Béla magától
                    csatlakozott Mudrony Sanyihoz, akit valami ügyben Csalma Máté bácsihoz küldött
                    az apja... Most már tudom! Azért küldte le az apja, hogy Csalma Máté bácsi nem
                    tart-é velük harmadnap az újhelyi vásárra? Sanyit földöntúli boldogság öntötte
                    el e napon ...Mert úgy beszélték meg a szülei, hogy őt is magukkal viszik a
                    városba, amelyet soha még nem látott és hogy olyan úrfis ruhát vesznek neki is
                    ezúttal, amilyenekben a nemesi gyerekek jártak...</p>
				<p>Álmainak álma volt: meglátni egyszer a várost!</p>
				<p>Hisz a messzeségből látta nem egyszer, ha felmászott a gyümölcsösük végében
                    kiugró nyakaskörtefára. Ott feküdt a város a kúpalakú hegyek tövében, három
                    tornyával, sejtelemszerűen és ha sütött a nap, ezüstös fények játszottak a
                    házaival s templomtornyaival... Mudrony Sanyi egy mélyet sóhajtott olyankor s
                    félóráig is elnézett egyfolytában abba az irányba, ahol szinek és fények
                    kergetődztek a város épületeivel. S olthatatlan vágy fogta el ilyen esetekben,
                    menni-menni nagy messzeségekbe, ismeretlen városokba, idegen népek közé s
                    baktatni távoli országutak vándoraival... Reménytelen álma volt, hogy
                    közelebbről is meglássa egyszer a várost, mikor a szóbanforgó napon így szólt
                    hozzá az apja:</p>
				<p>- Ugorj csak le Csalma bácsiékhoz, hogy holnapután nem mennek-é be ők is az
                    újhelyi vásárba? Mer most te is velünk fogsz gyönni, ruhát veszünk neked...
                    Péterke Párnahajéknál marad addig.</p>
				<p>És mert Sanyi édesanyja éppen nem volt bent a szobában, apja így fűzte tovább a
                    gondolatmenetet félhangon, inkább csak magának:</p>
				<p>- Legalább elbeszélgetnénk keveset a Nyúlban.</p>
				<p>A beavatottak sejtették körülbelül, hogy az ilyen beszélgetés ivást jelent a
                    valóságban.</p>
				<p>No, nem kellett Újhelybe sem sietni s mégis ivott rövidesen... Feszt pedig!</p>
				<p>...Sanyi tehát a méltóságos képviselő úr kertjén haladt át legjobb barátjával,
                    Stefán Bélával, aki önként csatlakozott hozzá, hogy elkíséri Csalma Máté
                    bácsiékhoz és onnét vissza, hazáig. Ámde a szivattyúskútnál, mely a kert egy
                    elhagyatottabb részén állt s csak ritkán használták már, meg kellett
                    torpanniok...</p>
				<p>Visszatorpantak, mivel egy piszkos zacskó hevert a lábuk előtt. Első tekintetre
                    látszott, hogy nem üres a zacskó.</p>
				<p>Stefán Béla kapott lélekzethez először, fél-lépést tett előre, lehajolt s
                    fölemelte a zacskót. Ránézett Sanyira s annyit mondott ijedten:</p>
				<p>- Van benne valami, mer nehéz...</p>
				<p>Dobogó szívvel ültek le a kút mellé s kioldották a zacskó száját. De elhültek
                    attól, amit találtak! És csak pillanatok mulva tudtak magukhoz térni:</p>
				<p>- Mennyi pénz!</p>
				<p>Mert tele-volt pénzzel a zacskó. Volt ott fehér pénz meg barnásvörös pénz annyi,
                    hogy azt talán nem is lehetett volna összeszámolni! Mudrony Sanyi és Stefán Béla
                    abban a tanulatlan korában nem tudta még, melyik pénzdarabnak mi lehet az értéke
                    s ezért tanácstalanul néztek össze az első pillanatban...</p>
				<p>- Mit csináljunk most? - kérdezte Sanyi.</p>
				<p>Stefán Béla praktikusabb gondolkozású lehetett már, mert így válaszolt:</p>
				<p>- Megosztozunk rajta!</p>
				<p>S meg is egyeztek testvériesen, hogy amennyi pénzt kap az egyik, ugyanannyit kap
                    a másik is. Egyformán fehéret és barnásvöröset. Mivel pedig a fehér pénzek
                    között különböző nagyságúak akadtak, volt annyi eszük, hogy kétes esetekben
                    mindig két egyformát illesztettek össze s az egyik lett ilyenkor az egyiké, a
                    másik a másiké. Sokáig, igen sokáig húzódott el ez a munka, de megfelezkedtek
                    testvériesen. Már éppen föl akartak állni, mikor a bokrok mögül közeledő
                    lépéseket hallottak az utacskán. Abban a szempillantásban - rosszat sejtve! - az
                    oldalbokrok közé surrantak ők is és dobogó szívvel kezdték figyelni: mi lesz
                    mostan?</p>
				<p>Az lett, hogy míg a bokortól eltakarva kuksoltak ketten, a kút körüli terecskén
                    hirtelen csak felbukkant Barczali Gábor. Olyan maga elé bukó fejjel jött, mintha
                    keresgélt volna valamit a földön. A két gyereknek a torkáig vert föl a szíve s
                    megrettent, nagyranyílt szemmel leskelődtek, hogy mit akar itt Barczali Gábor
                    bácsi, aki vagy nagy búsulása miatt görnyesztette le oly mélyen a fejét vagy
                    pedig - s ez látszott valószínűbbnek - inni talált előzően a kocsmában s ezért
                    járt olyan botorkálva. Körüljárta a kutat, lábával belerúgott néhány nagyobb
                    rögbe, szerencsére azonban nem nézett föl. Mert ha körülnézett volna kissé, az
                    alig pattanórügyű bokrok között bizonyára észrevette volna a két gyereket, akik
                    akkor már vacogtak a félelemtől.</p>
				<p>Egyszer aztán maga elé dünnyögött Barczali bácsi, olyan homlokkal, amelyről
                    nyilvánvaló volt, hogy nagy szorulásban lehet.</p>
				<p>- A teremtésit neki, hun ejthettem ki azt a zacskót? Pedig ember alig jár a
                    kertnek ezen a részin!</p>
				<p>Mudrony Sanyi és Stefán Béla rémülten nézett össze. Most már tudták, hogy Gábor
                    bácsi a pénzét keresi a kert utacskáján végig s érezték, hogyha megkapná most
                    őket a bácsi s kettejüknél találná a sok pénzt, talán ott helyben beléjük
                    fojtotta volna a lelket.</p>
				<p>Moccanni sem mertek. Csak a fogaik kocogtak.</p>
				<p>De szerencséjük volt megint!</p>
				<p>Barczali Gábor ugyanis - nagyratágult szemeivel, hosszú és hasas törzsével, kurta
                    lábaival és szuszogó orrával - továbbotorkált a kert utacskáján, ellentétes
                    irányba, ők ketten pedig először óvatosan, négykézláb kimásztak a bokrok közül s
                    akkor kipattantak és - aló!</p>
				<p>Csak a kert déli kőfalánál álltak meg, hogy fújjanak egyet. Holtfáradtak lettek a
                    futásba, mert kabátjuk két zsebét nagyon húzta lefelé a sok fehér meg vörös
                    pénz. Sanyi most már nem mert Csalmáékhoz menni, mivel tartott tőle, hogy Máté
                    bácsinak föltűnik esetleg a két lehúzott zsebe s ezért, miután falevél alá
                    kaparták el az üres zacskót és miután megfogadták egymásnak, hogy a dologról az
                    apjukon kívül senkinek nem szólnak a teremtett világon, újból nagy kerülőt
                    tettek a kert hátában, hogy észrevétlenül surranhassanak el hazáig.</p>
				<p>S ekkor újabb meglepetés érte őket!</p>
				<p>A kert északi kőfalához közel ugyanis, az üvegház előtt ugyanegy pillanatban
                    vették észre apjukat. Mudrony József és Stefán kertész mélyen elmerülve tárgyalt
                    éppen valamiről... A két legényke futva érkezett el az üvegházig s ott kifúltan
                    kezdték hadarni:</p>
				<p>- Édesapám, sok pénzt találtunk, oszt megosztozkodtunk rajta egyformán!</p>
				<p>- Oszt Barczali bácsié lehetett a pénz, mert kereste a szivattyúskútnál, mi pedig
                    elbujtunk a bokrok közé! - darálta a másik.</p>
				<p>Össze-vissza lihegett a két fiú, ám annál nagyobb hidegvérrel ítélte meg a
                    helyzetet Mudrony József meg barátja, Stefán kertész. Mudrony József ugyanis a
                    Sanyi fia két zsebébe nyúlt bele s valami három teljes marékkal szedvén ki a
                    pénzt, a saját nadrágzsebébe helyezte át. Szó szerint úgy tett Stefán kertész is
                    a fiával.</p>
				<p>Akkor megszámolták a pénzt s csodálkozásuknak adtak kifejezést, hogy a két
                    gyerek, aki még nem ismerte a számjegyeket, mi módon tudott megosztozkodni
                    annyira egyenlőn? Akkor aztán komolyan nézett Mudrony József a Sanyi fiára s
                    megfenyegette szelíden:</p>
				<p>- Oszt hallgassál, fiam, még az anyád előtt is! Merha el tanálna járni a szád,
                    hátrafordítom a két lábadat! Megértetted?</p>
				<p>- Igenis, kedves apám - válaszolt szorongva Sanyi. Mert az édesanyjának is
                    szeretett volna adni a pénzből. Ezek után tudta azonban, hogy hallgatni kell
                    örökre és hogy édesanyja soha semmit nem fog hallani a dologból.</p>
				<p>Stefán kertész ugyanakkor Béla fiához intézte komolyan a figyelmeztetést:</p>
				<p>- Oszt hallgassál te is az anyád előtt, oszt pszt maraggyál halálod napjáig!
                    Merha eljárna a szád, a falhoz tanállak odakenni!... Iszik az anyád a nélkül is
                    eleget!</p>
				<p>Stefán Béla szintén örök hallgatást fogadott meg apjának.</p>
				<p>Akkor aztán Mudrony József meg Stefán kertész megindult a kerten át, egyenes
                    irányba, a Groszmann Jakab korlátlan italkimérésének.</p>
				<p>A virágágyak körül megpillantották Cser Mihályt, a Bodrogközből fölkerült lingár
                    hetest. Nagy piják volt Cser Mihály, olyan katonasor előtt álló dologkerülő
                    mihaszna, akinek fél fogsora máris hiányzott, mivel lőccsel verték ki Lukán vagy
                    hol is.</p>
				<p>Mudrony József magához intette Cser Mihályt:</p>
				<p>- Gyere csak, Miska!</p>
				<p>- Tessék, Józsi bácsi - sietett hozzá Cser Mihály, akinek ha inni kelletett
                    egyszer, olyan nyeletei voltak, hogy akár malomkereket hajtottak volna meg.</p>
				<p>Mudrony József így szólt ekkor a heteslegényhez, mialatt Stefán kertész
                    hangtalanul helyeselt hozzá a fejbólintásával:</p>
				<p>- Tarcsál velünk! Felhajtunk egy kis drótszeget.</p>
				<p>- Egy vasam sincs, Józsi bácsi - hebegett Cser Mihály.</p>
				<p>Mudrony József fölényesen intette le:</p>
				<p>- Ne törőggyél azzal, ha híjlak!</p>
				<p>Ilyen előzmények után történt, hogy - ők hárman - nem álltak meg előbb, csak a
                    Groszmann Jakab kocsmájában. Mudrony Sanyi és Stefán Béla kívül maradt
                    persze.</p>
				<p>Mi lett ebből aztán!</p>
				<p>Nagy lingár volt ez a Cser Mihály. Most is, a helyett, hogy hazamenetelre nógatta
                    volna Mudrony Józsefet meg Stefán kertészt, még hízelgett nekik, hogy
                    jókedvükben járván, minél többet fizessenek.</p>
				<p>Azok pedig fizettek!</p>
				<p>Mudrony József akkor már azt a fenyegető dalt fújta, hogy még ma este
                    zsandárvérben füreszti az bicskáját, mi közben jobbkeze mutatóujjával
                    kedélyeskedve integetett belé a levegőbe. Fahangon kísérte őt s kissé
                    le-lecsúszva a taktusról Stefán kertész, minthogy fahangja volt. A kertész
                    különben inkább kedvelte rusnyák szülőföldje bánatosan csengő dalait, Mudrony
                    József azonban nem tűrt meg egyebet magyar nótánál és így Stefán kertésznek is -
                    kénytelen-kelletlen - alkalmazkodnia kellett.</p>
				<p>Éppen azt a legénykedőt vitték, a mestergerendáig:</p>
				<p>Engem hívnak Fábián Pestának,</p>
				<p> Kiállok én tizenhat zsandárnak...</p>
				<p>Hej, micsoda kedvük támadozott azután még! Mert ittak feszt. Mudrony József újabb
                    liter bort rendelt, miután a pálinkáról borra tértek át, szódával. Az alantas
                    számítású Cser Mihály, hogy minél inkább tehesse a szépet a két gavallér úrnak,
                    így kezdte váratlanul, Mudrony József felé fordulva:</p>
				<p>- Hát azt hallotta-i, Józsi bácsi, hogy eccer belefujtam az üvegfurulyába?</p>
				<p>- Hagy hallom! - intett neki a szemével Mudrony József, miközben kidüllesztette a
                    hasát s újabb kurtaszivarra gyujtottak rá. Mert akkor már füstöltek ők ketten,
                    Cser Mihálynak viszont drámacigarettát rendeltek a zsidónál.</p>
				<p>- Tavalyelőtt tavaszon történt, mikor a Hegyközbe jártam...</p>
				<p>S el akarta hitetni a két emberrel, hogy mikor a Hegyközben járt, megfordult a
                    Három-Hutában is, ahol éppen akkor készítették el az első üvegtilinkót
                    nagysuttyomban, mivel az ilyen tilinkók gyártása köztudomás szerint tiltva van
                    Magyarországon Mátyás király uralkodása óta. Nos, - állította Cser Mihály - ő
                    maga ott helyben belefujt az üvegfurulyába, de bár ne tette volna a szamár
                    fejivel! Mert oly fájdalmas és szivetszomorító hangok jajgattak föl a furulyán,
                    hogy annak a hutatulajdonos grófnak a kisasszony-leánya, aki az apjával együtt
                    történetesen jelen volt a próbánál és akit reménytelen szerelem apasztott, az
                    észvesztő hangokra nyomban megbolondult. Úgy kellett felszállítani Pestre, a
                    leghíresebb doktorokhoz...</p>
				<p>- Magam is majd megvesztem attul a furulyátul - fejezte be előadását Cser Mihály.
                    - Azótátul oszt megint tilos üvegfurulyát gyártani Magyarországon, mer
                    rendeletbe adta ki Ferenc József őfelsége...</p>
				<p>De itt már kifakadt Mudrony József is:</p>
				<p>- Piszok hazug vagy, te Miska! Mer van nekem egy sógorom, tán ismered is, Szopkó
                    Mihálynak hijják. Ez a sógorom beszélt nekem eccer errül az üvegfurulyárul... A
                    szemibe mondtam neki, hogy lódít... hát még te!</p>
				<p>Cser Mihály esküdözni kezdett, hogy nyíljon meg alatta a föld, ha hazudott volna,
                    ámde akkor újra töltött a poharakba Mudrony József s rászólt Stefán kertészre
                    meg Cser Mihályra:</p>
				<p>- Igyunk!</p>
				<p>Ittak hát, letörölve kétfelől a bajuszukat... Ámde akkorára híre futott
                    mindenfelé a nagy vigadozásnak, senki nem tudta megérteni azonban, honnét
                    szerzett ennyi pénzt Mudrony József meg Stefán kertész? Cser Mihályt nem vették
                    számításba, mivel róla sejtették körülbelül, hogy csak potyázik.</p>
				<p>És így történt, hogy egyszer csak belobbant az ivóba Stefán kertész felesége, aki
                    nem vetette meg a tütüt és saját két szemével látván, hogy laposan pislog immár
                    a férje, rántott egyet a vállán:</p>
				<p>- Ha te úgy, én is úgy!</p>
				<p>S intett Groszmann Jakabnak, hogy adhatja. S nyomban nyelve alá öntött a
                    keserűből. Nem egyszer, de háromszor s akkor, mint aki legjobban végezte dolgát,
                    fesztelenül szólt oda az urának:</p>
				<p>- Csak folytasd, te feneketlen hordó!</p>
				<p>S kilibbent az ivóból.</p>
				<p>Azok hárman tovább beszélgettek. Stefán kertész meg Cser Mihály már-már azon
                    gondolkozott, hogy hazafele készülődik el, de akkor leintette őket Mudrony
                    József, miközben egyet csuklott:</p>
				<p>- Minek sietnénk annyira? Az ember olyan ritkán gyöhet össze a jóbarátaival, hogy
                    meg kell becsülni az alkalmakat.</p>
				<p>S odaszólt a kocsmáros felé, aki a pult mögül hegyezett fület minden
                    szavukra:</p>
				<p>- Aggyék még egy üveggel, Groszmann! Szódát is hozzá!</p>
				<p>...Alkonyati színek kezdtek már lilásodni az iharosi hegyek lába alól, a Ronyva
                    tocsogói fölött viszont tavaszi párák kezdtek felgyülekezni, fantasztikus
                    alakzatokban. Nagy elvétve keservesen kinyujtott kakasszó hallatszott a felvég
                    irányából. Csend volt, nagy csend, különösen az elhagyatott templomdomb
                    táján.</p>
				<p>S ezt a csöndet hallgatta Mudrony Sanyi meg Stefán Béla is, rémüldöző füllel.</p>
				<p>Mert azóta, hogy mindkettőnek édesapja a kocsmába tért volna be Cser Mihállyal,
                    nem mertek hazamenni. Nem tudták, mitévők legyenek? Először a méltóságos
                    képviselő úr nagy kertjében csatangoltak össze-vissza s arról suttogtak
                    félhangon: szóljanak-e a talált pénzről legalább az édesanyjuknak? Hosszú
                    tanácskozás után abban állapodtak meg, hogy hallgatni fognak egész életükben.
                    Még Stefán Jancsinak, a Béla bátyjának sem árulják el nagy titkukat. Egyelőre
                    azonban nem mertek lemenni még tájékára sem a nagyutcának, mert attól remegtek
                    össze minden pillanatban, hogy találkozni találnának esetleg Barczali Gáborral s
                    Gábor bácsi, akinek félévi keresete veszett oda, arcukról olvasná le a
                    valóságot... S talán meg is fojtaná őket akkor!</p>
				<p>Így hát össze-vissza kalandoztak a nagy kert görbe utacskáin s akkor rezzentek
                    össze, mikor a fenyvesbe értek föl, mely már a dombon feketedett. Mert a fenyves
                    felé panaszosan elnyujtott jajgatás szállt koronkint a vágóhíd felől, mintha
                    gyilkoltak volna valakit azon a környéken... Úgy gondolták mégis, hogy valami
                    eltévedt vándorlegény ordíthat ottan jószívű keresztények segítsége után, akinek
                    halálos baja támadott az úton... Valamivel később kimásztak a kertkerítésen s
                    dobogó szívvel nézték az alkonyati színekbe takaródzó tavarnai erdőt, amelynek
                    legsűrűbb rejtekében állítólag zsiványok tisztogatták a flintáikat, hogy adandó
                    alkalommal beleduplázzanak velük a zsandárokba... Negyedóra mulva a Sutadombon
                    kóvályogtak, a református templom körül s itt újabb ijedtség várt reájuk.
                    Hallomásból tudták ugyanis, hogy valahányszor be van csukva a templom, valaki
                    lábujjhegyen járkál a templomtorony lépcsőin. Az illető nyughatatlan lélek
                    olykor ki-kitekint a kerek toronyablakon is, óvatosan pislantva körül a
                    határban.</p>
				<p>És akkor eszük nélkül kezdtek vágtatni, egyenest a dombon álló iskola udvarának.
                    Ott azonban kifúló lélekzettel kellett megtorpanniok. Mert az iskola
                    agyagtornácából éppen akkor lépett ki Kónya János tiszteletes úr és vele Szikora
                    tanító úr. Szemlátomást azon voltak, hogy a paplak irányába mennek tovább,
                    amiből gyanította a két nebuló, hogy a pap bácsi előbb valami ügyben
                    meglátogatta a tanító bácsit s a tanító bácsi most egy darabon - illendőségből -
                    elkíséri a pap bácsit.</p>
				<p>Ahogy azonban a két nekipirult arcú legényke megtorpant volna az iskolaudvaron, a
                    tiszteletes úr meg a tanító úr is visszafordult. A tanító úr, aki - látásból -
                    ismerte Sanyit, gyanakodva húzta össze a szemét:</p>
				<p>- Hát ti mit kószáltok erre, ifjú barátim?</p>
				<p>- A méltóságos képviselő úr kertjében játszottunk, tanító bácsi, kérem szépen -
                    válaszolt a sapkáját lekapva és tisztelgő állásban Mudrony Sanyi.</p>
				<p>Kónya János tiszteletes úr végignézte őket, aztán fejet csóvált:</p>
				<p>- Lurcones impudentes!</p>
				<p>A két gyerek visszafogott lélekzettel állt ott s újabb szívdobogás fogta el őket.
                    Mert fogalmuk sem volt, micsoda nyelven szólhatott a pap bácsi, aki - latinul -
                    haszontalan lurkóknak minősítette őket.</p>
				<p>Kónya János lelkész és Szikora tanító úr akkor már - ügyet sem vetve a két apró
                    legényre - megfordult és a paplak felé indult el a dombról, miközben valami
                    abbamaradt beszélgetést folytattak. Mudrony Sanyi és Stefán Béla önkéntelenül a
                    nyomukba szegődött s így minden szavukat hallhatták.</p>
				<p>Kónya tiszteletes úr kezdte:</p>
				<p>- Egyszóval, tanító úrnak az a benyomása, hogy a tanítókisasszony feltűnő
                    vonzalommal viseltetik a Pali öcsénk iránt? No, remek egy fickó, azt már nem
                    lehet tagadni!</p>
				<p>Ezt az utóbbi mondatot azonban már csak magának mondta a tiszteletes úr.</p>
				<p>A tanító úr, miközben hátul s különösen a lapockarészeken tükör gyanánt villant
                    meg rajta a hétköznapi zsakett, legyintett:</p>
				<p>- Fekete Pál ifjú barátom személye iránt nem csupán határozott vonzalommal van az
                    Annus kisasszony, hanem megmondta nekem áperte, hogy szeptember havának első
                    felében törvényes hitvese is lesz Fekete Pál ifjú barátomnak... Mi lehetne itt
                    a tennivaló, tiszteletes uram?</p>
				<p>A tiszteletes úr annyit mondott rá:</p>
				<p>- Akkor kampec mindennek, tanító úr!... Én, mint agglegény, nem igen ösmerem a
                    női lélek mélységeit, mindazonáltal az az érzésem, hogy valóban kampec itt a
                    tanító úr további erőlködéseinek!</p>
				<p>Pillanatra megállapodtak. Szikora tanító úron halálos elszántság látszott:</p>
				<p>- Egyszer azért beszélek még Annus kisasszonnyal. Jelesül: fölfedem előtte
                    mindamaz előnyöket, amelyek joggal kecsegtetnék őt, ha nekem nyujtaná a
                    kezét...</p>
				<p>- Na! - tette hozzá a tiszteletes úr.</p>
				<p>A Ronyva kiöntései fölött szálltak, egyre szálltak a párák. Valahonnét kolompszó
                    hallatszott az estében.</p>
				<p>...A paplak előtt Sanyi kezet fogott Stefán Béla barátjával s gyorsan igyekezett
                    hazafelé.</p>
				<p>Hanem a haranglábnál, mely szemközt állt a házukkal, egész csődület várta. A
                    tömegben ott lehetett látni Bácsik Mihály szomszédot is, amint jobbkezével
                    élénken hadonászva magyarázott valamit, balkezében meg vasvillát tartott.
                    Ugyancsak magyarázott a másik szomszéd, Párnahaj János is: neki meg ásó volt a
                    balkezében.</p>
				<p>Sanyi is megállt a tömeg szélén s az izgatott szóbeszédből kivette, hogy Mudrony
                    Józsefet meg Barczali Gábort úgy kellett szétverni, miután vasvillával mentek
                    egymásra. Valahogyan úgy esett az egész (a dologban egyelőre senki sem látott
                    tisztán!), hogy az a haszontalan Cser Mihály ittas állapotában össze talált
                    botlani Barczali Gáborral és hogy, hogy nem, eljárt a szája a nyavalyásnak... E
                    szerint valami olyat fecsegett volna, hogy teméntelen sok pénzt látott Mudrony
                    Józsefnél meg Stefán kertésznél: őt is abból a pénzből itatták egész este
                    előtt.</p>
				<p>Barczali Gábor felbőszült erre az értesülésre s elhatározta, hogy - lesz, ami
                    lesz! - most már szembe fog menni Mudrony Józseffel, aki ellen méreg fűtötte
                    minden tagjában.</p>
				<p>Nem teketóriázott sokat!</p>
				<p>Hazament, az istálló sarkából elékapta a vasvillát s fújva és fenyegetődzve
                    indult meg a harangláb irányának. Épp a harangláb előtt álldogált Mudrony
                    József s egyet-kettőt csuklott, mialatt fesztelenül váltott néhány szót két
                    szomszédjával: Párnahaj Jánossal és Bacsik Mihállyal. Bacsik Mihály azelőtt
                    neheztelt ugyan Mudrony Józsefre, amiért oly csunyán repítette ki házából az
                    anyósát, a vén Tománét, az utóbbi időben azonban tetemesen enyhült a kettejük
                    közötti feszes viszony. Ámde amint vérbenforgó szemmel közeledett volna Barczali
                    Gábor, s Mudrony József elkapta félfüllel, hogy őt keresi halálra az igáslegény,
                    annyit mondott:</p>
				<p>- No, megájj!</p>
				<p>Befutott az udvarra, a tenyérnyi istállóból, hol a két patkánylova állott,
                    elékapta ő is a vasvillát, s miután előbb megnyálazta a két markát, kiállt a
                    kiskapuba, úgy várta Barczali Gábort:</p>
				<p>- Te kutya!</p>
				<p>De ezt már nem nézhette tétlenkedve Párnahaj János sem, Bacsik Mihály sem. Látták
                    nyomban, hogy emberhalál lesz itten, ha közbe nem lépnek. Abban a
                    szempillantásban ők is beugrottak a portájukra s az egyik ásót, a másik
                    ugyancsak vasvillát markolt meg s már pattantak is vissza ketten Mudrony József
                    meg Barczali Gábor közé, mikor a két veszett ember épp egymásra igyekezett vetni
                    magát... Nagynehezen szétverték őket, miután Polyák András, az éppen arra
                    vetődött Lukács János útkaparó, úgyszintén Szinyéri Márton fuvaros is
                    közbevetette magát... Mindkettejük markából kicsavarták a vasvillát és míg
                    Barczali Gábor izzadtságtól lucskosan kotródott a felvég irányába, Mudrony
                    Józsefet úgy kellett erőszakkal elcipelni a lakásába. A szomszéd házáig
                    elhallatszott fogai csikorgatása.</p>
				<p>Akkorára azonban egyetlen csődület volt már a harangláb tájéka.</p>
				<p>A tömeg szélén ott álldogált Sanyi is és ahogy értesült a meghiusult
                    vasvillapárbajról, elszorult a szíve, a fejét pedig maga elé hajtotta. Az
                    emberek találgatták, mitől vadulhatott meg annyira Barczali Gábor, de az igaz
                    okot csak ő tudta. És szorongva érezte, hogy fékezhetetlen apja egyszer csak
                    végleg össze fog csapni Barczali Gáborral, de egyikük akkor nem fog fölkelni
                    többé a földről.</p>
				<p>És megindult befelé.</p>
				<p>Odabent a szobában valami négyen csillapítgatták az apját: Polyák András,
                    Szinyéri Márton, Párnahaj János meg Bacsik Mihály. Éppen Párnahaj kérlelte:</p>
				<p>- Vasvillának mindig börtön a vége...</p>
				<p>Mudrony József azonban nem figyelt oda. A helyett rátehenkedett két könyökével az
                    asztalra, két tenyerébe belefogta a fejét s tovább csikorgatta a fogait, hogy
                    recsegett.</p>
				<p>Sanyi tanácstalanul állt meg a szoba közepén. Látta Péterkét, amint kerekretágult
                    bagolyszemmel csodálkozott a kucikban az asztal körül hangoskodó öt emberen,
                    később pedig szomorúan oldalgott ki a pitvarba. A tűzhelynél szipogva készítette
                    édesanyja a vacsorát. Egyszer felsóhajtott:</p>
				<p>- Csak tunnám, honnét vette megin a pénzt?</p>
				<p>Sanyinak a száján volt már, hogy elkottyantja magát. De eszébe jutott, mit ígért
                    ma délután az apjának s ezért hallgatott tovább is.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - -</p>
				<p>Negyednapra ezután a városba indultak. Mert országos vásár volt éppen.</p>
				<p>Négy süldőmalacuk volt az ólakban, kettőt azok közül a városban készült eladni a
                    Sanyi édesanyja, hogy némi pénzecskére tegyen szert. Rég takargatott álma volt,
                    hogy vagy két pengőért olyan úrfiruhát vesz Sanyinak, amilyenben a
                    nemes-családok iskolásfiai jártak ünnepnapokon. Ezért készült bevinni a két
                    malacot.</p>
				<p>Az indulás előtti estén Sanyi könyörgő szemmel állt az édesanyja elé:</p>
				<p>- Édesanyám, igen szépen kérem, tessék venni nekem holnap egy kis tülköt meg két
                    bocskorkát. Akkor a két malackát, amelyik visszamarad, minden nap őrizni fogom
                    a Hecskén...</p>
				<p>- Ha csak tehetem, megveszem, kisfiam. De tudod, minden krajcár kell, mert nagyon
                    szegények vagyunk.</p>
				<p>Sanyi elszontyolodva mondta rá:</p>
				<p>- Tudom, kedves anyám...</p>
				<p>Kérésével nem először áll az anyja elé. Mert titkos vágya volt, hogy kondás lesz
                    a két visszamaradó malac mellett, a kondás pedig nem járhat másként köztudomás
                    szerint, mint sárga bocskorkában. Ámde tülök is kell a malacok mellé... És Sanyi
                    látta magát nem egyszer, hogy amint a Hecske nevű dombról, mely az alvég fölött
                    emelkedett, belefuj abba az apró tülökbe, fölfigyel rá az egész táj...</p>
				<p>Másnap reggel indultak aztán!</p>
				<p>Feledhetetlen út volt az tagadhatatlanul.</p>
				<p>Alig mult néhány perc, hogy valami gyalogutassal ne találkoztak volna, avagy hogy
                    a városba igyekvő vásárosokat ne érték volna utól. Mudrony József ilyenkor
                    lelkesülten kiáltott oda az illetőnek, - ha ismerős volt - mire az illető
                    meglengette feléje a kalapját. A falu alatti dombtetőn jártak már, amelynek
                    déli oldalát akácsor szegte be a messzeségig, mikor Lukács János útkaparóval
                    találkoztak a tetőn, amint az árok szegélyét igazítgatta. Lukács János kiáltva
                    köszönt feléjük a kalapjával, amire Mudrony József túlkiáltott a szekérzörgésen
                    is:</p>
				<p>- Két ártányt viszünk befele!</p>
				<p>Még nem érték el a verhói vasúti őrházat, hol a sínek fölött haladt el az
                    országút, mikor egy szekeret mellőztek el. Zötyögőhasú ember ült az első ülésben
                    s fogta a gyeplőt. Mudrony József átkiáltott neki:</p>
				<p>- Szervusz, testvér!</p>
				<p>- Jó napot, testvér! - intett vissza a nagyhasú paraszt. - Ebéd fele majd
                    tanálkozunk a Veres Jóskába!</p>
				<p>Mudrony József a szemöldökével jelezte, hogy megértette:</p>
				<p>- Ott leszek, testvér, mihent eladódik a két ártány!</p>
				<p>A hangulatos reggelben Sanyi fehérarcú édesanyja is mintha megenyhült volna s a
                    hátulsó ülésből kíváncsian hajolt előre az urához:</p>
				<p>- Ki vót e?</p>
				<p>Mudrony József kifejtette erre, hogy régi barátja neki ez az ember. Csodálkozik a
                    feleségén, hogy nem ismerte föl, mert náluk is járt már egyszer, ám akkor még
                    magázódott vele Mudrony József. Vircsiknek hívják s Kazsuba való paraszt. De nem
                    közönséges paraszt, mert van vagy harminc köböl földje s mindig tréfát csinál
                    mindenből, mert olyan esze van! Együtt szolgáltak három esztendőt a pesti
                    tüzéreknél és már akkor örök barátságot fogadtak egymásnak. Sajnos, az élet
                    szétvetette őket kissé...</p>
				<p>S fejcsóválva tette hozzá:</p>
				<p>- Igen figurás ember ez a Vircsik!</p>
				<p>Zörgött velük a szekér, átmentek már a vasúti sineken, keresztülhaladtak Verhó
                    falu déli csücskén - mert a falut csak épp az aljában metszette az országút - s
                    itt, a kovács-szín alól Nadzon kovács kiáltott utánuk, amint éppen lovat
                    patkolt. Úgy üdvözölte őket elhaladtukban, hogy feléjük lengette párszor a
                    kalapácsot:</p>
				<p>- Hová-hová, Józsi öcsém?</p>
				<p>- A vásárba, Nadzon bácsi! - kiáltott vissza Mudrony József. - Visszük be a két
                    ártányt, hátha sikerül valami pénzt csinálni belőlük!</p>
				<p>A mindig fortyogó indulatú kovácsmester másodszor is kiáltott a szekér után:</p>
				<p>- Jóegésséget kívánok a kedves fiatal hugomasszonynak!...</p>
				<p>Többi szavát elnyelte a kerekek zörgése.</p>
				<p>Nadzon kovács nevezetes alak volt a környéken. Lázadásra nógatott mindenkit a
                    fenforgó közjogi állapotok ellen. Rendületlen hite volt, hogy Görgei Artúr két
                    zacskó aranypénzen adta el a magyar szabadság ügyét Világosnál, de épúgy nem
                    csinált titkot abbeli meggyőződéséből sem, hogy Turinban a grófok mérgezték meg
                    Kossuth Lajost, azért halt meg négy esztendővel azelőtt. A magyar mágnások -
                    vallotta Nadzon kovács - egész életükben kénköves tüzet fujtak Kossuth Lajos
                    ellen, mivelhogy megesett a szíve a szegény jobbágynépen s feloldotta ezeréves
                    láncai alól.</p>
				<p>Általában sok mindent tudott az öreg Nadzon. És amit tudott, nem szopta az
                    ujjából!</p>
				<p>Verhó után gesztenyefáknak kettős sora között haladtak tovább s ez alatt egyre
                    közeledett feléjük Újhely városa. Mert amint a határkocsmánál vége lett volna a
                    kettős gesztenyesornak, egyetlen szempillantás alatt eléjüktárta magát a tájék
                    minden vonzó szépsége... Jobbról, egészen közel, fűzbokrok árulták el a
                    Ronyva-patak folyását, egy részen vízimalom kattogott, odébb valami három tanya
                    sorakozott egymásután... Ronyván túl Kisbányácska község nyúlt ki alacsony
                    halmon s itt közbevetette Mudrony József, hogy sok-sok esztendővel előbb élt ott
                    egy Kazinczy, - a keresztnevét elfelejtette már - aki annyi levelet írt életében
                    az okosabb magyar urakhoz, hogy utoljára is megmeredt a jobbkezének valamennyi
                    ujja... A Ronyván túl a Sátorhegyek kupolái magasodtak az ég egyharmadáig s a
                    zsendülő tavaszban olyan volt a fák színe, mint a gyenge libácskák pihéje...
                    Balfelől alacsony hegyvonulat szegte be a keleti határt, a hegylánc déli
                    ereszkedője alatt, de már a síkon, karcsú jegenyék közé valami falucska volt
                    elbújtatva. Mudrony József megjegyezte, ostornyelével a falu felé mutatva, hogy
                    ott született Rákóczi, aki úgy utálta a németet, hogy puszta említésükre
                    reszketés állott valamennyi testrészébe...</p>
				<p>Egyebekben hozzáfűzte még, hogy Rákóczi szülőfalujától, Borsitól tudniillik
                    alagút visz el a Bodrog alatt Patakig, Patakról viszont a kollégium jutott
                    eszébe s itt azt a nézetét fejtette ki, hogy abban a kollégiumban van legalább
                    ötven tanár s ezek a tanárok Magyarország legokosabb emberei...</p>
				<p>S elragadtatással kiáltott föl, baltenyerével egyet csapva a térdére:</p>
				<p>- Megáll az emberi ész, honnét veszik azt a teméntelen eszüket!</p>
				<p>Azalatt mindközelebb jött feléjük a város. Nem egyszer úgy látszott, mintha
                    kézzel is meg lehetne fogni, olyan közelinek látszott... Három tornya fölött
                    rezgett és táncolt a levegő, a tornyok bádogtetői csillogtak a napözönben, a
                    házak mindnagyobbaknak jöttek elő s a kúpalakú hegyek félmagasságáig bogárhátú
                    házacskák voltak elszórva a szőllők között... Mudrony Sanyi dobogó szívvel
                    merengett el rajta, hogy miminden csoda fogja majd várni a városban?</p>
				<p>Hát csak átdobogtak egyszer a Ronyva fahídján s kevéssel utána megálltak egy
                    házikó előtt, ahol három krajcárt kellett lefizetnie Mudrony Józsefnek. Amikor
                    Sanyi aziránt faggatózott volna, kié lesz az a három krajcár, Mudrony József
                    gondolkozás nélkül mondta rá:</p>
				<p>- Abbul pótolják az alispán fizetésit... A szegény ember meg csak döglődik
                    tovább!</p>
				<p>Feledhetetlen maradt az a nap sok tekintetben.</p>
				<p>Amire magáraeszmélt volna Mudrony Sanyi, magas házak között döcögtek már lépést.
                    Voltak pedig oly magasan e házak ereszei, mint otthon a jegenyék csucsai. Aztán
                    az a sok fényes bolt és kirakat! Aztán az a sok ember a vásárban! És hozzá a
                    zajongás, hogy Sanyi nem hallotta tőle többé az apja szavát.</p>
				<p>Elszorult a szíve attól, amit látott és hallott e napon! Merthogy miket ért meg a
                    kora-délutáni órákig, nem is lehet azt elmondani...</p>
				<p>Egyszer csak ott találták magukat a széles vásártéren, ahol fülsiketítő volt már
                    a zsivaj. Édesanyjától tudta meg, hogy Hecskének hívják a hegy oldalában
                    szétterülő vásárteret, mint odahaza is a falu fölötti egyik dombtetőt... Látott
                    nyomorék koldusokat, amint különös énekeket jajgatva, tárták ki könyörögve a két
                    tenyerüket, hogy segítsék meg őket valamivel az irgalmas keresztények... Sűrűn
                    forogtak ott alkuszok öt vármegye földjéről s nagyhangon beszéltek
                    valamennyien... Egyszer medvetáncoltató oláh előtt állt meg félpillanatra. Tompa
                    dobot zörgetett ujjaival az oláh, sárga pánt fénylett a medve pofáján s aközben
                    földet döngetve dobálta magát a barna állat... Hogy mi mindent lehetett ott
                    látni, felsorolni azt nem lehetne talán másfélnapig sem!...</p>
				<p>Déltájt lehetett (a nap élesen sütött), amikor sikerült túladni a két kis
                    malacon, amelyet ráadásul el is kellett hajtaniok a vevő-asszony lakásáig. Mert
                    úgy volt kialkudva, hogy ott fogják megkapni a vételárat. Mudrony Józsefné
                    hajtani kezdte ekkor maga előtt a két süldőt, Sanyi szintén veletartott, Mudrony
                    József pedig utánok-kiáltott a szekérből:</p>
				<p>- A Kispiacon leszek a Vörös Jóska előtt! Ott fogok találkozni Vircsik komával
                    Kazsuból!</p>
				<p>A sokat zaklatott fiatalasszony keseregve, de csak félhangon mondta maga elé:</p>
				<p>- Istenem, megint inni fognak!</p>
				<p>Amiből sejtette Sanyi, hogy Vörös Jóska biztosan zsidó lesz s kocsmája van a
                    Kispiacon.</p>
				<p>Sokáig-sokáig botorkáltak a két malac után, melyek előtt az öregasszony
                    igyekezett, aki megvette őket. Hegynek lihegtek fölfelé egy bukdácsoló és
                    keskeny sikátoron, aztán olyan skatulya-házacskák következtek, melyek félig a
                    hegybe voltak beépítve, mialatt remegni lehetett, hogy az apró házakra minden
                    pillanatban rászakadhatnak a fölibük kihajló kormos sziklák...</p>
				<p>Itt megkapták a pénzt s amikor édesanyja megszámolta volna az egészet,
                    zsebkendőjébe kötötte s egy szívszakasztót sóhajtott...</p>
				<p>Hogy mi-minden történt azon a napon!</p>
				<p>Először a Kispiacig gyalogoltak vissza. A szekeret megtalálták a Vörös Jóska
                    előtt, Mudrony József azonban akkor már rég odabent legénykedett az ivóban.
                    Ahogy rábukkantak volna, épp Vircsik komával koccintott az egyik sarokban s
                    csukladozott. Azzal rázta le a feleségét:</p>
				<p>- Kérlek, Mária, csak vegyél meg mindent, ami kell, én is hamarosan
                    utánadnézek!</p>
				<p>Keresztbefeküdt már a szeme, Vircsik komáé ugyanúgy. És a szegény asszony megint
                    sóhajtott. Sanyinak nem egyszer eszében volt, hogy édesanyja élete talán nem is
                    egyéb egyetlen szívremegtető sóhajnál.</p>
				<p>Ahogy újból a szekérnél lettek volna, Sanyi könyörögve emelte a szemeit fehérarcú
                    édesanyjára:</p>
				<p>- Kedves édesanyám, nagyon kérem, vegyen nekem egy kis bocskort, olyat, mint a
                    Boldizsár-fiúknak van! Meg vegyen egy kis tülköt is, oszt azontúl mindig őrizni
                    fogom a dombon a két malackát, amelyik otthon maradt!</p>
				<p>- Ha futja, megveszem, fiam - mondta csöndes búval a szegény asszony s aközben
                    elmélázva nézett sokáig a földre, mintha magában számolgatott volna valamit.</p>
				<p>Meglett azért minden. Legelőször a Behyna Testvérek boltjába tértek be, ahol több
                    apróságot vásárolt a fiatal mama. (Istenem, mennyi ember fordult meg a Behyna
                    Testvérek boltjában ama régi országosvásár óta!) Megvették Sanyinak az
                    úrfis-ruhácskát is, amelyet Sanyi nyomban felhúzott, hogy most már így fog
                    visszautazni hazáig. S egyszercsak olyan üzletbe tértek be, amelyiknek
                    kirakatában kékszalagos sárga bocskorkák voltak kirakosgatva. Meglett a
                    bocskorka, meglett a kicsiny tülök, melyen nikkelpánt fénylett s párját
                    Péterkének vásárolta meg a mama.</p>
				<p>Mudrony Sanyinak abban a pillanatban könnyekben csillant meg a dióbarna
                    szeme:</p>
				<p>- Édesanyám... Kedves anyám...</p>
				<p>Nem tudta folytatni. Az örömtől sírdogálni kezdett csöndeskén.</p>
				<p>Édesanyja megsimogatta a fejét:</p>
				<p>- Csak jók legyetek mindig, bogaraim! Tán minket is megsegít eccer az
                    Isten...</p>
				<p>Minden kikerült azért a két süldőcske árából. Pirinyó bocskorkát kapott Péterke
                    is. Mert különben lett volna felfordulás odahaza!</p>
				<p>Jó-délutánba lépett már az idő, amire haraptak volna valamit a szekér mellett a
                    magukkal hozott elemózsiából. Akkorára széledezni kezdett hazafelé a vásári
                    sokaság is. Szekérzörgés, ostorpattogás, nóta és kiáltozás volt minden utca.
                    Végül elszánta magát Mudrony Józsefné és Sanyi, hogy benéznek az öregért a Vörös
                    Jóskába.</p>
				<p>Odabent, az ivóban, a mestergerendáig tornyosult akkorára a jókedv. Mudrony
                    József és Vircsik koma szemközt ült az egyik sarokasztalnál, egymásra
                    fenyegetőztek mosolyogva és tréfásan s daloltak torkukszakadtából. Különösen azt
                    a szépet fújták lelkesen:</p>
				<p>Én vagyok a petri gulyás,</p>
				<p> Én őrzöm a petri gulyát,</p>
				<p> A bojtárom vízen-sáron,</p>
				<p> Én meg a paplanos-ágyon a</p>
				<p> Babámmal.</p>
				<p>Félórába telt legalább, amire Vircsik komától ki tudták könyörögni az öreget.
                    Mert a koma is akadékoskodott. Végül is megölelték, megcsókolták egymást,
                    fogadkozva erősen, hogy legközelebbi kedvező alkalommal ismét meg fogják
                    újítani a barátságot. Mert sírigvaló volt ez a barátság.</p>
				<p>...Hogy aztán mint vetődtek haza, Sanyi nem tudott volna számot adni róla
                    magának. Feje belezsibbadt a napi élményekbe. Most már apja az édesanyjával ült
                    elől, őmaga pedig a hátulsó ülésben színesítgette tündérszép álmait. Az
                    úrfi-ruhában volt, lábán az apró bocskor, nyakában a piciny tülök, amelybe
                    többször is belefújt óvatosan.</p>
				<p>Ahogy a falu aljához közeledtek volna, Sanyi a jobblábát kitette a szekér
                    oldalán. A kis bocskort ilyenformán hamarosan fölfedezték rajta a nagyutcán
                    futkosó zsellérgyerekek s gúnyolódva kezdtek kiabálni utána:</p>
				<p>- Úrficska! Úrficska!</p>
				<p>Erre megszégyenülten húzta vissza a lábát. Szomorú volt már s a szíve fájni
                    kezdett.</p>
			</div>
			<div type="chapter">
				<head>XI.</head>
				<p>Mudrony Sanyi számára új világ született meg ettől a naptól kezdve!</p>
				<p>Délelőttönkint nem jött már érte Annus néni, hogy az iskolába vigye magával, mert
                    kiskondásnak csapott föl. A fiatal tanítónő, amikor megtudta, hogy egyelőre meg
                    kell válnia az ő apró lovagjától, mivel ez az apró lovag ezentúl két kis
                    malacukat fogja őrizni a Hecskén, eltűnődött kissé, majd így szólt Sanyi
                    mamájához:</p>
				<p>- Úgy érzem, Mudrony néni, hogy előbb-utóbb mindenki el fog hagyni s egyszer
                    egészen magamra maradok...</p>
				<p>- Ugyan mán! - csitítgatta a fiatalasszony. - Hiszen Sanyit is csak azért engedem
                    ki a dombra, hagy teljék kedve egy kicsit! Úgyis utósó szabaccsága ez, minthogy
                    ősztől fogva mán be kell íratnunk az oskolába. Osztán hogy mondhat olyat,
                    Annuska, hogy magára lesz majd egészen. Én úgy látom, hogy mindig többen vannak
                    Annuska körül... Mer mindenki szereti.</p>
				<p>A szép lány összekulcsolta a két kezét, úgy a kontya alatt, mialatt két
                    alma-mellecskéjén megfeszült a blúza:</p>
				<p>- Hisz épp az a baj, Mudrony néni, hogy sokan szeretnek nagyon is. Legjobban
                    mégis Pali szeret, a vőlegényem. Nagyobb baj ennél, hogy a tanító úr sem hagy
                    békén... Istenem, mitévő legyek?</p>
				<p>- Ugyan mán, Annuska! - kötődött vele a Mudrony Sanyi édesanyja s hosszú-hosszú
                    idő óta mintha először próbált volna felmosolyogni. - Tán nem is bánja olyan
                    nagyon, Annuska, hogy annyira szeretik! Csak persze az a fontos, hogy Annuska
                    kit szeret a legjobban?</p>
				<p>A kis tanítónő összetette a kezét, mintha imádkozott volna:</p>
				<p>- Palit szeretem csak, Mudrony néni... Istenem, pünkösdkor lesz a jegyváltásunk!
                    Csak az a baj, hogy legutóbb egyre-többször megszomorít. Most is besúgta neki
                    valaki, hogy a tanító úr sűrűn sétálgat velem az iskolakert körül, amikor
                    tanítási szünet van s két nappal ezelőtt azt üzente a tanító úrnak, hogy
                    igen-igen vigyázzon a zsakettjére, mert ha megkapja egyszer, ki fogja rázni
                    belőle! Hát hallott már ilyen féltékenységet, Mudrony néni! Amikor jól tudja,
                    hogy csak őt szeretem ezen a világon...</p>
				<p>Mudrony Józsefné szakadatlanul mosolygott. Mert látta már, hogy nem szabad
                    komolyan venni a csinos kisasszony zsörtölődését... Bizonyosnak tetszett, hogy
                    neki-magának van kedvére leginkább, ha mindenfelé szeretik.</p>
				<p>Annus kisasszony különben azért nézett át e jókor-reggelen, hogy - mint
                    valamennyi más napon - ezúttal is magával vigye Sanyit az iskolába. De mivel
                    Sanyi a két kis malaccal készült ki a Hecskére, lehajolt hozzá s
                    megcsókolta:</p>
				<p>- Úgy-e, Sanyi, azért nem fogsz elfelejteni ezután sem?</p>
				<p>- Nem fogom elfelejteni, Annus néni - mondta komolyan Mudrony Sanyi, aki akkor
                    már felhúzta a sárga bocskorkákat s nyakába akasztotta az apró tülköt is.</p>
				<p>Annus kisasszony megcsókolta másodszor is:</p>
				<p>- Aztán, ha kevés ráérő időm lesz, kinézek majd hozzád magam is...</p>
				<p>- Jó lesz, Annus néni - mondta mégkomolyabban a gyerek.</p>
				<p>Aznap indult, jókor-délelőtt!</p>
				<p>Már nyakába kerítette a karikást is, melyet előző napon estén csaknem éjfélig
                    font az apja s akkor kiengedték a két kis malacot is. És a két süldőcske, mintha
                    csak tudta volna, miről van szó, aprózott lépteivel megindult az alvég irányába.
                    Sanyi pedig a nyomukba szegődött. Apja, édesanyja, meg Péterke a kiskapuból
                    néztek utána hosszan. Édesanyja még utána is kiáltott:</p>
				<p>- Majd az ebédet kivisszük neked Péterkével, fiam!</p>
				<p>- Igenis, kedves anyám! - kiáltott vissza Sanyi.</p>
				<p>Büszkén szedegette lábait a két futosó malac után, mint az olyan ember, aki
                    egyszerre teljes önállóságra tett szert. Groszmann Jakab kocsmája előtt utólérte
                    a métermázsánál nagyobb súlyú Szücs pátrit, a nyugdíjba vonult pataki
                    szépírástanárt, akinek - haskerületénél fogva - tudvalevően olyan nadrágszíjra
                    volt szüksége, hogyha elszakadt volna a régi, külön kellett újat rendelniea
                    gálszécsi szíjgyártónál. Kék magyar ruhában, pörge kalapban szuszogott lefelé
                    most is Szücs pátri, valószínűen a posta irányába, mert valami levél-félét
                    tartott a balkezében, mialatt másik kezével a görcsös botjára támaszkodott.
                    Amint elsietett volna mellette Mudrony Sanyi, a tanár úr ránézett apró szemeivel
                    s akkor utánaszólt:</p>
				<p>- Hát te mi rosszban sántikálsz, lator öcsém?</p>
				<p>- A két malacunkat hajtom ki a Hecskére, mert én vagyok a kanász! - kiáltott
                    vissza lázasan a gyerek.</p>
				<p>Szücs pátri megállt, komoly fejcsóválással s egyet fújt előbb:</p>
				<p>- Másszóval iskolakerülő lettél, te lator...</p>
				<p>- Nekem még nem kell iskolába járni, mert csak szeptemberben fog beíratni az
                    édesanyám - nyelvelt vissza Sanyi.</p>
				<p>A tanár úr másodszor is fejet csóvált:</p>
				<p>- Lurcones paniperdae!...</p>
				<p>S lépést csoszogott tovább, széles törzsének és nagy hasának teméntelen súlya
                    alatt.</p>
				<p>Mudrony Sanyi szerencsésen leért a falun s az alvégen balra terelte a két
                    malackát, hol a vágóhid mellett állandóan vérszaga volt a levegőnek s onnét
                    neki a Hecske oldalának! A méltóságos képviselő úr birtoka volt a falu déli
                    vége fölött emelkedő dombhát kopár fűvel s a méltóságos úr bizonyára nem szólt
                    volna semmit, ha ott találja is Mudrony Sanyit a két süldőcskével.</p>
				<p>Micsoda délelőttje volt az Sanyinak! Szebb a legcsodálatosabb tündérmesék
                    világánál!</p>
				<p>A domb tetejére érve megállt, mire a két kis malac is megállapodott s nekifogott
                    orrával a turkálásnak. Sanyi mindenekelőtt a gyenge fűre terítette le
                    ködmönkéjét, miután előbb leakasztotta a nyakából térdigérő tarisznyáját s
                    ledűlve a ködmönkére, először a vajaskenyeret ette meg, melyet édesanyja dugott
                    a tarisznyájába, mikor nekivágott volna élete első önálló vállalkozásának. Vizet
                    nem kellett magával hoznia, mert a domb túlsó felén forrás fakadt, melynek vize
                    cérnavékony erecskében csoronkált a Sikolya-patak felé, a Sikolya-patak vizével
                    együtt pedig továbbsietett a Ronyva oldalába...</p>
				<p>Ledűlt a ködmönkére, előbb azonban kondított nehányat a karikással s kongása
                    végigcsattant a táj fölött. Amint aztán a ködmönkére heveredett volna, elővette
                    az apró tülköt s belefújt hosszan. És erre a tülökszóra mintha fölfigyelt volna
                    a táj...</p>
				<p>Mert innét, a Hecske tetejéről, igéző kilátás nyílt a vidékre. És Mudrony Sanyi
                    soha szebb kilátást nem ért meg sem addigi, sem azutáni életében.</p>
				<p>Tőle alig száz lépésre a falu szélső házai s legfeljebb ha háromszázra a széles
                    poros országút, amelyről azt mondta egyszer Sanyinak az apja, hogy Pesten
                    kezdődik s még Lengyelország túlsó határán sincs vége, mert messze, igen messze
                    benyúlik muszkaföldre is... Kelet felé a tavarnai erdő. Bánya is volt abban az
                    erdőben, abba a bányába bányászemberek jártak ki reggelenkint a faluból és csak
                    késő este tértek meg, a napi munka után. Néha olyan dörgés tört fel a bánya
                    irányából, mintha égiháború zengett volna végig a tavarnai erdőn. Mudrony Sanyi
                    tudta már hallomásból, hogy a bányászok nagy sziklákat robbantottak olyankor s ő
                    maga hosszan elgondolkozott minden ilyen dörgés után... A falu felső vége fölött
                    kopaszodott a Szentandráska-domb, az alatt - kies völgyben - a Mária-tanya,
                    ahová Annus kisasszonynak kellett férjhezmennie Kisasszonynapján... Nyugat felé,
                    alig háromszáz lépésre a falu alatt, sok-sok vonat zörgött el naponkint s még
                    azon is túl, de igen távol, kék hegyek lánca szegte be a nyugati határt.
                    Őszeleji estéken azokból a hegyekből csillogtak ki a pásztortüzek reszketeg
                    fényei... Déli irányban és messze a Bodrogköz ezüstös lapálya látszott, attól
                    valamivel jobbkéznek a Sátorhegyek kúpjai rajzolódtak ki az ibolya-mennybolt
                    félmagasságáig s alatta a városka házainak palatetői csillogtak. És Mudrony
                    Sanyi mélységeset sóhajtott, valahányszor a messzeségen merengett el... És
                    sokszor, igen sokszor gondolt rá, vajjon, ha megnő egyszer, útrakelhet-e ő is a
                    távoli világok felé, hogy hírnevet és sok pénzt szerezzen? S maga sem tudott
                    volna számotadni magának, miért, de az ilyen gondolatainál mindig szomorúság
                    verte le a lábáról s utána csöndesen fájni kezdett a szíve...</p>
				<p>De legmegragadóbb volt a kilátás az északi határhegyek irányába!</p>
				<p>Mert távol, igen távol voltak azok a hegyek, amelyeknek még a nevét sem tudta.
                    Messzebb a gondolatnál is talán...</p>
				<p>Kissé közelebb is látszott egy hegysor, melynek egyik kúpjáról a szalánci vár
                    nézett el azéghatár széléig egészen. Amikor azonban vége lett volna ennek a
                    hegyvonulatnak, túl-túl a messzeségen, egy másik hamuszínű hegylánc sejlett föl,
                    de olyan halaványan és álomszerűen, mint a legtitkosabb vágyunk. Ez álomszerű
                    hegyek vállain itt is, ott is fel-felcsillant valami. Csillogott
                    lankadatlanul.</p>
				<p>Esztendők mulva tudta meg csak, hogy a Rákóczi-havasok azok ottan s arrafelé kell
                    keresni valahol a magyarok országának legszélét.</p>
				<p>Hanem voltak egyéb elmondhatatlan szépségei is ennek a malacőrzésnek a
                    Hecskén!</p>
				<p>Az ibolyaszínű égbolt alá például trillázva emelkedett a pacsirta, olyan
                    függőlegesen, mintha láthatatlan cérnán húzta volna föl egy Mennyei Kéz. Mudrony
                    Sanyi félkönyökre dűlt meg a ködmönkén s - így heverve - mély áhítattal
                    andalodott el a jó Isten madárkáin, akik hálát fújtak a Teremtőnek, hogy
                    egyetlen lehelletére elolvadt végül a tél... Túlnan az országúton szelíd halom
                    emelkedett, az iharosi határban már, a halmon báránykák legelésztek s a
                    báránykák mellett furulyáját fújta a pásztorfiú. Sírt a tilinkó, ámde amire
                    idáig hatott volna el, olyan volt csak ez is, miként az álom.</p>
				<p>Mudrony Sanyi olykor-olykor felállt, elnézett a környéken, hogy nem fenyegeti-e
                    valami veszély az ő két kis tudatlan malacát, ugyanakkor belefújt a tülökbe. A
                    Sikolya-patak partján elhalt a tülökszó, Sanyi aztán visszadűlt a ködmönkére,
                    továbbmerengvén rajta, hogy milyen szép is ez a világ!</p>
				<p>Később fölfedezte Lukács Jánost is, az útkaparót.</p>
				<p>Ott állt Lukács János a verhói dombtetőn, az országúton s tenyerét a szeme fölé
                    ernyőzve, sokáig nézett el a vidéken, miközben megtámaszkodott a kapája
                    nyelének. És Mudrony Sanyi, amint elbámult a magánosan álló Lukács Jánoson,
                    olyan érzés lett fölötte úrrá, hogy az útkaparónál nagyobb úr nincs a tájon,
                    csupán maga a király. Csakhogy messze tartózkodott a király, Lukács János
                    viszont itt lakott helyben s addig életében annyi sok minden dolgot látott,
                    hallott és megfigyelt, hogy a faluban bátran őt lehetett tekinteni a legokosabb
                    ember gyanánt.</p>
				<p>És Mudrony Sanyinak, amint mindezt végiggondolta volna magában a pacsirtáktól
                    zengő égbolt alatt, elmondhatatlan örömre gyulladt ki a szíve. Ebben a nagy
                    örömében, hogy ő is a világon van, hirtelen-csak felpattant, fújni-fújni kezdte
                    az apró tülköt, ugyanakkor táncolni kezdett, a tülökszó ütemeire. Bocskoraival
                    pontosan vágta ki a taktust, megfordult maga körül, dobbantott a talpával s
                    egyszerre csak azt vette észre, hogy a két kis malac is táncol. Körbeforogtak
                    megmosolyogni-való ugrándozással s hozzá-hozzáröfögtek keveset. És Mudrony
                    Sanyinak kiesett a könnye, mikor a két süldőcske örömét látta... Váratlanul
                    abbahagyta a táncot, egyet lihegett s az ég felé kulcsolta össze a kezét:</p>
				<p>- Istenkém!... Istenkém!...</p>
				<p>Azt szerette volna hozzámondani még: “de szép az élet!” Ámde nem tudta befejezni
                    a fojtogató meghatottságtól, ahelyett örült, mint soha még kurta életében.</p>
				<p>Így telt el az egész délelőtt.</p>
				<p>Ebédidő lehetett már, mert érezte, hogy éhes. És attólfogva sűrűn nyujtogatta
                    nyakát a másik dombon álló templom felé: onnan kellett felbukkannia az
                    édesanyjának, ha majd az ebédet hozza ki neki a szilkében.</p>
				<p>S egyszer csak megpillantotta a fehérarcú mamát, amint a méltóságos képviselő úr
                    kertje hátában, a Sutadombról igyekezett lefelé. Még ekkora távolságból is meg
                    lehetett figyelni, hogy a mama hoz valamit a balkezében. A szilke lehetett csak.
                    De lépést jött csupán, mivel jobbkezével a Péterke kezét fogta, aki ott tipegett
                    az oldalán.</p>
				<p>Édesanyja közeledtére nagy önérzet töltötte el Mudrony Sanyit, mint az olyan
                    embereket általában, akik önállóan keresik meg a kenyerüket. Kondított hát
                    néhányat a karikással, kettőt-hármat terelt a két malackával, mintha reggel óta
                    állandóan így lett volna elfoglalva. Akkor belefújt a tülökbe.</p>
				<p>Azalatt közeledett, egyre közeledett a mama és Péterke.</p>
				<p>Már-már érintették a domb tetővonalát, amikor Péterke gyorsabban lódult neki
                    kurta lábaival s már messziről kiáltozni kezdett selypecske hangjával:</p>
				<p>- Szanyi, én isz tjombitájni fodot!</p>
				<p>Sanyi eléjement, lehajolt, megcsókolta az öccsét s odaadta neki a tülköt. És
                    Péterke fújni kezdte abban a pillanatban.</p>
				<p>Odaért aztán az édesanyja is és megcsókolta az ő kenyérkereső fiát. Majd
                    kifejtette a kantárból a szilkét, Sanyi ölébe helyezte, aki akkor már ült a
                    gyenge füvön s odaadta neki a kanalat is:</p>
				<p>- Megéheztél, úgy-e, kisfiam?</p>
				<p>- Egy kicsit, de nem nagyon, kedves anyám - mondta felnőttekhez illő komolysággal
                    Sanyi.</p>
				<p>S enni kezdett azzal a mohósággal, mint a nagyok, ha el találtak fáradni, már a
                    munkában. Mudrony Józsefné pedig nézte-nézte az ő nagyobbik fiát. Addig nézte,
                    hogy egyszercsak semmit sem látott. Mert könnyei elfedték előle a világot. S
                    ezzel a könnyes szemével mondta:</p>
				<p>- Ősszel mán iskolába iratunk be, fiam. Ha kitanultad a négy osztályt, be fogunk
                    adni Patakra, a kollédiomba. Inkább kódulni megyek, de összekaparom azt a pénzt.
                    Ott is kitanulsz, híres ember leszel, bíró vagy pap... Én elvénülök akkorára s
                    gyenge lesz mán a szemem... Úgy-e, magadhoz veszel akkor, kedves fiam?</p>
				<p>Mudrony Sanyi annyit bólintott rá, evésközben:</p>
				<p>- Magamhoz veszem, édesanyám. Még Péterkét is, de őt én fogom taníttatni... Csak
                    azt nem tudom, mi lesz akkor apámmal?</p>
				<p>A sokat meggyötört mama erre már nem tudott mit szólni. Isten tudná, miket
                    gondolhatott össze magában e napon! Alig huszonnégy órával előbb futott át hozzá
                    az élemedett Tománé s azzal a keserves ujsággal lepte meg a boldogtalan
                    fiatalasszonyt, hogy az urát többen is látták megint, amint a kulcsárnétól jött
                    lefelé a lépcsőn s a száját törölgette kétfelől. Biztosan jóltartotta megint az
                    a rossz asszony...</p>
				<p>Eljött azért a délután is!</p>
				<p>A mama ekkor már rég hazament Péterkével, miután előbb nagyon a lelkére kötötte
                    Sanyinak, hogyha valami gyanús ember találna feléje közeledni az országút felől,
                    a két malackát nyomban kergesse maga előtt a legközelebbi ház felé: annak az
                    udvarán biztonságban lesz már. Sanyi ezt meg is ígérte az édesanyjának, aki
                    megjegyezte még, hogy a délután folyamán aligha meg nem látogatja Annus néni is.
                    Ahogy aztán elbúcsúztak volna egymástól s édesanyja meg Péterke távolodni
                    kezdett tőle a templom irányába, Mudrony Sanyi koronkint belefújt a pirinyó
                    tülökbe. A mama és az öcsike visszafordult olyankor s a kezükkel integettek
                    feléje. Mudrony Sanyi kénytelen volt érezni minden ilyen visszafordulásnál, hogy
                    ő is van már valaki a világon!</p>
				<p>Lefelé indult a nap villogó szekere s a faluvégi bokrok árnyékot kezdtek
                    kibocsátani magukból, miközben Sanyi tétlenül heverészve álmodozott a
                    ködmönkéjén. Mert soha még annyi gondolata nem jött, mint ezen az egyetlen
                    napon, amely valóban csodálatosan nyiltegű volt. S megfoghatatlan maradt szinte,
                    hogy csaknem kihalt volt a széles országút: szekér, vándorutas avagy egyéb
                    kóborlegény alig jelentkezett rajta. Lukács János még mindig a verhói dombtetőn
                    látszott, de most már nem tekintett el hosszan a vidék fölött, hanem a kapája
                    nyele fölé görnyedve serénykedett.</p>
				<p>Tündérvilági álmok kergetőztek erőtlen képzeletével s újjongásában szeretett
                    volna fölkiáltani, valahányszor arra gondolt, hogy estefelé kijön hozzá Annus
                    néni is. Mert szülei, kisöccse és legközelebbi atyafiai után őhozzá ragaszkodott
                    legőszintébben.</p>
				<p>Hanem akkor nagyot dobbant a szíve!</p>
				<p>Mert az országút hajlatából váratlanul kibukkant Tóth Antal, amint kötőféken
                    húzta maga után nyomorult lovát. Mudrony Sanyi nem tudta hirtelenében: ne
                    kezdjen-e segítség után kiáltozni?</p>
				<p>De aztán úgy maradt.</p>
				<p>Tóth Antal maga után bukó fejjel jött az árokparton, mint az olyan boldogtalan
                    ember, akinek semmi keresnivalója többé a földön. S mit akart volna még Tóth
                    Antal e világban, mikor az egész falu megvetette és kinézte magából?</p>
				<p>És Mudrony Sanyinak abban a pillanatban mélységes részvét támadt föl a szívében.
                    Gyermekösztönével megérezte, hogy Tóth Antalnál nincs árvább alak sehol.</p>
				<p>Az pedig jött azalatt, lépést. Néha megállt félszemű lovával, a gebe olyankor
                    harapott egyet az árokrészen s ekkor megint húzni kezdte maga után a kötőféknél.
                    A ruha rongyokban libegett rajta s ez okból úgy hatott hirtelenében, mint egy
                    madárijesztő. Anélkül is oly meglepetésszerűen volt szokása felbukkanni a
                    határban Tóth Antalnak, hogy pillanatra mindenkinek hangosan ütött fel a
                    szíve... Sovány és hegyes orra élesen állt ki keszeg képéből; arcának színe,
                    mintha hamuval hintették volna meg előbb s még mindig az a piszkos ing volt
                    rajta, amellyel Barczali Gábor ajándékozta meg, amikor tavaly novemberben
                    hazatrappolt a temetőből. De cafat volt már az az ing is.</p>
				<p>Ahogy egyvonalba ért volna Mudrony Sanyival, megállt, ránézett s a gyerek
                    halálrarémült ettől a nézéstől. Mert sárga volt a szemfehérje, mint a
                    kísérteteknek szokott lenni... Pillanatig rámeredt a fiúra, aztán továbbment a
                    falu felé, maga után vonszolva a kehes állatot. De kehes volt már ekkorára Tóth
                    Antal is. Alig volt lépése, hogy ne köhögött volna szárazon és olyan különösen,
                    mintha egy sikethangú kutya ugatott volna belőle.</p>
				<p>Nyilvánvalónak tetszett, hogy nem sokáig húzza már e földi-mivoltában Tóth Antal.
                    Csak az volt az aggodalmatkeltő, nem jön-e vissza megint? Mert akkor csúnya
                    dolgokat fog mívelni, eziránt nem lehetett kétség.</p>
				<p>És Mudrony Sanyi fájdalmas érzéssel nézett el sokáig a falu legszomorúbb alakja
                    után.</p>
				<p>Újból magára maradt vissza a két süldővel a Hecskén, olyan boldogságban, hogy
                    többször csaknem felkiáltott. Elmondhatatlan egy délután volt ez!</p>
				<p>A két malac nem turkált többet, ahelyett - jóllakva immár - féloldalt feküdt és
                    csak elvétve röffent egyet. Öt óra felé lehetett, mert Újhely felől Kassa felé
                    jött a személyvonat. Még nem bukkant ki a távolabbi akác-sor mögül, a zörgése
                    sem hatott el idáig, csak a pöfögő füstje látszott. És Sanyi ezen is sokáig
                    eltünődözött magában. Nem tudta elképzelni, mint mehet a vonat, ha lovak nem
                    húzzák elülről, de még csak emberek sem tolják hátulról. Soha vonaton nem
                    utazott s ez okból megfelelőbbnek hitte a szekéren vagy a saját talpon való
                    közlekedési módot. Végső esetben tudniillik el tudott gondolni olyan lehetőséget
                    is, hogy egyszer esetleg megbokrosodik a személyvonat s akkor összes utasaival
                    együtt ki talál szaladni a világból.</p>
				<p>Ilyen gondolatok közt heverészett a ködmönkén s a tájék fölött is nagy volt a
                    hallgatás. Az országúton a túli domboldalról nem sírt föl többé a pásztorfiú
                    tilinkója, mivel Iharos irányába távolodott el a báránykákkal... A verhói domb
                    tetején, az országút oldalában abbahagyta kissé a munkát Lukács János útkaparó s
                    kiegyenesedvén egész testmagasságában, sokáig figyelt el a vidék fölött.
                    Bizonyára azzal az érzéssel, hogy nagy úr lehet az országban a király, de a
                    Zehernyét környező határban ő is van valaki!</p>
				<p>A két süldőcske röffentett még olykor, amidőn is Sanyi - félkönyökre dűltében -
                    fölemelte a fejét s a templomdomb irányába tekintett el. És úgy tetszett neki
                    ekkor, hogy a templomdomb felől mintha egy úrikisasszony-formájú nőszemély
                    sétálna le s éppen őfeléje...</p>
				<p>Piros lett az arca s zavartan suttogta magában:</p>
				<p>- Annus néni jön hozzám...</p>
				<p>Hogy azonban ne úgy lássék a dolog, mintha az egész napot heverészve tétlenkedte
                    volna át, felállt s a két kis malacot is fölverte lustálkodásából. Először
                    tetemes kerülőt tett velük, miközben többször kondított a cifra karikással s az
                    alatt bele-belefujt a tülökbe. Minden tülökszó után még nagyobb hallgatás
                    kezdett neszelgetni le, egészen a tavarnai erdőig, másik oldalon pedig le,
                    egészen a Ronyva lapályáig... Ezt a tülökszót bizonyára meghallotta Annus
                    kisasszony is.</p>
				<p>Akkorára azonban a szép kisasszony ott is állt már a Hecske tetején.</p>
				<p>Ott állt Boér Annus néni mennykék szoknyájában, a tavarnai erdő irányából
                    szelecske sétált errefelé éppen s ez a kis szél fodrozni kezdett a szoknyája
                    szélével. Jobbkezét ellenzőnek tartotta a szeme fölött a nap ellen s amint -
                    valamivel lejjebb - megpillantotta Sanyit, olyan hangon kiáltott le hozzá, hogy
                    a hetedik esztendejében járó gyerek beleremegett:</p>
				<p>- Sanyika! Sanyika! Egész nap szomorú voltam miattad!</p>
				<p>Mudrony Sanyi nem kiáltott vissza, mint aki nagyon el van foglalva a
                    tennivalóival. A helyett visszafelé terelte a két malacot s belefujt a
                    kanásztülökbe. Annyi komolysággal csinálta mindezt, hogy - míg ködmönkéje a
                    félvállára volt fellökve - a tanító néni felkacagott csengve, összecsapta a két
                    kezét, a szeme pedig könnyekkel telt meg:</p>
				<p>- Sanyika, sose láttam még olyan helyes kis bojtárt, mint amilyen te vagy! Gyere
                    már ide, hadd csókoljalak össze!</p>
				<p>Ámde Mudrony Sanyi ezúttal sem sietett. Összevont szemöldökkel terelgette a két
                    vékony süldőcskét, mint akinek komolyabb dolga van annál... Ezen aztán olyan
                    jókedvre fakadt Annus kisasszony, hogy könnyei lefolytak az almaszín arcán:</p>
				<p>- Jaj, Sanyi, te haszontalan!... Hát így szeretsz te engemet?</p>
				<p>Csak ekkor ért Sanyi a kisasszonyhoz. S komoly kis arccal dörmögte maga elé:</p>
				<p>- Most nem lehet sietni, mert a két malacra vigyázok.</p>
				<p>Nem folytathatta azonban kifogásait, mert Annus néni abban a pillanatban ölébe
                    szorította s így, átölelve, össze-vissza csókolta. És Mudrony Sanyinak, miközben
                    Annus néni a remegő melléhez szorította arcát, olyan érthetetlen forrósága lett
                    ezúttal is, hogy forogni kezdett vele minden.</p>
				<p>Annus néni akkor már leült a kurta fűre s maga mellé ültette le apró lovagját is.
                    Ugyanakkor kis csomagot vett elő a táskájából s ozsonnához terített a füvön:</p>
				<p>- Ezt mind neked hoztam. Látod, hogy gondoltam rád!</p>
				<p>- Igen szépen köszönöm Annus néninek - motyogta magában Sanyi, mert még mindig
                    igen meg volt zavarodva.</p>
				<p>S enni kezdett.</p>
				<p>Valami tortafélét hozott neki a szép kisasszony, aki egyfolytában beszélt az
                    alatt, ámde Sanyi úgy érezte valahogyan, mintha csak kötődnék vele Annus
                    néni:</p>
				<p>- Jaj, Sanyika, ha tudnád, mennyire hiányoztál nekem egész nap! Alig tudtam
                    kivárni a delet: mindig te jártál az eszemben... Mihelyt hazaértem aztán,
                    nyomban nekiláttam a süteménysütésnek, mert mondta az édesanyád, hogy igen
                    vigyázol a két kis malacra... Add csak ide azt a karikást!</p>
				<p>Jókedvében felugrott, hogy pattintson vele, de az ostor, amikor
                    visszacserdítette, a gyönge-szép karjára csavarodott s a vége jót csípett a
                    mezítelen testén... Sanyi komolyan jegyezte meg:</p>
				<p>- Embernek való az ostor és nem lyánynak!</p>
				<p>Annus kisasszony először a megcsípett karját simogatta végig, Sanyi szavaira
                    azonban kacagni kezdett, akkor újból átkapta a gyerek fejét s az apró melléhez
                    szorította:</p>
				<p>- Jaj, te bumfordi!... Hát már te is embernek számítod magadat!</p>
				<p>Hanem ugyanakkor megállt, kiegyenesedett egész karcsúságában és a templomdomb
                    felé nézett. Mert a templomdomb felől egy úrfikülsejű valaki igyekezett ebbe az
                    irányba. Boér Annus annyit mondott, megrebbenve:</p>
				<p>- Az a haszontalan Pali jön utánam. Biztosan számon fog kérni, miért nem vártam
                    meg odahaza. De úgy-e, Sanyi, te meg fogsz védeni engem? - kérdezte, tettetve a
                    félelmet.</p>
				<p>Sanyi komolyan bólintott:</p>
				<p>- Meg fogom védeni Annus nénit.</p>
				<p>Annus néninek még a szeme is nevetett. Attólfogva azonban nagy szótlanságba esett
                    a tanítókisasszony, mire az apró bojtár is hallgatott.</p>
				<p>Esteledni készült. Hosszúra nyúltak már a faluvégi árnyak s kolompszó
                    hallatszott, a Ronyva völgye felől. Bizonyára a Setéth Miklós tekintetes úr
                    teheneit terelték hazafelé abból az irányból.</p>
				<p>Így mult el jó idő, mikor egyszerre csak Pali úrfi alakja bukkant föl a Hecske
                    tetővonalán.</p>
				<p>Megállt a tetőn délceg fiatalságával, kedves-hányavetin, de azért némi
                    bosszankodással, amelyet alig tudott takargatni:</p>
				<p>- No, én ugyan mehettem magukhoz tisztelgő látogatásra! Még arra sem
                    érdemesített, hogy legalább megvárt volna! Pedig üzentem idejében...</p>
				<p>- Nanana, csak semmi duzzogás! - csöndesítette le egyetlen tiltakozó mozdulattal
                    a leány. - Elvégre úgy illett, hogy meglátogassam az én leghűbb kis lovagomat
                    is... Kevés ozsonnát is hoztam neki, mert gondoltam, hogy azóta megéhezhetett
                    szegény.</p>
				<p>S csókra emelte föl hozzá a kezét.</p>
				<p>Pali úrfi megcsókolta azt a kezet, amelyért bizonyára gyilkolni tudott volna
                    minden pillanatban s annyit dörmögött félhangon:</p>
				<p>- Előbb-utóbb féltékeny leszek még erre a kis bojtárra...</p>
				<p>Ezt azonban aligha mondhatta neheztelve, mert ugyanakkor megbarackolta a Sanyi
                    fejét.</p>
				<p>Ott álltak hárman a Hecske tetején, a két malac megint turkálni próbált. És amint
                    a templomdombnak néztek volna föl, Pali úrfi egyszerre izgatottan kiáltott
                    föl:</p>
				<p>- Ott jön Szikora... De most megmondom neki a magamét!</p>
				<p>- Ne legyen hozzá indulatos, Pali, nagyon kérem - könyörgött Annus kisasszony s
                    vőlegénye karjába öltötte a karját. - Hisz úgyis csak másfélhónapig
                    helyettesítem már!</p>
				<p>Fekete Pál erdészgyakornok úr nem válaszolt, csak összeharapta a fogát. Mudrony
                    Sanyi pedig dobogó szívvel állt az Annus néni szoknyája mellett s várta, hogy mi
                    lesz? Megveri-é Pali úrfi a tanító urat vagy sem?</p>
				<p>Szikora mester aközben jött-ment, de szemlátomást lassúbbodó léptekkel. Egyszer
                    aztán annyira volt már csak, hogy köszönhetett a leánynak:</p>
				<p>- Kezétcsókolom, Annus nagysád!</p>
				<p>Annus kisasszony szívesen bólintott vissza, de a karját nem húzta ki a vőlegénye
                    karjából:</p>
				<p>- Isten hozta, tanító úr!</p>
				<p>Ám a tanító úr mintha megzavarodott volna.</p>
				<p>Hanem akkor megszólalt Pali úrfi is. A hangja kemény volt:</p>
				<p>- Mondja, tanító úr, mit mászkál még mindig a menyasszonyom után, amikor
                    megtiltottam magának?! Vigyázzon, mert rosszul talál járni, ha a zsakettjánál
                    kapom meg egyszer!</p>
				<p>De itt már kiegyenesedett a tanító úr is:</p>
				<p>- Bocsánatot kérek, ma nem a nyers erő számít, hanem a szellemi fölkészültség
                    dönti el, ki a különb ember!</p>
				<p>Sarkonfordult s gyors kaptatással indult meg visszafelé:</p>
				<p>Annus kisasszony könyörögve szólt:</p>
				<p>- Pali, minek csinált ilyen szégyent?</p>
				<p>Pali úrfi azonban nem felelt, hanem - karjában a leány karjával - megindult
                    lépést a templomdombnak. Ugyanakkor Sanyi is terelni kezdte a két malacot.</p>
				<p>Hallgattak azontúl. Elől ment a két süldőcske, utánuk ők hárman. A Ronyva felől
                    esteledett.</p>
			</div>
			<div type="chapter">
				<head>XII.</head>
				<p>Szélsebesen érkeztek és szálltak a napok. Szokatlan magasságokba húzódott föl a
                    szétfeszült égbolt, legalább is úgy tetszett azoknak, akik megfigyelték.</p>
				<p>Azon a tavaszutón történt, hogy Nagy János bányászra rászakadt a szikla s szegény
                    Nagy Jánost magát faágakból összetákolt ágyon cipelték hazáig, miután szivárgott
                    belőle a vér. És a fia, Nagy Jancsi, elsőosztályú elemista keserves jajgatásban
                    tört ki akkor. Ez azonban csak valami négy héttel történt azután.</p>
				<p>Ebben az időben Mudrony Sanyit megint magával vitte Annus kisasszony reggelenként
                    az iskolába. A két kis malacot nem hajtotta ki többé a Hecskére, mert nem volt
                    mit kihajtani.</p>
				<p>A két süldőcske ugyanis odalett.</p>
				<p>Oly szívfacsaró eset volt az, hogy nem is időzünk hosszasabban nála. Mert még
                    reágondolni sem jó.</p>
				<p>Valami malacbetegség ért el a faluig. Mudrony Sanyi azt látta egy délelőtt, hogy
                    a két kis malac lefekszik egymás mellé a fűre és nem röffen többet. Igen
                    álmosaknak látszottak. Stefán Béla is kijött kis kanász-pajtásához ezen a
                    délelőttön s gondtalanul játszadoztak. Sanyinak feltűnt azonban, hogy gyanúsan
                    hallgat a két süldőcske, amire hozzájuk sietett, hogy megnézze őket. Ámde
                    egyikük sem mozdult s amikor Sanyi a másik oldalukra akarta fordítani őket,
                    merevek voltak. És abban a pillanatban nagy könnyek kezdtek potyogni a Mudrony
                    Sanyi szeméből, miközben a pajtását hívta segítségül:</p>
				<p>- Béla, Béla, meghalt a két malacka! Szaladj el hozzánk, hogy gyöjjön mindjárt az
                    édesanyám! Istenem, Istenem, mi lesz most velünk?</p>
				<p>Stefán Béla lélekzetfúlva kezdett trappolni ekkor a falu felé, meg sem állt a
                    Mudrony Sanyiék házáig, ahol is fölverte Mudrony nénit a gyászeset hírével. A
                    szegény asszony Péterkét nyomban a vén Tománé felügyeletére bízta reá s maga a
                    Hecske irányába sietett, ahol Sanyi kétségbeesve tördelte már a kezeit, miközben
                    fájdalmában körültáncolta a két malacot. És Mudrony Józsefné, amint odaért
                    volna, zokogni kezdett szintén, két karját pedig az égre tárta föl:</p>
				<p>- Istenem, te is csak a szegénységet tudod meglátogatni!</p>
				<p>Mudrony József éppen fuvarban járt ekkortájt s amire hazajött volna a munkából, a
                    két süldőt már be is kaparták annak a régi bányának szélén, mely a Hecske keleti
                    oldalában állt elhagyatva.</p>
				<p>Abban az időben egyéb dolgok is keserítették Mudrony Sanyi édesanyját.</p>
				<p>Mert férje mintha végleg elfelejtette volna apósának és vőtársának, a nagyerejű
                    Vajda Györgynek tett fogadkozását. Ha valami kis pénze akadt, Groszmann Jakabnál
                    itta be, a Cser Mihály társaságában rendszerint, aki legalább hetedszer adta elő
                    már neki, - minden alkalommal új változatban - hogy néhány esztendővel előbb
                    mint evett meg fogadásból egész bornyút az egyik miskolci közösbaka...</p>
				<p>De más dolgok is búsították a sajnálatraméltó fiatalasszonyt.</p>
				<p>Jó emberek innét is, onnét is besúgták neki, hogy Mudrony József olyan
                    pillanataiban, amikor azt hiszi, senkisem látja, észrevétlenül be-besurran a
                    kulcsárnéhoz. És pedig csaknem minden második napon. S szegény Mudrony Józsefné
                    komolyan kezdte forgatni magában ezen a tavaszutón, hogy az első alkalommal,
                    amikor a férje újból elszekerezik valamerre, kevéske bútorával s a két kisfiával
                    átszökik az apjához. És nem is fog visszatérni többet.</p>
				<p>Sanyi egy délután a falun ment lefelé, amikor Barczali Gáborba botlott bele. Ezt
                    megelőzően azonban Setéth Márta, a Setéth Miklós földbirtokos úr apró
                    kisasszony-lánya állította meg az utcán. A pirinyó kisasszonyt éppen kézenfogva
                    sétáltatta a pesztrája s a szemfüles kislány, aki akkor már abbahagyta a
                    selypítést, odaszólt a mellette elhaladó legénykének:</p>
				<p>- Hová mégy, Sanyi?</p>
				<p>- Egy kis dolgom van a felvégen, Mártácska - fordult vissza meglepetve Mudrony
                    Sanyi, akit Magyar szabóékhoz küldött titokban az édesanyja, hogy kérjen tőlük
                    ötven krajcárt kölcsönbe. Egy héten belül okvetlenül vissza fogja fizetni.</p>
				<p>Setéth Márta kisasszony Sanyira emelte most kékesszürke szemét:</p>
				<p>- Sanyi, mikor jössz játszodni hozzám?</p>
				<p>- Legközelebb átmegyek magukhoz, Mártácska, - védekezett Sanyi meglepetve - s
                    akkor majd sárkányt fogunk eregetni. Jó lesz?</p>
				<p>- Jó lesz - mondta rá a csöppség komolyan s azzal továbbment a
                    cselédleánnyal.</p>
				<p>Magyar szabóéknál megkapta Sanyi az ötven krajcárt s visszafelé baktatott a
                    falun. Enyhe májusi délután volt, a jegenyék hosszú árnyékot vetettek át a
                    nagyutcán s az éles délutáni fényben annál setétebbeknek látszottak ezek az
                    árnyékok. A Setéth tekintetes úrék régi kőháza elé ért már, mikor az oldalteső
                    kisebbik magtár felől feléje szólt Barczali Gábor:</p>
				<p>- Gyer csak ide, fiatal öcsém!</p>
				<p>Mudrony Sanyi megrebbent váratlanul. Mert visszaemlékezett arra a régi napra,
                    amikor egyszer az istállóba csalta be Gábor bácsi, a két fehér egérkét
                    táncoltatta előtte, majd maga is táncolni kezdett nesztelen nekilendülésekkel. S
                    olyan nyomasztó és olyan különös volt akkor minden...</p>
				<p>De azért bemerészkedett a magtárig.</p>
				<p>A magtár előtt aztán így szólt hozzá Barczali Gábor bácsi, kissé leeresztett
                    hangon, hogy senki más meg ne hallja:</p>
				<p>- Tennapelőtt beszéltem az édesanyáddal s megígértem neki, hogyha nem változik
                    meg most se apád, az a piják, akkor zártlevelezőlapot írok Csebbe Vajda Gyuri
                    bátyádnak, hogy siessen alá azonnal s törje össze az apádat... Akkor majd
                    megtuggya, mi a tisztesség!</p>
				<p>- Igenis, Barczali bácsi - szólt rá megszeppenéssel Mudrony Sanyi.</p>
				<p>Barczali Gábor sokáig nézett a földre ekkor, később így intézte a szót
                    meggondoltan az értelmesszemű gyerekhez:</p>
				<p>- Gondoltam valamit magamba, fiatal öcsém. Ha úgy fordulna a sor, hogy ti
                    hazamentek innét Vinkócra, apád pedig, ez a csiszlik, összeállna a kulcsárnéval,
                    neked adom a két egerkét. Örökbe!</p>
				<p>Sanyi csaknem felkiáltott az örömtől. De aztán, amint szóhozjutott volna, annyit
                    mondott kis meghatottsággal:</p>
				<p>- Igen szépen köszönöm a jóságát Gábor bácsinak. Egyik egérke az enyém lesz, a
                    másikat pedig Péterkének fogom odaadni...</p>
				<p>Barczali Gábor a szemével jelezte csupán, hogy helyesli a dolgot. Utána nyomban
                    kuncogni kezdett a markába, amitől újra félni kezdett Sanyi. Mert ilyen furcsa
                    volt már a természete Barczali Gábornak.</p>
				<p>De nemcsak Barczali Gábor fenekedéséről tudott már ekkor Mudrony Sanyi, hanem az
                    apja készülődéséről is. Hallotta, amint egyszer így tört ki az öreg, látszatra
                    akaratlanul:</p>
				<p>- Ha a két markom közé kaphatom meg eccer azt az igást, belefojtom a lelket!</p>
				<p>Úgy látszott, ő is leskelődik Barczali Gábor után.</p>
				<p>...Több hete mult már, hogy Sanyi megszűnt kiskanásznak lenni. Apró tülkét azóta
                    Péterke vette birtokba, a pirinyó karikás sutba került s a bocskorkát is
                    levetette. Minden gyerek mezítláb futkosott már ekkor.</p>
				<p>Reggelenkint átjött érte Annus kisasszony s magával vitte az iskolába, bizonyára
                    azzal a számítással, hogy így kevesebbet lát és hall odahaza a búsító dolgokból.
                    Valahányszor hazakísérte Sanyit, sohasem szűnt meg biztatni a fehérarcú mamát,
                    aki akkoriban többször fájtatta a fejét:</p>
				<p>- Nagy az örömöm, Mudrony néni, hogy Sanyit velem engedi mindennap. Igen okos
                    fiúcska s néhány hét alatt megtanult legalább annyit, mint akármelyik
                    elsőosztályos tavaly ősz óta. Ha továbbtaníttatják, sokra viszi még az
                    életben...</p>
				<p>A megtört asszony olyat sóhajtott ekkor, hogy bele kellett remegnie, aki hallotta
                    egyszer:</p>
				<p>- Köszönöm a sok szívességit Annuskának, hogy olyan jó szívvel teccik lenni
                    irányunkba... Sanyi fiamat, mihent kitanulta a falusi iskolát, beadjuk Patakra,
                    ha apámtul meg a rokonoktul kell is kőcsönbe kérni azt a pénzt... Mer amikor
                    alig három hónaposka vót még a születése után, elmentem vele a nézpesti
                    jósasszonyhoz, aki egy vaskönyvbül jósolt, oszt késheggyel forgatta a könyv
                    leveleit... Akkoriba azt jósolta nekem az az okos asszony, hogy Sanyi híres nagy
                    katona lesz eccer és sokan fognak hallgatni rá és menni fognak utána... Hát
                    ebbül én azt gondolom ki magamba, hogy tán püspöknek fog kitanulni és ha
                    prédikálni fog, mindenki neki engedelmeskedik majd...</p>
				<p>Egy másodikat sóhajtott:</p>
				<p>- Mégis nem bírónak, hanem papnak fogom taníttatni. Legalább nekem is jut nála
                    egy szobácska, ha elerőtlenedek vénségemre. Tán nem kell kódulnom akkor az
                    utcán...</p>
				<p>Az iskolában ekkortájt sokat kellett tanulnia minden gyereknek, mert közeledett a
                    vizsga napja. Ez a vizsga a református templomban ment végbe, amelyre a
                    katholikusok is elmentek olyankor, de még a zsidók sem maradtak ki. A
                    jutalomdíjakat is e napon osztotta ki a méltóságos képviselő úr, melyeket a
                    saját pénzéből adott.</p>
				<p>Olyan szép volt az, akár a tündérmese!</p>
				<p>Ezeken a májusvégi napokon az iskola körül meg a templomdomb környékén
                    osztályonként tanultak a gyerekek. Zsongó fenhangon.</p>
				<p>És míg a többiek szanaszét zsongtak volna, belemerülve a könyvekbe, Mudrony Sanyi
                    a példánykert bokrai alá bujt meg, mert megizzadt a kergetőzésben. Le akart
                    hűlni keveset s elandalodott lélekkel hallgatta kisfiúk és kislányok
                    döngicsélését.</p>
				<p>De nem sokáig hallgatta.</p>
				<p>Mert a méltóságos képviselő úr kertje felől hangok közeledtek: Kónya János
                    tiszteletes úr meg Szikora tanító úr hangja. Valószínűnek tetszett, hogy a
                    méltóságos úr parkjában végezték délelőtti sétájukat, hová a képviselő úr
                    egyszersmindenkorra meghívta őket. A tanító úr idegeskedve beszélt, ezzel
                    szemben a tiszteletes úr a bölcs mérséklet szavával igyekezett csillapító hatást
                    gyakorolni a tanító úr idegeire.</p>
				<p>Úgy látszott azonban, ezúttal eredménytelenül. Mert abban a pillanatban
                    ingerülten csattant fel a tanító úr, miközben régi-régi zsakettje - különösen a
                    lapockarészeknél - felvillant a májusi napban:</p>
				<p>- Kérem, kérem, tiszteletes uram, tüntessen ki félpercre a figyelmével!...
                    Legutóbb már meg is fenyegetett az a kiforratlan elméjű ifjúember, hogyha a
                    jövőben is közeledni próbálok őnagysága felé, egyszer megkap a galléromnál
                    fogva...</p>
				<p>- No és tanító úr mivel vágott vissza erre? - tartotta föl a fejét kissé
                    fontoskodva a tiszteletes úr. - Mert remélem, visszavágott!</p>
				<p>Szikora mester lankadtan legyintett ekkor, mintegy jeléül annak, hogy itt már
                    minden mindegy:</p>
				<p>- Hát igenis, visszavágtam! Azt mondtam jelesül Fekete Pál úrnak, úgyis, mint
                    fejletlen értelmű tacskónak, hogy a tizenkilencedik század végén nem a brutális
                    erő, hanem a szellemi fölény dönti el, ki különb tényező a hazai kultúra
                    előbbrevitelében... A mihaszna úgy tett, mintha nem is hallotta volna!</p>
				<p>- Akkor itt egyetlen tennivaló van csupán! - kezdte kurta gondolkodás után Kónya
                    tiszteletes úr.</p>
				<p>- S ugyan mi lenne az, kérem?</p>
				<p>A tiszteletes úr lehalkította a hangját:</p>
				<p>- Régi tapasztalat, hogy valamennyi hajadon csupán addig nem hajlandó menni, amíg
                    nem viszik. Tanító úr is legyen valamivel agresszívebb föllépésű, hogy úgy
                    fejezzem ki magamat! Ez okból karolja át derekát meglepetésszerűen s csókolja
                    meg... Akkor majd nem hancúrozik többé azzal a tiszteletlen föllépésű
                    ifjúval!</p>
				<p>Mudrony Sanyi jól látta a bokron át, hogy e szavaknál elsötétül a tanító úr
                    tekintete:</p>
				<p>- Ilyen orvtámadásra semmi körülmények között sem adhatom rá magamat, tiszteletes
                    uram. Először meggondolandó, hogy az ilyen föllépés nem fér össze higgadt
                    jellememmel s másodszor meggondolandó, hogy egy ilyen föllépés konzekvenciája
                    gyanánt a nyers erőre támaszkodó ifjú ellenlábasom esetleg tettleg bántalmazná
                    személyemet...</p>
				<p>Továbbhaladtak aztán ketten, elhalt a hangjuk s Mudrony Sanyi semmit sem hallott
                    azontúl.</p>
				<p>Hanem ez is elég volt neki!</p>
				<p>Mihelyt eltűnt előle a tiszteletes úr meg a tanító úr, lélekzetét visszafojtva
                    futott-futott Annus nénihez s egyetlen fuvásra ledarálta neki, mit hallott a
                    bokor mögül. Annus kisasszony kétszer is megismételtette vele s amikor
                    megértette végül, miről is van szó voltaképpen, csöndes búval annyit
                    suttogott:</p>
				<p>- Szerencsére nem tart már sokáig...</p>
				<p>Mert táltoslábakon közeledett a vizsga napja... Hanem a vizsga napjáig két olyan
                    esemény adódott elő még, amelyekről meg kell emlékeznünk, ha futólagosan is. Az
                    egyik Nagy Jancsi elsőosztályú elemista apjának szerencsétlensége a bányában, a
                    másik a tanító úr ijesztő kitörése a törvényesen uralkodó Császári és Királyi
                    Ház ellen. Ez utóbbi momentumról szerencsére sohasem értesült Kónya János
                    tiszteletes úr. Mert jaj lett volna akkor a tanító úrnak!</p>
				<p>Nagy Jancsi apjának szerencsétlenségére sokan feljajgattak a faluban.</p>
				<p>Tudni kell, hogy a szegényrenden lévő emberek közül minden nap tizenöten-huszan
                    jártak el a grófi bányába, mely a tavarnai erdő szélén rejtezkedett.
                    Emberemlékezet óta jártak ki már így: télben és nyáron egyaránt s fizetésüket
                    ezüstpénzben kapták minden szombat este. Ott fejtették és törték a követ
                    inszakadásig... Olykor-olykor mély dörgés húzott át a tavarnai erdő sötétje
                    felől: ilyenkor pillanatra mindenki magábaszállt a faluban. Hisz nem lehetett
                    tudni, hogy a sokmázsás sziklák robbantása közben nem leli-e ott a halálát
                    valamelyik bányász?</p>
				<p>Egyszer aztán bekövetkezett, amitől emberemlékezet óta remegett minden jótét
                    lélek.</p>
				<p>Egy kora-júniusi délelőttön fülszaggató robbanás rázta meg a tájat a tavarnai
                    rengeteg irányából s abban a pillanatban a bányászokra gondolván, keresztet
                    vetett magára minden jószándékú ember. Az iskola körül meg a templomdomb táján
                    zsibongtak a gyerekek, Annus néni maga is a pázsitra ülve ügyelt az egyes
                    osztályokra, mellette az ABC betűivel viaskodott Mudrony Sanyi, mikor a tavarnai
                    erdő irányából egy asszony rohant elő lobogó szoknyában. Talán Pikor Zsuzsi
                    lehetett s már messziről libegtette a fejkendőjét:</p>
				<p>- Jancsi!... Nagy Jancsi!... Hozzák mán az apádat!</p>
				<p>Halotti csönd támadt abban a pillanatban. Nagy Jancsi elemiiskolai elsőosztályú
                    tanuló hirtelenül kivált tanulótársai közül s halottfehér lett az arca. De
                    fehér lett Annus kisasszony is. És siket csöndben vártak... És a tavarnai erdő
                    felől idáig vezető dombhajlatból váratlanul csak különös menet bukkant ki a
                    tetőn... Zöld ágakból hevenyészett hordágyra fektetve bányászok hozták
                    szerencsétlen társukat, a hallgatag természetű Nagy Jánost, akinek - mint halkan
                    adták szájról-szájra - szikla roncsolta szét a jobblábát, térden alul...
                    Nesztelen menetben hozták Nagy János bányászt, akinek élettelenül hullt alá a
                    két karja, az arca sárga volt már, két szemét behunyta... És véres rongyokba
                    volt bugyolálva a jobb lába. És Nagy Jancsi elemiiskolai elsőosztályú tanuló,
                    apjának nagy szerencsétlenségét látva, haját tépve kezdett jajveszékelni, a
                    hordágy mellett táncolva nagy tehetetlenségében:</p>
				<p>- Apám!... Édesapám!...</p>
				<p>Akkor már kisfiúk és kisleányok is hangosan sírtak s nagy könnyek potyogtak ki a
                    szemeikből, Annus kisasszony pedig zsebkendőjével törülgette a kedves arcát. S
                    ezt a halk zokogást, ahogy lépést haladtak volna tovább a bányászok, átvette az
                    egész falu és sírdogált már mindenki, akiben csak mákszemnyi emberség volt...
                    Nagy János életben maradt ugyan, ámde úgy tudta mindenki, hogy keresetképtelenné
                    válik egész életére. Ekkor azt találták ki az emberek, hogy Nagy János családja
                    írjon folyamodványt a tavarnai grófhoz s kérjen tőle valami segítséget. A
                    segédjegyző tüstént vállalkozott rá, hogy ingyen fogja megszerkeszteni azt a
                    kérvényt. A jegyzőbojtárnak ez az önkéntes lépése mindenfelé jó hatást
                    keltett.</p>
				<p>Napok és hetek tűntek a messzeségbe aztán. Nagy János feküdt-feküdt
                    magatehetetlenül, egyszer az orvos is meglátogatta Bodzásujlakról s az emberek
                    észrevétlenül napirendre tértek a dolgok fölött. Mert olyan gyatráknak jöttünk
                    erre a világra, hogy idővel mindent és mindenkit elfelejtünk.</p>
				<p>Alig egy hét választott csak el a vizsgától. Akkoriban esett, hogy a tanító úr
                    kirobbant s a lázadásig tüzelt I. Ferenc József törvényes uralkodó és elődei
                    ellen. Ha ez a zendülése kitudódott volna csak egyszer is, bizonyos, hogy a
                    tanító úr állását veszítette volna, de a nyugdíjával együtt.</p>
				<p>Szikora tanító úr felhorkanása ha nem is volt menthető sok tekintetben, mégis
                    méltányolni lehetett ebbeli föllépését. Mert soha nem volt rá módja és alkalma,
                    hogy kiönthesse a szívét. A méltóságos képviselő úr az országházban tudvalevően
                    azzal a párttal tartott mindvégig, mely a királyt támogatta, Kónya János
                    tiszteletes úr pedig majdnem kicsattant az indulattól, ha csak a nevét hallotta
                    is a szélbali-pártnak. Így a tanító úr sohasem fedhette föl senki előtt hazája
                    jövőjét illető politikai aggályait.</p>
				<p>Úgy történt a dolog, hogy az iskolásgyerekek a vizsgai verseket tanulták
                    fenhangon a templomdomb körül meg az iskolakert csemetefái között. Annus
                    kisasszony a templomajtó körüli pázsiton üldögélt s az elsőosztályos
                    kislányokkal veszkődött, miközben Szikora tanító úr a templom hátában álldogált
                    összefont karral s hosszú ideje nézett-nézett a kassai hegyek irányába.</p>
				<p>Nem messze a tanító úrtól Mudrony Sanyi hasalt tétlenkedve s mellette ugyanúgy
                    Stefán Jancsi, aki a vizsgán elszavalandó versét tanulgatta éppen. De soha még
                    olyan különös és szomorú verset! Sanyi már vagy huszadszor figyelt oda s
                    fokról-fokra búsabb lett:</p>
				<p>Egyedül hallgatom tenger mormolását,</p>
				<p> Tenger habja felett futó szél zúgását,</p>
				<p> Egyedül, egyedül</p>
				<p> A bujdosók közül</p>
				<p> Nagy Törökországban...</p>
				<p>Egyszer csak megszólalt Sanyi, de nagyon elnehezült szívvel:</p>
				<p>- Jancsi, te, mondd meg énnekem: ki hallgatta a tenger zúgását és miért
                    hallgatta? Mert nem tudom, milyen vers az a vers?</p>
				<p>- Valami baja volt valakinek Törökországban - vélte szintén lesujtva Stefán
                    Jancsi. - Talán megkérdezem a tanító urat... Ő tudni fogja biztosan.</p>
				<p>Szikora tanító úr ott álldogált a templom hátában s a kassai hegyek irányába
                    merengett el szótlanul, negyedóra óta legalább. Csak arra rezzent össze, amikor
                    tisztelettudóan állt meg előtte a két nebuló.</p>
				<p>Stefán Jancsi kezdte, mert ő volt az idősebb:</p>
				<p>- Tanító úr kérem szépen, nem tudjuk, hogy az én vizsgai versemben mért hallgatja
                    valaki a tenger mormolását és hogy mért hallgatja egyedül?</p>
				<p>- Ahá! - szippantott egyet a levegőből a tanító úr, úgy az orrán át s a közben
                    leplezetlen gúnnyal mosolygott. - Sejtem már... Alighanem Mikesről van szó,
                    amelyet hazafias költőnk, Lévay szerzett...</p>
				<p>És míg Mudrony Sanyi értetlenül állt oldalvást, Stefán Jancsi rámondta a tanító
                    úr szavaira:</p>
				<p>- Igenis, tanító úr kérem szépen...</p>
				<p>Szikora tanító úr azonközben maga elé gondolkozott jó darabig, majd siető
                    lépésekkel az iskola felé indult meg, mi alatt odaszólt a két nebulónak:</p>
				<p>- Gyertek csak ti is utánam!</p>
				<p>Amint a templom elé ért volna, hol Annus kisasszony oktatgatta apró tanítványait,
                    mély tisztelettel szólalt meg a tanító úr:</p>
				<p>- Annuska nagysád talán maradjon idekint a leányokkal, mert olyan dolgok
                    következnek, amelyek nem valók a gyöngébb nem füleinek!</p>
				<p>Annus kisasszony egyetlen biccentéssel vette tudomásul a tanító úr intézkedését,
                    aki ugyanakkor kettőt csattintott a tenyerével s az erre következett csöndben
                    így kiáltott szét a templomdomb körüli téren, hogy mindenki hallhatta a
                    hangját:</p>
				<p>- A leányok a szabadban maradnak vissza, a fiúk ellenben jöjjenek be a
                    tanterembe! Mind az öt osztály!</p>
				<p>...Három perc mulva Mudrony Sanyi is ott nyujtogatta már a nyakát az első padban.
                    Zsibbadt csend volt odabent, mintha csak megérezték volna valamennyien, hogy
                    nagy dolgokat fognak itt hallani hamarosan.</p>
				<p>S úgy is volt!</p>
				<p>Mert a tanító úr, aki azalatt idegesen járkált föl és alá az udvaron, egyszerre
                    csak szélesen nyitott be a tanterembe. Már akkor is méregtől lihegve sietett az
                    asztalhoz. Ott megállt s miközben alig bírt uralkodni magán, fojtott hangon
                    szólt oda Szinyéri Gyurkának, egy már nagyobbacska iskolásfiúnak, aki unokaöccse
                    volt Szinyéri Mártonnak, a fuvarosnak:</p>
				<p>- Gyurka fiam, állj ki lesbe a tornácra és nagyon vigyázz, nem jön-e valamely
                    égtáj felől a tiszteletes úr? Mert ha jönni találna, azonnal benyitsz és
                    jelented nekem a dolgot!</p>
				<p>- Igenis, tanító úr, kérem szépen - válaszolt engedelmesen Szinyéri Gyurka és
                    kiment a tornácra, hogy őrt álljon ottan.</p>
				<p>A tanító úr a síri csöndben végignézett ekkor az osztályon s így kezdte,
                    alig-alig győzvén türtőztetni magát többé:</p>
				<p>- Fiaim! Arról, amit most fogtok hallani, örökre hallgatnotok kell, különben
                    zsandárok hurcolnak el innét Kufsteinba vagy Olmützbe... De akadni kell végül
                    egy embernek, aki odadörgi a hatalmasok felé: eddig és ne tovább!</p>
				<p>Hanem ebben a pillanatban kirobbant! Halántékain pattanásig feszültek az erek,
                    öklével az asztal sarkára sujtott le, miközben visításba veszett a hangja:</p>
				<p>- Hitszegés, árulás, becstelenség, magyar hazafiak ártatlan vérének kiontatása:
                    ez rövidesen a velünk ma is erőszakoskodó Habsburg-Lotharingiai Ház véres útja a
                    magyar nemzet történelmében!</p>
				<p>Alig bírt magával:</p>
				<p>- Históriánk legnemesebb alakjaira börtön és bitó várt avagy menekülniök kellett,
                    túl a haza határain s nyomorult idegenben kellett lehajtaniok utoljára fáradt
                    fejüket! Átok legyen rajtuk, akik ezt tették dicső nagyjainkkal s üldözött
                    nemzetünkkel!</p>
				<p>Ekkor már olyan lelkiállapotban volt Szikora tanító úr, hogy izzadtságcseppek
                    jelentkeztek a halántékán:</p>
				<p>- De minden merényletüket tullicitálták azzal a gazságukkal, amit szegény Rákóczi
                    urunkkal szemben követtek el!...</p>
				<p>Mudrony Sanyinak a félelemtől lúdbőrös lett a háta, amikor a tanító bácsi
                    féktelen indulatkitörését látta. Az egészből alig értett valamit, de annyit
                    mégis fel tudott fogni fakadozó értelmével, hogy egy bizonyos Rákóczi fejedelem
                    Rodostó városában élt rabkenyéren s amikor már minden száműzött bújdosó meghalt
                    a fejedelemmel együtt, csak Mikes maradt vissza tehetetlen bújával s erről a
                    Mikesről szólt az idézett költemény.</p>
				<p>Itt elcsendesült Szikora tanító úr s halk szóval jegyezte meg:</p>
				<p>- Most pedig elszavalom nektek a verset, mely a költő legszebb szerzeménye.</p>
				<p>A gyerekek ijedt csöndben húzódlak össze, mivel igen-igen megzavarta a fejüket,
                    amit ezen a délelőttön kellett hallaniok, A tanító úr aközben mélabúsan mondta
                    el az első szakaszt s ugyanakkor hullani kezdtek a könnyei:</p>
				<p>Peregnek a fákról az őszi levelek...</p>
				<p> Kit erre, kit arra kergetnek a szelek</p>
				<p> S más vidékre száll a</p>
				<p> Csevegő madárka</p>
				<p> Nagy Törökországból...</p>
				<p> Hát én merre menjek, hát én merre szálljak,</p>
				<p> Melyik szögletébe e széles világnak</p>
				<p> Idegen hazámból?</p>
				<p>Ahogy végigmondta volna a szívfájdító verset, olyan dühre fakadt Szikora tanító
                    úr, hogy ökölberoppant a két marka, mint két buzogány. S ezt a két öklét
                    belerázta a levegőbe:</p>
				<p>- Most pedig megmondom néktek, mit érdemel a jelenlegi uralkodócsalád?...
                    Idehallgassatok!</p>
				<p>S átokra emelte a két tenyerét. Ámde abban a pillanatban berontott Szinyéri
                    Gyurka s elkiáltotta magát:</p>
				<p>- Gyön a tiszteletes úr!</p>
				<p>Mudrony Sanyi látta, hogy a tanító úr egyet csuklik. Majd izgatottan letörölvén
                    halántékáról a verítéket, fáradtan emelte föl a mutatóujját:</p>
				<p>- Aztán arról, amit most hallottatok, pszt legyen, gyerekek!... Nem szeretném
                    megülni az osztrák börtönt...</p>
				<p>S kifelé indult meg a fényeshátú zsakettben, mely - elsősorban a lapockarészeknél
                    - olyan volt, akár a tükör...</p>
				<p>A fiúk kitódultak a teremből s eloszlottak a templomdomb környékén. Sanyi, mint
                    legkisebb, leghátul jött, szédelegve a hallottaktól.</p>
				<p>Amint a tornácra ért volna ki, Kónya János tiszteletes úr épp akkor fogott kezet
                    a tanító úrral. Ujságot tartott a balkezében s egyszerre ingerülten fakadt
                    ki:</p>
				<p>- A szent érti e széltoló szélbaliak arcátlanságát: nyiltan lázítanak a
                    legbölcsebben uralkodó törvényes császári és királyi urunk ellen! Megfoghatatlan
                    előttem, meddig tűri ezt a kapcáskodást I. Ferenc József őfelsége!</p>
				<p>Szikora tanító úr nyöszörgő mosollyal mondta rá:</p>
				<p>- Hát igenis, kérem... Különös ez... különös...</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - -</p>
				<p>Megjött egyszer a vizsga napja is!</p>
				<p>A vizsgát nagy pompával és fénnyel tartották meg a kálvinista templomban,
                    vasárnap délután. Ott voltak természetesen a római katolikusok is, sőt a zsidók
                    sem maradtak el. Mert az ő gyermekeik is jártak iskolába.</p>
				<p>Mudrony Sanyit, noha nem volt még iskolaköteles (csak az ősszel kellett beiratni
                    első osztályba), soha nem álmodott kitüntetés érte a vizsgán. A méltóságos
                    képviselő úr, aki szép beszédet mondott ekkor a gyerekekhez, ezüst egyforintost
                    adott neki s külön is megdicsérte.</p>
				<p>Szegény Mudrony Józsefné hangosan sírt föl e pillanatban.</p>
				<p>De Annus kisasszonyt is dicsérettel halmozta el a méltóságos úr. Annus néni
                    különben másnap csomagolt, mert úgy volt, hogy nyárra a szüleihez megyen vissza
                    és csak szeptember elején kerül ismét a faluba. Az esküvőjére.</p>
				<p>Pali úrfi vitte ki az állomásra könnyű kocsiban és kísérte el hazáig. Annus
                    kisasszony az utolsó negyedórában átszaladt még Sanyiékhoz. Cukrot hozott
                    Sanyinak és Péterkének. Összecsókolta őket, Mudrony Józsefnét pedig
                    átölelte.</p>
				<p>- Mikor is lesz az esküvője, Annuska? - kérdezte búcsúzóul Mudrony Józsefné.</p>
				<p>Annus kisasszony oldalt nézett:</p>
				<p>- Kisasszonynapján, Mudrony néni s a szüleim is itt lesznek. Istenem, én úgy
                    sajnálom szegény tanító urat...</p>
				<p>S szeméhez emelte a zsebkendőjét.</p>
			</div>
			<div type="chapter">
				<head>XIII.</head>
				<p>Hogy elröppent az a nyár!</p>
				<p>Az utca porában futkostak ketten s építettek várat a porból, avagy - ha az
                    édesanyjuk is otthon volt - Stefán Jancsiékhoz mentek át Péterkével. Mert ezen a
                    nyáron édesanyjuk a mezőn dolgozott túlnyomórészt, mialatt az apjuk valami
                    nagy-nagy kastélyhoz fuvarozott téglát. Messze-messze, Varannó fölött. Annus
                    néni többször írt azalatt Sanyinak, egy alkalommal a szépséges fényképét is
                    megküldte neki. Ezt a képet egy képes árjegyzékben helyezte el Sanyi és
                    vigyázott rá, akár a saját szemére.</p>
				<p>Legtöbbször azonban Péterkével voltak együtt, miután édesanyjuk késő
                    délelőttönkint vállára tette a kapát s megindult ki, a mezőre. Előbb azonban
                    kioktatta Sanyit, hogy gyufával ne játszadozzanak, hogy a pitvarajtót csukják
                    be, ha a szobában vannak ketten, de akkor is zárják be, ha az udvaron vagy a
                    kert végében meghúzódó kis gyümölcsösben tartózkodnának. Külön is lelkére
                    kötötte Sanyinak a mama, mit egyenek majd ebédre s mielőtt távozott volna,
                    minden alkalommal beszólt Párnahajnéhoz vagy a vén Tománéhoz, a Bacsik Mihály
                    zsellérszomszéd anyósához, hogy koronként nézzenek át a két gyerekhez: nem
                    történt-e valami bajok?</p>
				<p>Még az utcáról is visszaszólt Sanyinak:</p>
				<p>- Fiacskám, vigyázz a kisöcsédre! Ha vihar találna jönni, zárkózzatok be a házba!
                    Ne féljetek a mennydörgéstől, mer akkorára magam is visszatérek biztosan!</p>
				<p>- Igenis, édesanyám, csak tessék nyugodtan menni, mert igen fogok vigyázni
                    Péterkére - mondta ilyenkor Sanyi.</p>
				<p>De a szegény fiatalasszony zaklatott maradt mégis. És amint ment-ment volna az
                    alvég irányába, sokszor megfordult és olyankor aggodalmas szemmel tekintgetett
                    visszafelé.</p>
				<p>Mert messze, igen messze volt a kevéske földjük, melyet a méltóságos képviselő
                    úrtól béreltek: a falu határának egy szélről-való sarkában. Ott volt a
                    krumpliföldjük meg a kukoricatábla.</p>
				<p>Sanyi híven betartotta édesanyja utasításait, kivévén azt az egyetlen
                    jókor-délutánt, amikor - több nagyobb fiú után - ők ketten is fürödni mentek a
                    Ronyvára.</p>
				<p>Egész életükre nem felejtették el azt a napot! Hisz csaknem odavesztek az
                    orkánba...</p>
				<p>Napfénytől szikrázó kora-délután volt pedig, mikor az idősebb iskolapajtások után
                    útrakeltek ők is. Mert tetemesebb idő óta olthatatlan vágya volt Sanyinak, hogy
                    egyszer ők is megfürödnek a Ronyvában. Közel volt a patak, alig ezer lépésre:
                    csak épp a vasúti vonalon kellett átmenniök. Azonkívül el is kérezkedtek Toma
                    nénitől. A vén Tománé éppen varrogatott házuk tornácában, mikor Sanyi meg
                    Péterke azzal ment át, hogy odahaza jól becsukták az ajtót s kicsit fürödni
                    szeretnének ők is. Nem ereszkednek a mély vízbe s hamarosan vissza fognak
                    sietni.</p>
				<p>A vén Tománé így szólt hozzájuk ekkor:</p>
				<p>- Nem bánom, lelkecskéim, csak oszt vigyázzatok egymásra! Ha meg vihar találna
                    gyönni a szalánci hegy felől, szaladjatok be a vasúti bakteros házába!</p>
				<p>A két lurkó trappolt is már, egymás kezét fogva.</p>
				<p>Végighúzódtak a Gulyvász-közön s a községi úton a vasúti vonal felé futottak.
                    Azon túl alig száz lépésre volt csak a Ronyva fahídja. A hídtól kissé lejebb,
                    Verhó irányának lehetett megtalálni a pataknak azt a részét, ahol fürödni
                    szoktak a zehernyei gyerekek. Akkor már - fiúk, leányok vegyest! - legalább
                    húszan paskoltak az övigérő vízben. Néhány perc mulva ők ketten is ott
                    lubickoltak szélről. Péterke hasratámaszkodott a sekély víz szélén, úgy kezdett
                    pocsolni a lábaival, miközben éles kacagással kiáltott át a bátyjának:</p>
				<p>- Szanyi! Szanyi! Én isz tudok mál úszni a vízbe!</p>
				<p>Jó sokáig maradtak a vízben s azalatt nem figyelték meg, hogy tenyérnyi kerek és
                    feketeszínű felhőcske bukkant ki a szalánci várhegy kúpja fölött. És ha látták
                    volna is, bizonyára nem sokat adtak volna rá az apróságok!</p>
				<p>Jókedvűen öltöztek föl (Sanyinak előbb Péterkére kellett ráadni a ruhát!) s akkor
                    futva indultak a vasúti őrháznak, mert a nagyobb fiúk azt kiáltozták:</p>
				<p>- Gyön a vonat Újhely felől!</p>
				<p>Ha ugyanis jött a vonat, akkor a vasúti híd alá álltak be mind s dobogó szívvel
                    lesték odalent, mikor zörögnek el fölöttük a vasúti kocsik. Mert olyan vad zúgás
                    támadt olyankor, hogy nem lehetett hallaniok az egymás szavát. S azalatt dehogy
                    is jutott volna eszükbe, hogy a szalánci hegy fölött ijesztő feketeség áradt
                    szét a pirinyó felhőből s ez az ijesztő égiháború sötét homlokkal vágtat,
                    egyenesen neki a zehernyei határnak.</p>
				<p>Ők a vonatot lesték csak, mely a verhói határkocsma táján fordult be az
                    egyenesbe... Messze, igen messze járt még az a vonat s olyannak látszott
                    mindössze, mint egy szürke foltocska az elvesző sinek legvégén s a szürke
                    foltocska fölött kevés füstöcske lengett eldőlve. De szemlátomást nőtt a vonat
                    mozdonya, nem sokkal reá különösen kezdtek zörögni és zengeni a sinek, erre
                    valamennyien a vasúti híd alá bujtak el. És össze-összeremegtek, amint
                    fokról-fokra érezték a titokzatos zúgás közeledését.</p>
				<p>Ez a zúgás most már szilajon nőtt s egyszerre csak földöntúli zengés töltötte be
                    a világot, ez a zengés átrepült fölöttük, miközben nyögött és recsegett a
                    vashíd.</p>
				<p>Amire elő mertek volna bújni sáppadt arcaikkal, a vonat egyre kisebbedő háttal
                    siklott el a távoli hegyek irányába... Hanem ugyanakkor elrémülve kiáltott fel
                    valamelyikük, talán Dudás Jancsi:</p>
				<p>- Meggyött a vihar! Szalaggyunk!</p>
				<p>Mert akkor már csüngő feketeség volt az ég s ijesztő feketeség a határ. Fiúk,
                    leányok kétségbeesve kezdtek menekülni a falu felé, Mudrony Sanyi azonban
                    visszamaradt az öccsével. Mert Péterke két gyönge lába nem bírta el az iramot...
                    De menekülni kezdtek azért ők is, az egymás kezét szorítva. Elhagyták már az
                    őrházat s nem jutott eszükbe, hogy oda húzódjanak be... Az orkán korbácsütései
                    alatt akkor már felkavarodott a mezei út pora, mennykövek csapkodtak az út két
                    oldalán s mély rengések rázták meg a határt... Hirtelen nehéz esőcseppek kezdtek
                    kopogni az út porába és Sanyi elrémülve kiáltott fel, mialatt hullani kezdtek a
                    könnyei:</p>
				<p>- Öcsém, mi lesz velünk?</p>
				<p>- Szalaggyunk, Szanyi! - biztatta Péterke, aki akkor már alig tudta szedegetni
                    egymás után a két kurta lábát.</p>
				<p>Abban a pillanatban vak feketeségbe vesztek.</p>
				<p>Minden erejéből kitört az Istenítélet!</p>
				<p>Bacsik Mihály ebben a szempillantásban ott kuporodott össze a vasúti töltés
                    mellett elhúzódó földecskéjén, gondolva, hogy csak elcsattog fölötte a fergeteg
                    s akkor tovább dolgozik majd. Ekkor azonban észrevette a két menekülő fiút s azt
                    is látta, hogy hirtelenül elnyelte őket az égi és földi feketeség... Egyszerre
                    félrevágta a kapát és ámbár belülről mindig neheztelt még Mudrony József
                    szomszédra, amiért oly rútul repítette ki házából anyósát, a vén Tománét
                    tudniillik, most mégis, hallgatva a szívére, a két Mudrony-gyerek után kezdett
                    vágtatni, csattogó talpakkal a sárban...</p>
				<p>...Mudrony Sanyi akkor már alig látott féllépést a dörgő és sivító orkánban, csak
                    a Péterke kezét fogta görcsösen. Néha szemvakító villámok lobbantak szét a
                    feketeségbe süllyedt táj fölött, mennydörgető csattanásokba rendült bele a világ
                    s az eső patakokban zúgott alá... Egyszerre csak felkiáltott Péterke:</p>
				<p>- Szanyi, medfulok!</p>
				<p>A sivító szélben nem tudott lélekzeni szegényke. Alig pillanattal rá kétségbeesve
                    kiáltott föl másodszor is:</p>
				<p>- Szanyi, valami veli a hajamat!</p>
				<p>Jégeső vágta őket. Mert akkor már jégdarabok zörögtek alá s mialatt Sanyi
                    el-elálló szívvel húzta maga után Péterkét, kalapjaik elvesztek valahol s
                    hirtelen csak megrémült Mudrony Sanyi, mivel Péterke arcán vér folyt alá.
                    Fölsírt:</p>
				<p>- Fáj valamid, kisöcsém?</p>
				<p>- A hajamat veli valami! - sírt vissza a legényke.</p>
				<p>De még akkor sem engedték el az egymás kezét.</p>
				<p>Már jégszőnyegen csúszkáltak a gyenge lábaikkal, mikor a sötét orkánon át valami
                    fekete alak kezdett dobogni az úton. A hátukban. Minden lépéssel közelebb érte
                    őket s úgy tetszett, hogy utánuk nyúl a két karjával. És Mudrony Sanyi félig
                    eszmélet nélkül sikított fel:</p>
				<p>- Anyám! Anyám!... Itt az ördög!...</p>
				<p>Hát nem az ördög volt, mindössze Bacsik bácsi. És Bacsik Mihály abban a
                    gondolatban elkapta a bőrigvert két gyereket, egy közeli búzakereszt alá
                    vonszolta őket s ott búvóhelyet formálván a kévékből, úgy-ahogy védelmet
                    szerzett a két alig élő legénykének. Maga pedig - meg-megvilágítva a mennykövek
                    kékes lángjaitól - födetlen fejjel és összekulcsolt kézzel ereszkedett térdre s
                    úgy kezdett imádkozni hangosan:</p>
				<p>- Mi atyánk, ki a mennyekben Vagy, szenteltessék meg a Te neved...</p>
				<p>Soha-soha olyan ítéletidőt!</p>
				<p>Ámde amint jött, éppoly meglepetésszerűen el is csattogott a vihar. Bacsik Mihály
                    most már kézenfogva s lépést vezette hazafelé a két facsarnivaló ruhájú
                    gyereket, akiknek véres volt az arca. Regéczyék előtt találkoztak bőrigázott
                    édesanyjukkal, aki jajveszékelve futott hazafelé a mezőről. S ahogy nem találta
                    odahaza a két gyereket, magánkívül zokogott fel az égre. Mert azt hitte, hogy
                    azóta a Ronyvába vesztek oda mind a ketten.</p>
				<p>Ahogy aztán most szembejöttek volna vele a Regéczy-ház előtt, a szegény édesanya
                    ráborult Péterkére:</p>
				<p>- Hát veletek mi történt, bogaraim?</p>
				<p>Bacsik Mihály szóhoz sem juthatott még, amikor Sanyi kezdte meg a védekezést:</p>
				<p>- Toma néni engedett el bennünket, édesanyám...</p>
				<p>Mudrony Józsefné a kezét tördelte csak, mint aki az eszét vesztette, mialatt
                    Péterke fejéből folydogált a vér.</p>
				<p>...Soha-soha olyan szép nyarat, mint az a régi nyár volt, melynek végén Annus
                    néninek kellett feleségül mennie Pali úrfihoz!...</p>
				<p>Augusztusi estéken, ha Mudrony Józsefné nem tért még haza a mezőről avagy ha a
                    tehenet megfejni sietett át a méltóságos képviselő úr istállójába (mert ott állt
                    az egyetlen tehénkéjük!), a két gyerek a ház agyagtornáckáján üldögélt
                    összekuporodva. Péterke legtöbbször szendergett már, bátyja ölébe hajtva le a
                    buksi fejét, Sanyi pedig a krumplinagyságú békák miatt ijedezett, amelyek kövér
                    testüket dobálva ugráltak az udvaron s mind-mind a kert felé igyekeztek a tornác
                    alól. S aközben remegő szívvel andalodott el a messzi pásztortüzeken, melyek a
                    mikóházai és pálházai hegyek oldalából csillogtak feléje lankadatlanul. A
                    hegyvonulat alig-alig derengett csak a kékszínű estében, fönt pedig nagy fénnyel
                    lobogtak a csillagok.</p>
				<p>Ez is elmúlt.</p>
				<p>Ezen a nyárutón sokszor esett szó róla, hogy Sanyit szeptember elsején
                    elsőosztályba íratja be az anyja, mert néhány hónap híjával el kellett érnie
                    immár hetedik esztendejét. Mudrony Józsefné reménykedő szívvel sóhajtott fel
                    olyankor:</p>
				<p>- Tanujjál majd, fiacskám, hogy ember legyék belőled! Ha málét fogok enni
                    mindennap, mégis be foglak adni a pataki kollédiomba s papnak tanulsz ki, hogy
                    igaza legyék a nézpesti jövendőmondásnak... Úgy-e, magadhoz veszel akkor, fiam s
                    legalább enni adc vénségemre?</p>
				<p>- Jaj, hogyne venném magamhoz, édesanyám! - szólt ilyenkor érzékenyen Sanyi. -
                    Péterkét is odaveszem harangozónak. Apám pedig a lovamat fogja hajtani...</p>
				<p>Egy délelőtt aztán bakák, huszárok, tüzérek, meg szekerészek kezdtek
                    aláereszkedni a kassai hegyek irányából s a vidéken minden erejével feltört a
                    katonavilág.</p>
				<p>Mert Zehernye környékén zúgott le a nagymanőver!</p>
				<p>Nem is lehet azt elmondani... Olyan szép volt, mintha álmodta volna az ember. A
                    gyerekek katonásdit játszottak az udvarokon meg a kertek alatt, a férfiak pedig
                    katonaemlékeiket szedegették elő. Hiába, az a világ nem fog már megismétlődni
                    soha!</p>
				<p>A mezők, dombok, erdők szélei és a hegyek környéke mind-mind fegyvercsillogásban
                    fénylettek. A faluban szédült fejjel bódorgott mindenki a sűrű
                    katonajárástól.</p>
				<p>Akármerre tekintett volna az ember, nem látott egyebet kéklő égnél és katonánál.
                    Bakák lihegtek és kergették egymást, nagyokat fújva és kemény káromkodások
                    között, hogy dobogott alattuk a föld, miközben tompán fénylettek feltűzött
                    szuronyaik. És míg a falu házainak udvarain fehér füstöt eregettek a
                    tábori-konyhák s kapkodva sütöttek-főztek a katonaszakácsok, a mátyásházi
                    megyei úton fekete lószőrforgós huszárok kocogtak el kivont karddal és kényesen.
                    Egyszer meg vagy kétezer huszár vonult végig a falu nagyutcáján, valami bánatos
                    katonadalt fújtak egyszerre mind s erre a dalra nótázni kezdett valamennyi
                    menyecske és leány a faluban. Elvágyakozók voltak e dalok s Mudrony Sanyi
                    leverten hallgatta őket... És soha-soha nem felejtette el ezeket a nehéz
                    fájdalmú katonaénekeket!</p>
				<p>Egy héten át lázban volt mindenki.</p>
				<p>Hát még amikor az ágyúk is megérkeztek valahonnét! Látni nem látta őket senki,
                    hanem amikor megszólaltak egyszer valahol a bistei erdők alatt és Kázmér
                    határában!... Zúgásuktól megdörgött a levegő s zúgásban hömpölygött a világ...
                    Három-négy napon át tartott ez az ijesztő dörgés, hol közeledve, hol távolodva
                    Upor és Terebes irányába...</p>
				<p>Minden legény katonának vágyakozott el...</p>
				<p>Ezekben a lőporfüstös napokban Mudrony Józsefékhez is elszállásoltak két katonát,
                    a pitvarba. Az egyik katonának négy csillag volt összesen a gallérján, a
                    másiknak egy sem. Ez a másik katona annyira ügyefogyottnak látszott, hogy
                    Mudrony Sanyinak csaknem a könnyei serkedtek ki a szegény bakancsos nyomorult
                    voltán.</p>
				<p>Mert igen-igen esett alak volt az istenadta!</p>
				<p>Olyan görcs-legényke volt, kifelé csámpás lábakkal, hogy nem is értette senki a
                    faluban, mint vehettek be fegyver alá egy ilyen semmi-embert. Sose ment ki a
                    többivel, mikor hajnaltájt kivonultak a háborúsdiba... Igaz-igaz: ő is beállt a
                    sorba, ámde az utolsó pillanatban egyet rúgott rajta valamelyik komiszabb
                    katona, hogy a szegény kis bakancsos egyet puffant hátulról s azontúl nem
                    törődtek vele... Így hát visszamaradt a Mudronyék udvarán s fel és alá ődöngött.
                    Legszívesebben a konyha körül, mintha enni akart volna valamit avagy mintha
                    fázott volna. Mert noha élesen sütött a nap, a szegény kis katona mindig éhesnek
                    látszott és mindig didergett.</p>
				<p>A többi gyalogos, huszár, tüzér és szekerész mind ezt az egyet lökdöste félre
                    vagy rúgott bele egyet s a védtelen kis katona tűrte. Tekintete annyira dúlt
                    volt, hogy Mudrony Sanyit leírhatatlan szánalom fogta el, valahányszor ezt a
                    mindenkitől megvetett apró katonát látta.</p>
				<p>Valami vétke lehetett mégis, amelyet soha senki nem tudott meg a faluban.</p>
				<p>Mert egy reggelen aranykeretes pápaszemű tábornok fogta vissza lovának
                    kantárszárát a Mudrony Sanyiék kapuja előtt, maga elé parancsolta a didergő kis
                    katonát és úgy kezdte piszkolni valami idegen nyelven, hogy a nyaka olyanra
                    veresedett át, akár egy pulykának... A nyomorult katona pedig csak állt-állt ott
                    lehajtott fejjel, szánalmasan, nem védekezve, ami végül is olyan dühre
                    fakasztotta a tábornokot (mert igen fényes volt a ruhája!), hogy kihúzta a
                    kardját s verni kezdte vele a szegény katona hátát meg a lapockáit. Csak úgy
                    porzott a blúza!... És Sanyi sejtette mindjárt, hogy nincs apja és anyja a
                    nyomorult katonának, aki pártját venné nagy árvaságában...</p>
				<p>A generális fuldokolva kiabált:</p>
				<p>- Ájncellareszt!... Ájncellareszt!...</p>
				<p>Erre vasat tettek az alacsonytermetű és tehetetlen kis bakancsos lábaira s a
                    Mudronyék tyúkóljába csukták be. Ott nyögött csaknem egész napig a
                    szerencsétlen, hogy Sanyinak szinte a szíve hasadt meg a bánattól.</p>
				<p>Aközben dörgött a világ, mivel az ágyúk szakadatlanul rengették a levegőeget,
                    most már a tavarnai, meg az iharosi erdő irányából is. Zúgásuk egybefolyt a
                    levegőben s mindenki kóválygó fejjel ténfergett a faluban. Soha-soha annyi
                    katonát: voltak talán százezren is!</p>
				<p>A hetedik vagy nyolcadik napon aztán távolodni és gyengülni kezdett az ágyúk
                    szava s bakák, huszárok, tüzérek, árkászok, szekerészek és sebesültszállítók is
                    húzódni kezdtek a Bodrogköz felé. S egyszerre csak úgy eltűntek, mintha a föld
                    kapta volna be őket.</p>
				<p>Mikor az utolsó csapat gyalogos masírozott kifelé a faluból, mindenki elkísérte
                    őket a tavarnai útkeresztezésig. Ott bicegett, botra támaszkodva. Nagy János
                    bányász is, de a bányába nem mehetett vissza többet, mert sánta volt az egyik
                    lába, amellyel karikázva járt. A tavarnai gróf úr őméltósága, akihez segítségért
                    fordult, mert a gróf úré volt a bánya, nem segített rajta. Azt mondta volna
                    állítólag, mért nem vigyázott magára jobban? Pedig annyi pénze volt a tavarnai
                    grófnak (a faluban így tudták), hogy akár lapáttal hányhatta volna a
                    kastélyszobák egyik sarkából a másikba. Nem volt benne szív, hogy megesett volna
                    a Nagy János szerencsétlenségén... Ám akkor felkarolta dolgát Kónya János
                    tiszteletes úr, aki megfogadta harangozónak, mivelhogy éppen üresedésben talált
                    lenni ez a tisztség. A tiszteletes úr úgy gondolta nevezetesen, hogy sánta
                    lábbal is föl lehet bicegni a toronyba és el lehet rángatni a
                    harangkötelet...</p>
				<p>Akkoriban toppant haza Mudrony József!</p>
				<p>Csak épp hogy hazaugrott negyvennyolc órára, mert munkája volt ezúttal akár
                    háromhónapi időre is. Amikor meghallotta, hogy csak két három nappal előbb itt
                    zúgott le a kassai hadtest nagymanővere, sajnálkozva kezdte forgatni a
                    fejét:</p>
				<p>- De kár, hogy nem lehettem itthon! Legalább kibeszélgettem volna magamat
                    egyik-másik katonapajtásommal, akit most fegyvergyakorlatra találtak
                    behíjni...</p>
				<p>(Igaz ugyan, hogy Mudrony József az egyik pesti tüzérlaktanyában szolgált azelőtt
                    és nem Kassán, de olyan mindegy az!)</p>
				<p>Akkoriban esett, hogy Mudrony József ölrement végül Barczali Gáborral.</p>
				<p>Senki nem tudta, mint kezdődött.</p>
				<p>Munkaszünet volt-e ezen a két napon, avagy Mudrony József egyszerűen
                    bejelentette-e csak a munkavezetőnek, hogy szüksége van kétnapi szabadságra,
                    mert haza szeretne menni a családjához, nem tudni. De egyébként sem fontos.
                    Bizonyos csupán annyi, hogy kevéssel a nagymanőver lezajlása után
                    otthontermett. Némi pénzt adott a feleségének, az összeg nagyobbik részét
                    azonban magánál tartotta. S egész nap Groszmann Jakabnál ült. Vele volt
                    természetesen Cser Mihály is, a korhely hetes és ittak, feszt.</p>
				<p>Hogy, hogy nem, de ugyanazon a napon látott neki az ivásnak Barczali Gábor is.
                    Ugyancsak feszt.</p>
				<p>Szemközt ültek egymással az ivóban, a két ellentétes kecskelábú asztal mellett.
                    Mudrony József Cser Mihállyal, Barczali Gábor egyesegyedül.</p>
				<p>Végignézték egymást nem egyszer, de százszor talán. Éppen elég okuk volt rá,
                    amelyeket nem akarunk felsorakoztatni ezúttal, lévén ezek az okok egytől-egyig
                    köztudomásúak.</p>
				<p>Így ültek szemközt, estig!</p>
				<p>Estére kelvén az idő, a hold bádogarca megmutatkozott már a tavarnai erdő fölött,
                    amikor is Barczali Gábor fizetett, fölállt s nem törődvén többet halálos
                    ellenfelével, rövid lábaival, tágrameredt szemével s zötyögő hasával megindult
                    lassan, fölfelé a falun.</p>
				<p>Mudrony Józseffel egyáltalán nem törődött többet.</p>
				<p>Ment fölfelé a falun Barczali Gábor s nem állt meg, csak a haranglábnál, szemközt
                    a Mudronyék paticsfalú kis házával. A haranglábnál ugyanis, a holdas estében, a
                    két Dudás-legényke játszott citerán s több pajtásuk hallgatta őket
                    félkaréjban.</p>
				<p>Itt állapodott meg Barczali Gábor is és sokáig, igen sokáig figyelt oda a
                    citeraszóra, mely mélán pengett a holdvilágos estében. Talán saját árvasága ment
                    szívére s ez talált hatni reá olyan érzékenyen. Azonkívül félnap óta ivott:
                    furcsa zsongások keltek a fejében.</p>
				<p>Ment a hold az égen, éjszaka volt már. A hold fehér szőnyeget terített le a
                    világra. Lankadatlanul zöngött a citera.</p>
				<p>Egyszer aztán üthetett valami a magános életét élő igáslegénybe, mert furcsa,
                    félig-részeg mosollyal kiállt a citerások elé s tánchoz illegetvén a lábát,
                    odaszólt a két Dudás-fiúnak:</p>
				<p>- Miska! Jancsi!... Az enyémet!</p>
				<p>Dudás Miska és Dudás Jancsi tudta már, mi kell Gábor bácsinak s abban a
                    szempillantásban fölpengett a citerájok, mialatt hozzádalolták a szöveget:</p>
				<p>Késő éjjel nem jó citerázni,</p>
				<p> A lyányokkal dubogósan járni...</p>
				<p>Barczali Gábor először a harangláb előtti utcaszélen kezdett aprózni a lábaival s
                    akkor nekilendült. Oldalt tárta két karját, mint szárnyait a fürj, mikor a
                    magasba akar kapni, miközben porzott a két bakancsával... Lélekzetüket
                    visszafojtva álltak félkaréjban a legények, mert soha még ilyen fura és
                    álomszerű táncot nem láttak addig... Élesebben zörrentek meg most a citerák,
                    Barczali Gábor lihegni kezdett fokonkint, olykor-olykor lehuppant avagy kivágta
                    féllábát kissé oldalt és nyalkán, mint a kuructáncban szokás. Elvétve
                    kiáltott:</p>
				<p>- Héj!</p>
				<p>De oly szomorú volt a hangja, hogy a szívébe markolt mindenkinek, aki
                    hallotta.</p>
				<p>Zöngtek a citerák, kurjongatott Barczali Gábor s két lábával magasra kavarta a
                    port. Zörögtek alatt a kavicsok, amikor - hazafelé menet a kocsmából - odaért
                    Mudrony József is Cser Mihállyal. Megálltak a legények között, először gúnyra
                    rándult le a szájaszéle Mudrony Józsefnek s akkor váratlanul az ördög bujhatott
                    beléje, mert maga elé tartotta ki a jobblábát, az önfeledten táncoló Barczali
                    Gábor nekifutott, belebotlott és akkor...</p>
				<p>És akkor egy iszonyút puffant!</p>
				<p>És utána egy még iszonyúbbat ordított!</p>
				<p>És akkor talpraerőlködött keservesen... Minden legény érezte, hogy elkövetkezett
                    kettejük közt a leszámolás pillanata.</p>
				<p>Mudrony József akkor már sötéten állt az igáslegény előtt, aki egy csunya
                    horkanással rávetette magát.</p>
				<p>És akkor ölrementek oly irtóztató méreggel, hogy ropogtak mind a ketten.</p>
				<p>Ropogtak vállban, ropogtak térdben... A legények oldalt takarodtak s megkövülten
                    nézték ezt az élet-halálra szóló vad összerobbanást. De megkövült Cser Mihály
                    is, mert ilyen acsarkodást nem ért meg emberfia még...</p>
				<p>Azok ketten akkor fújtak már, mint a bivaly... Porzott és döngött alattuk a
                    nagyutca, a falu azonban csöndes volt, mert mindenki lepihent már... Árnyékaik
                    megnyúltak a sejtelmes éjszakában, alakjaik szinte földöntúliaknak rémlettek föl
                    a hold különös világításában... Ők ketten akkor már ököllel vagdostak az egymás
                    arcába, majd újból átkapták egymást derékben s nekilendültek a Mudrony József
                    kertje kerítésének... Nagyot reccsent a kerítés, aládőlt, ők pedig átgömbörödvén
                    a kerítés fölött, ismét talpra-lihentek s olyan méregtőlfúvó csapkodások
                    következtek akkor, hogy dörgött alattuk a letaposott kertecske... Egyszer csak
                    felüvöltött Mudrony József, mert a fülébe harapott Barczali Gábor. Hirtelenül
                    elengedte kínzó fájdalmában az igáslegényt, kifutott az utcára, a kőrakáshoz,
                    felkapott egy almanagyságú éles követ s kivágta teljes erejéből. Az éles kő
                    fütyölve hasított át a levegőn s tompán csattant meg a Barczali Gábor
                    vakszemén...</p>
				<p>Nagyot üvöltött az igáslegény s döngve vágódott el a földön. Mint egy búzával
                    tele zsák.</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - -</p>
				<p>Két hét múlt el.</p>
				<p>Barczali Gábor azon a napon kelt föl először az ágyból, még mindig bekötözött
                    fejjel. Ott üldögélt az istálló falánál, a melengető napocska alatt s
                    nyöszörögve sóhajtozott:</p>
				<p>- Uramisten... Uramisten...</p>
				<p>Gondolt ugyan arra is, hogy csendőrkézre adja Mudrony Józsefet, eszébe jutott
                    azonban, hogy akkor őt is megvasalnák. Hagyta hát, érezvén, hogy mindenképpen
                    balamuta lenne a dologból. Nyomott lelkiállapotához hozzájárult, hogy arra az
                    időre, míg ő holt-tehetetlen állapotban hevert istállóbeli vackán, Setéth
                    tekintetes úr pótembert volt kénytelen felfogadni a helyébe. Most búsította az
                    amiatt való gond, hogy a tekintetes úr tetemes összeget fog levonni csekély
                    béréből.</p>
				<p>Ott melengette magát a lábbadozó Barczali Gábor az istálló tövében, amikor arra
                    figyelt föl, hogy Mudrony Sanyi baktat lefelé a nagyutcán. Intett neki. A gyerek
                    észrevette az intést s résztvevő szívvel ment oda a vénülő igáslegényhez:</p>
				<p>- Tessék, Gábor bácsi!</p>
				<p>- Honnét gyössz, fiatal öcsém? - kérdezte mostan.</p>
				<p>- Magyar bácsiéknál, a szabóéknál voltam, Gábor bácsi - mondta Sanyi. - A pénzt
                    vittem meg nekik, amivel tartoztunk.</p>
				<p>- Hát az apád hun van, az a híres?</p>
				<p>Sanyinak még inkább elkomolyodott a tekintete:</p>
				<p>- Fuvarba van, a vármegye tót részébe, ahol valami nagy kastélyt építenek. Csak
                    Szent András-napján fog megtérni...</p>
				<p>Barczali Gábor elgondolkozott maga elé. Hosszú tűnődés után a gyerekre emelte a
                    szemét:</p>
				<p>- Mennyél be az istállóba, tudod, hun áll a kalitka a két egérkével. Vidd haza,
                    neked adom örökbe!</p>
				<p>Mudrony Sanyi felujjongott:</p>
				<p>- Nem kell visszaadni, Gábor bácsi?</p>
				<p>- Mondom, hogy örökbe adom! - szakította meg ingerülten az igáslegény. - Magamnak
                    úgyis a jár a fejembe, hogy elmegyek innét s más vidéken állok be
                    szógálatba.</p>
				<p>Mudrony Sanyi megköszönni is elfelejtette a fejedelmi ajándékot, olyan éles öröm
                    hasított át rajta. S két pillanat mulva lelkendezve trappolt már hazafelé. A
                    kalitkával.</p>
				<p>De nem csupán Barczali Gábor állt gyenge lábon ezen a nyárutón, hanem Tóth Antal
                    is igen-igen odalett ekkorára. Két hete múlhatott már, hogy ágynak dőlt. Mivel
                    egyetlen jóakarójában, Barczali Gáborban nem volt annyi erő, hogy lemehetett
                    volna hozzá és legalább megvigasztalhatta volna, elhagyottan és tehetetlenül
                    feküdt nyomorult deszkaágyán.</p>
				<p>Sárgán és lesoványodva hevert az ágyában Tóth Antal. Lukács János egyszer bement
                    hozzá és csupor vizet adott neki, mert szomjasnak látszott ez a faluterhe. Az
                    útkaparó jószívvel fordult a boldogtalan alakhoz:</p>
				<p>- Oszt ne tanájj visszagyönni mégeccer, ha meghóttál. Mer nem szeretnék szaladni
                    megin...</p>
				<p>Tóth Antal hallgatott.</p>
				<p>Később eltávozott Lukács János azzal a tudattal, hogy nem sok vizet zavar már
                    Tóth Antal e földi létben. Lábujjhegyen ment ki s lábujjhegyen tette be maga
                    után az ajtót. Mert annyira elhagyta mindenki a szerencsétlen embert, hogy sírni
                    lehetett volna rajta.</p>
				<p>Az udvar földjén ott szaglászott és keresett valami harapnivalót a gazdátlan
                    félszemű gebe. És mert semmit sem talált, rágni kezdte a paticskerítést.</p>
				<p>A harmadik szomszédig hallatszott el fogainak ropogása.</p>
			</div>
			<div type="chapter">
				<head>XIV.</head>
				<p>Megjött egyszer a nap is, amelyen Sanyit iratni vitte be az édesanyja. Péterke,
                    amikor meghallotta, miről van szó, annyit mondott elgondolkozva:</p>
				<p>- Az iszkolába mindenkit velnek...</p>
				<p>Szeptember első napján indult el Mudrony Józsefné nagyobbik fiával az iskola
                    felé. Verőfényes délelőtt volt, mikor nekivágtak kézenfogva a dombnak. A tanító
                    úr, mikor már beírta Sanyit, pincskalapját még mélyebben húzta a szemébe s
                    aztán, mintha csak történetesen jutott volna eszébe, azt kérdezte Sanyitól?</p>
				<p>- Nos, barátja az erénynek, hát aztán mikor jön vissza Annus néni?</p>
				<p>A gyerek helyett azonban az édesanyja felelt:</p>
				<p>- Kisasszony-napján lesz az esküvője, tanító úr, ami mához hét nap. Hát biztosan
                    meg fog gyönni három-négy nap mulva. A szülők is velegyönnek, mint ahogy írta
                    nekünk a multiba...</p>
				<p>Annus néni csakugyan megjött három nap mulva. Édesanyja, édesapja is elkísérte,
                    ami érthető. Hisz ott akartak lenni, amikor Annuska utolszor int búcsút a
                    leányságának.</p>
				<p>Akkor már tudta mindenki a faluban, hogy Pali úrfit előléptette a gróf, az
                    erdészlak pedig berendezve várta már őket a Mária-tanyán. A tavarnai erdő szélső
                    fái között, a nagy országút mellett. Az esküvő előtti napon Annus kisasszony
                    átfutott mégegyszer Mudronyékhoz: a szeme zavaros volt. Délutáni félhárom
                    lehetett ekkor s a kis tanítónő, aki holnaputánra takaros erdészné lesz már,
                    magával vitte Sanyit is a tanító úrhoz. Meg akarta kérni, hogy az esküvői
                    szertartás alatt játsszon valami szépet az orgonán... Kinek tenné meg a tanító
                    úr e világon, ha Annus kisasszonynak nem?</p>
				<p>Ámde meglepetés várta a boldogságban úszó leányt.</p>
				<p>A tanító úr épp az agyagtornácon üldögélt, mikor Sanyi fölért volna Annus
                    kisasszonnyal. Szikora tanító úr észrevévén, miről van szó, közömbösen annyit
                    mondott:</p>
				<p>- Azt én nem tehetem!</p>
				<p>A leány nagyot nézett, a tanító úr pedig folytatta ugyanazon a hangon:</p>
				<p>- Azt én nem tehetem, tekintettel köztudomású lelkiállapotomra. Tudniillik nekem
                    is szándékom volt megkérni Annus nagysád kezét... De talán hagyjuk ezt!</p>
				<p>Erre az első nyilt vallomásra mély fájdalom ütötte szíven a leányt. Fölvetette
                    almavirág arcát és míg harmatosak lettek a szemei, szinte könyörögve szólalt
                    meg:</p>
				<p>- Akkor hát búcsúzzunk is s búcsúzásul csókoljon meg, tanító úr!</p>
				<p>A tanító úr azonban nem mozdult. A helyett így szólt okosan, józanítón:</p>
				<p>- Éppen ez az, amit sohasem tennék meg, Annus nagysád... Idegen férfiútól nem
                    érintve kell megjelennie esküvő után a férje előtt...</p>
				<p>- Igenis - mondta halk hangon a leány s lehajtotta a fejét.</p>
				<p>S lehajtott fejjel indult meg Sanyival visszafelé, a nélkül, hogy kezet fogott
                    volna a tanító úrral.</p>
				<p>Másnap az egész falu ott volt a templomban.</p>
				<p>Megjött Fekete Pál fiatal erdész úr is nyalkán: vállain szinte feszült a fekete
                    ruha. Annus kisasszony hófehérben volt s így indultak meg két tanuval Éliás
                    jegyző úr elé, aki várta már őket kétarasznyi nemzetiszínű szallaggal a vállán s
                    abban a föltétlen hiszemben, hogy őt is meg fogják hívni az esküvői ebédre. Ez a
                    meghívás nem is maradt el!</p>
				<p>Hanem mi volt még a templomban?</p>
				<p>Senki sem maradt el, aki csak számított valaminek a faluban. Még a zsidóknak is
                    helyet szorítottak. Szikora tanító úr öccse, Szikora Mihály iharosi kántortanító
                    játszott az orgonán s Kónya János tiszteletes úr adta össze a fiatal párt. A
                    tiszteletes úr esküvői beszédében a halálig való állhatatosság jelentőségét
                    méltatta, tagadhatatlan hatással. A leányfeleség, már mint Annus néni, könnyes
                    szemmel lépett ki az Istenházából. De könnyezett Mudrony Sanyi is, észrevétlenül
                    megbujva édesanyja szoknyája mögé, a násznép hátában. Mert tudta, hogy ezentúl
                    aligha fog találkozni többé Annus nénivel.</p>
				<p>Aznap délután találkozott vele még.</p>
				<p>A kis menyecske ugyanis, mikor már előállt a férje könnyű bricskája, hogy új
                    otthonába repítse, átszaladt mégegyszer Mudronyékhoz, hogy elbúcsúzzon a
                    házbeliektől. Vele ment az ura is, ezúttal azonban alig maradtak néhány percig.
                    Annus asszony megölelte Mudrony Józsefnét, aki sűrűn törülgette a szemét,
                    össze-vissza babusgatta Péterkét s megcsókolta Sanyit:</p>
				<p>- Úgy-e, sokszor jössz át hozzám a Mária-tanyára?</p>
				<p>- Nem tudom! - vágta vissza dacosan Sanyi.</p>
				<p>Itt már évődve szólalt meg a fiatal erdész is:</p>
				<p>- Tyű, a kutyafáját, csak nem vagy féltékeny rám?</p>
				<p>Ámde mielőtt bárki is mondhatott volna rá valamit, Péterke odatotyogott Fekete
                    Pál úrhoz s megrántotta a kabátja alját:</p>
				<p>- Bácsi, mit hoztál nekem?</p>
				<p>- Nézd már a lurkóját! - nevette el magát az ujdonsült férj. S öt-öt krajcárt
                    adott mind a két nebulónak. Cukorra.</p>
				<p>Elmentek.</p>
				<p>...Akkor már iskolába kellett járni s Mudrony Sanyi minden reggel és minden
                    délután táskábarakott könyvvel és palatáblával nyargalt föl, a dombon álló
                    iskola felé, sok-sok kispajtásával együtt. Sütött az őszeleji napocska s
                    csodaverőfénye volt ennek az őszelőnek. Szálltak a pókhálók, mindig szálltak s
                    az iskolásgyerekek tanulásától zsongott az iskola meg a templomdomb környéke.
                    Csak a tanító úr látszott nyughatatlannak. A tanító úr e napokban többször is
                    meg-megállt a templomdomb túlsó tetőrészén s attól fogva talán félóráig is
                    nézett-nézett a Mária-tanya irányába, mellén keresztberakott karral.</p>
				<p>Ekkoriban esett, hogy másodszor is meghalt Tóth Antal. Amire észrevették volna,
                    legalább két napja feküdt kalyibájában. Félmeztelen-holtan.</p>
				<p>Mindenki föllélekzett, hogy megszabadultak végül ettől a faluszégyenétől!</p>
				<p>Akadtak azért könyörületes lelkek, akik deszkából koporsót róttak össze a számára
                    s annak rendje szerint belehelyezvén Tóth Antalt, kivitték a Szent
                    Andráska-dombra, a temetőbe s a koporsót leeresztvén a sírgödörbe, elhantolták.
                    Polyák András, Bacsik Mihály meg Párnahaj János még temetés alatt is azt
                    emlegette, hogy egy karóval oda kellene szegezni őt a sírba, úgy azonban, hogy a
                    karó a szívét fúrja át előbb. Ők hárman tudniillik sehogysem szívelhették Tóth
                    Antalt, mióta visszajött első halálából.</p>
				<p>Aznap este aztán, úgy félkilenc tájban, megfoghatatlan dolog történt.</p>
				<p>Sejtelmes késő est borult a falu fölé meg a közeli dombokra s mindenki
                    hazatakarodott, mintha érezték volna, hogy valami rendkívüli esemény fog
                    végbemenni hamarosan. Vacsora körül lehetett s mindenki a házába vonult vissza,
                    kivévén Polyák Andrást, Bacsik Mihályt, Párnahaj Jánost, úgyszintén Lukács János
                    útkaparót. Ők négyen tudniillik egy korty italra Groszmann Jakabhoz tértek be,
                    hogy a Tóth Antal másodszori halálával kapcsolatos dolgokat megbeszéljék
                    odabent, a kecskelábú asztalnál. S megállapodtak egyértelműen, hogy titokban
                    mindenki örül Tóth Antal végleges elhunytának.</p>
				<p>Lukács János hozzátette még:</p>
				<p>- Ez a vacok alak valóságos átok volt mán a falun.</p>
				<p>Aztán hazafelé szedelőzködtek, miután fizettek volna. A felvég felé indultak el,
                    mert abba az irányba laktak mind a négyen.</p>
				<p>Lehetett pedig félkilenc körül este. Gyászfelhők csüngtek az égen s tudná Isten,
                    miért, miért nem, de valami különös nyugtalanságot éreztek.</p>
				<p>Alig mentek azonban néhány lépést, mikor a felvég felől váratlanul másvilági
                    üvöltés hasított végig a falun s ugyanakkor kapuk és ajtók kétségbeesett
                    csapkodása hallatszott. De hallatszott egyéb is: egyre közeledő talpcsattogás a
                    nagyutcán. És mire ők négyen is fejhezkaptak volna az iszonyattól, a Regéczyék
                    háza táján, ahol fordult némit a nagyutca, váratlanul egy tüzesember rontott
                    elő az estéből.</p>
				<p>Polyák András, Bacsik Mihály, Párnahaj János meg Lukács János abban a
                    szempillantásban felüvöltött, mert ráismertek Tóth Antalra, aki szélsebesen
                    csattogott feléjük a talpaival. Mielőtt azonban félreugorhattak volna az
                    útjából, a kénkőszagú tüzes ember ott vágtatott el már mellettük, ámde
                    vágtatásában is egy-egy pofont adott mind a négyüknek, hogy Polyák András meg
                    Bacsik Mihály balra, Párnahaj János, úgyszintén Lukács János útkaparó jobbra
                    bukfencezett, az utca árkába. Így bosszulta meg magát rajtok Tóth Antal, amiért
                    annyira áskálódtak ellene azelőtt. Amire föl mertek volna kukkantani a sáncból,
                    a tüzes alak rég elnyargalt már az alvég felé.</p>
				<p>Aznap éjjel alig aludt ember a faluban. A dolgot persze elmondták másnap Szikora
                    tanító úrnak is, aki egyet legyintett mindössze:</p>
				<p>- Babona és egyéb csácsogás ellen csak a tudás fegyvereivel lehet védekezni!</p>
				<p>Ilyen nyomott hangulatban érkezett el Szent Mihály napja, amikor Mudrony Sanyi
                    megkezdte nagy útját. Zehernyétől a hardicsi molyváig.</p>
				<p>Vakító fényben fürdött a vénasszonyok nyara. Seregestül úszott az ökörnyál, olyan
                    tömegekben, aminőre emberemlékezet óta nem volt példa a tájon. Fennakadtak a
                    házak tetején, a jegenyék ágaiban s ott lengtek tovább, mint a zászlók...</p>
				<p>Megjött tehát a kukoricatörés ideje. Mindenki kivonult a földjére, csak szegény
                    Mudrony Józsefné nem tudott kimozdulni. Beteg volt, az oldalát fájtatta, Mudrony
                    József maga pedig annyit írt haza néhány nappal előbb, hogy még vagy két hónapig
                    lesz oda. “De leg Aláb lessz téllire Való, mária!...” - írta levele végén.</p>
				<p>Mudrony Józsefné nem tudott kihez fordulni s kétségbeesve sóhajtott fel:</p>
				<p>- A kis kukoricánk odavész a mezőn... Istenem, ha tudnák ezt odahaza jó
                    apámék!</p>
				<p>Mudrony Sanyi fölfigyelt az elszontyolodásából:</p>
				<p>- Édesanyám, elmegyek én a hardicsi molyváig s elhívom segítségül Jani bátyámat
                    meg Szopkó Miska bácsit...</p>
				<p>A fiatal mama azonban hallani sem akart róla először:</p>
				<p>- Fiam, fiam, hisz nem vagy még hétesztendős!... Valami bajod lehetne az
                    úton...</p>
				<p>- Jók az emberek, édesanyám! - válaszolt értelmesen Sanyi. - Ugyan ki bántana
                    engemet? Legfeljebb a tavarnai erdő sarkánál teszek egy kis kerülőt, mert ott
                    oláhcigányok szoktak lenni.</p>
				<p>Mudrony Józsefné nem szólt ellene semmit, amire továbberősködött Sanyi:</p>
				<p>- Ha reggel elindulok hazulról, ozsonnaidőre a hardicsi molyván leszek. Jani
                    bátyám meg Szopkó Miska bácsi éjszakára már ide is ér... Tessék csak adni
                    valamit az útra!</p>
				<p>Mudrony Józsefné nem ellenkezett többé. Kezdte belátni maga is, hogy kicsoda is
                    nyúlna hozzá egy hétesztendős legénykéhez, aki segítségért siet a hardicsi
                    molyvára?</p>
				<p>S így történt, hogy másnap reggel, félnyolc óra tájban, útrakészen állt Mudrony
                    Sanyi.</p>
				<p>Lompos kanásztarisznyáját a kabátja fölé akasztotta, édesanyja vajaskenyeret,
                    kevéske szalonnát helyezett el a tarisznyában s tett melléje vizet is, üvegben.
                    Akkor Sanyi görbe botocskát vágott magának s odaállt a szüléje elé:</p>
				<p>- Isten áldja meg, édesanyám... Éjszakára itt lesz Jani bácsi meg Szopkó Miska
                    bácsi... Ne tessék félni, vigyázok magamra! Az utat pedig tudom
                    Hardicsának...</p>
				<p>- Isten áldjon meg, kisfiam! - karolta át könnyes arccal az édesanyja. - Csak
                    igen vigyázzál, ha valami vihar találna gyönni!</p>
				<p>Megcsókolta Péterkét is és akkor rálépett a hardicsi molyváig tartó útra. Volt
                    pedig ez a távolság húsz kilométer legalább.</p>
				<p>Édesanyja, az oldalát fogva, kibicegett utána a kiskapuig, Péterke szintén, az
                    anyja szoknyájába kapaszkodva. Mudrony Sanyi, pedig nekivágott a templomdombnak
                    vezető közön. Többször visszanézett. Olyankor édesanyja a zsebkendőjét
                    libegtette utána... Sanyi a sapkájával integetett vissza.</p>
				<p>Az első fordulónál eltünt a szülei-ház.</p>
				<p>Ott állt a templomdombon s egy árvát sóhajtott. De megindult megint s bátran
                    nyomult előre. Mert tudta, hogy sürgősen kell a segítség.</p>
				<p>És hogy merre járt aztán?</p>
				<p>Magános vándorokkal találkozott a tavarnai országúton, akik jószívvel érdeklődtek
                    nála: ugyan merrefelé baktat ilyen babszem-alak létére s ennyire egyedül? Amikor
                    Sanyi megmondta, hogy segítségért megyen a hardicsi molyvára, fejüket csóválva
                    kiáltottak fel:</p>
				<p>- No, igazán derék fia vagy az apádnak, öcsém! Jobb egészséget kívánok az
                    anyádnak!</p>
				<p>Elérte aztán a Mária-tanyát. Itt épp az erdészlak udvarán álldogált Annus néni,
                    de ahogy megpillantotta Sanyit, összecsapta a két kezét:</p>
				<p>- Jé, Sanyika! Hát te hová indultál el?</p>
				<p>Amikor megtudta, hová igyekszik, sírni kezdett. Úgy kellett maga után húznia
                    Sanyit a lakásba s adott neki aztán almát, fehér kalácsot, vékony szalonnát meg
                    egy pirinyó bicskát is. És Annus néni, aki szebb volt, mint valaha, csomagolás
                    közben felsírt:</p>
				<p>- Csak az uram lenne idehaza, elvitt volna kocsin az Ondaváig!</p>
				<p>Az erdészlaktól a tavarnai erdő csücskéig, ahol állítólag cigányok szoktak
                    tanyázni, Annus néni maga kísérte el. Ott megcsókolta, még mindig könnyesen.
                    Ment-ment tovább Mudrony Sanyi, de sokszor visszanézett, mert Annus néni a
                    dombtetőről még mindig a szagos zsebkendőjét libegtette utána.</p>
				<p>Elhagyta Tavarnát, el az ugrói malmot, már kitárult előtte a Tót Lapály... De ő
                    csak szedegette a lábait Kazsu község irányába, amelyen túl Hardicsa fekszik.
                    Onnét jó darab még az Ondava, amögött található a molyva.</p>
				<p>A terebesi országúton vándorlegények jöttek szemközt vele. Megkérdezték, mi
                    járatban van ilyen apró legény létére? Amikor megmondta, hogy segítségül megy
                    hívni Jani bátyját meg Szopkó Miska bácsit, megdicsérték:</p>
				<p>- No, derék fiú vagy, azt már nem lehet tagadni!</p>
				<p>Végigment Kazsun is. Itt meg a sujkoló asszonynépek kiáltottak feléje, miért
                    indult el egymagában? Amikor visszakiáltotta, hogy az apja messze idegenben
                    dolgozik fuvarba, édesanyja pedig beteg, az asszonynépek abban a pillanatban
                    keservesen sírtak föl:</p>
				<p>- Istenem, Istenem, mi lesz veled, mire eléred a hardicsi molyvát?</p>
				<p>Hardicsa alatt ebédelt, az út árkában. Bekattantotta az ajándékba kapott kis
                    kést, ivott az üvegből s akkor nekivágott újból. Mert tudta, hogyha estére nincs
                    Zehernyén Jani bátyja meg Szopkó Miska bácsi, édesanyja meghal a miatta való
                    kétségbeeséstől...</p>
				<p>A háta mögé került már Hardicsa is és ő a keményre tört uradalmi úton nyomult
                    előre tovább, az Ondavának. De itt váratlan segítséget kapott Mudrony Sanyi. A
                    mezőn serénykedő urasági cselédek felösmerték a kis Balogh-unokát s
                    szájról-szájra adták a hírt, hogy Sanyi Jani bátyjáért meg Szopkó Mihály
                    bácsiért siet a molyvára, mert bajba jutott a kis család Zehernyén...
                    Repült-repült a hír, egyszer csak elérte Szopkó Mihályt is, aki az Ondava gátja
                    alatt szántott... Nyomban elengedte az ekeszarvát s meghagyta a barátainak:
                    mondják meg az elsőgazdának, már mint az apósának, hogy mennie kellett tüstént
                    Zehernyére... S átsietvén a folyón a molyvára, fölverte a gyalupad mellől
                    Balogh János sógorát, a fiatal asztalost s negyedóra mulva már úton is voltak,
                    Zehernye irányába...</p>
				<p>Mudrony Sanyi eközben, meg-megbotló lábbal, de azért lankadatlanul tört az Ondava
                    felé... A gáton ugyanakkor észrevette Jani bátyját meg Szopkó Miska bácsit,
                    amint dagadtra tömött tarisznyával, kezükben fokossal ereszkedtek le a gátról.
                    Hetykélkedve, kevélyen. Dehát tehették is: a két kezük erejéből éltek és nem
                    szorultak rá senkire sem... Ugyanakkor az egyik közeli halomról Balogh György
                    elsőgazda ereszkedett lefelé az unokája elibe. És Mudrony Sanyi, amikor látta
                    szembejönni két nagybátyját és anyai nagyapját, felsóhajtott:</p>
				<p>- Nincs már baj, kedves anyám!</p>
				<p>S kövérkés arcáról elsimult a busongás...</p>
				<p>...Harangoz felém a mult s én megrendülve hallgatom. Tengermélységből konganak
                    felém szegény gyermekkorom emlékei s ezek a gyermekemlékek szívensújtanak ma
                    is... Felémszáll földettúró elődeim zokszava, amelyet soha senki nem hallgatott
                    meg a világban... Látom anyai nagyapám bibliai-magas alakját, amint csöndre inti
                    zúgolódó atyafiait... Hallom az apám hangját, midőn az urak ellen rikoltoz...
                    Felbukkan elém a ködből Vajda György, aki földi-alakjában a Vihorlát valamelyik
                    zúgában heverész most is a gubán... Felsóhajtok fehérarcú anyám nevére, aki a
                    felhők fölül figyel most is minden lépésemre... És látom Mudrony Sanyi
                    fiatal-bús arcocskáját, amint mindenkitől elhagyatva rakosgatja egyik gyenge
                    lábát a másik elé, hogy alkonyatidőn ott lehessen a hardicsi molyván... Harangoz
                    felém a mult harminchárom esztendő mélységéből s én megrendülve hallgatom ezt
                    az egyre halkuló kongást...</p>
				<p>- - - - - - - - - - - - - - - - - - - - - - - - - - - - - - - - - - - - - - - - -
                    - - - - - - - - - - - - - - - - - - - - - - -</p>
				<p>Sanyit szekéren vitte haza a nagyapja. Az alatt a három nap alatt Balogh János
                    meg Szopkó Mihály végzett a kukoricával s így hármasban tértek vissza a hardicsi
                    molyvára.</p>
				<p>Mindenki élte az életét tovább.</p>
				<p>Barczali Gábor elköltözött a vidékről, Tóth Antal nem zaklatta tovább a lelkeket.
                    A vén Tománé azonban át-átsurrant még Mudrony Józsefnéhez, aki mintha jobb
                    napokat kezdett volna megérni s lankadatlanul bíztatta:</p>
				<p>- Lúgot nekik, lelkem! Lúgot!</p>
				<p>- De most mán nincs semmi baj az urammal, nénike - védekezett Mudrony
                    Józsefné.</p>
				<p>Tománé legyintett:</p>
				<p>- Úgyis megérdemlik mind a ketten!</p>
				<p>Sanyi szorgalmasan járt az iskolába és míg tartott a vén nénikék nyara, a
                    gyerekek a templomdomb táján zsongtak, fenhangon tanulva. Mudrony Sanyi hetek
                    multával úgy kezdett már csak visszaemlékezni Annus nénire, mint egy régi
                    álomképre.</p>
				<p>De nem felejtett Szikora tanító úr!</p>
				<p>Szikora tanító úr, míg a gyerekek az iskola körül meg a templomdombon
                    kergetődztek és leckéjüket ismételgették, a templomon túl megállt a tetőponton s
                    onnan nézett-nézett a Mária-tanya irányába, a tanya túlsó szélén az erdőből
                    kikandikáló erdészlakra, melynek kéményéből barátságos füst kanyargott. A tanító
                    úr délelőttönkint egész órát is elálldogált így, mellén összefont két karral,
                    miközben egyre a Mária-tanya irányába nézett. Nézett annyi búval, hogy...</p>
				<p>Nem lehet azt elmondani!</p>
				<p> - VÉGE. -</p>
			</div>
		</body>
	</text>
</TEI>