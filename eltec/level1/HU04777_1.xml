<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU04777_1" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Elza pilóta</title>
				<author ref="viaf:49221125">Babits Mihály (1883-1941)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">61982</measure>
				<measure unit="pages">135</measure>
				<measure unit="vols">5</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Elza pilóta</title>
					<date>2007-04-26</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/04700/04777/"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Molnár Éva</name>
					</respStmt>
				</bibl>
				<bibl type="printSource">
					<title>A gólyakalifa ; Kártyavár ; Timár Virgil fia ; Elza pilóta </title>
					<author>Babits Mihály</author>
					<pubPlace>Budapest</pubPlace>
					<publisher>Szépirodalmi Kvk.</publisher>
					<date>1982</date>
					<idno>ISBN 963 15 2203 2</idno>
					<ref target="http://mek.oszk.hu/04700/04777/"/>
				</bibl>
				<bibl type="firstEdition">
					<title>Elza pilóta</title>
					<author>Babits Mihály</author>
					<date>1933</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-20"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ SZAKASZA TÖKÉLETES TÁRSADALOM</head>
				<div type="chapter">
					<head>TÖRTÉNELMI BEVEZETÉS</head>
					<p>Az örök harc negyvenegyedik esztendejét írták.</p>
					<p>Mint a rómaiak hajdan városuk alapításától, úgy jelezték már az éveket is:
                            A háború kitörésétől kezdve. Épp egy éve, hogy
                        ezt bevezették, a négytizedes évforduló kapcsán: még a fülekbe csengtek a
                        szónoklatok frázisai. A régi keresztény időszámítás ugyan nem ment ki
                        egészen a használatból. A Hivatal a papságra való tekintettel tűrte. De
                        ezzel már csak a konzervatív és egyházi körök éltek.</p>
					<p>Így szakadt el az új korszak a régitől, névleg és szimbolikusan is. Lélekben
                        már régen elszakadt. A háború kitörésére csak az öregek emlékeztek. Ez a
                        szó: béke, valami történelem előtti világot
                        jelentett. Valószínűtlen mesevilágot...</p>
					<p>Mégis az élet folyt tovább, s nem kell hinni, hogy külsőségeiben különösebben
                        megváltozott volna ahhoz képest, amilyen akár e mesés békeévek, vagy régibb,
                        rövid háborúk, például az 1914-18-i úgynevezett világháború alatt is lehetett.</p>
					<p>A kívül álló szemlélő alig vett volna észre ily változást. Legalább nem a
                        frontok mögött.</p>
					<p>A társadalom formái és rétegzettsége, a városok szellemi arca nagyjában a
                        régi maradt. Sőt amint több és több évig tartott a háború, s lassan a
                        békének minden reménye elveszett, a világ folyása egyre nyugodtabb mederbe
                        látszott térni.</p>
					<p>Régebbi háborúknak gyakran vetettek véget zavarok, forradalmak. Most erre még
                        gondolni sem lehetett komolyan. Soha oly hatalmasak nem voltak az államok,
                        soha oly félelmes eszközök birtokában. Nemcsak a technikai haladás
                        szolgáltatta a fegyvert. Csalhatatlanabb fegyver volt az a tökéletes
                        szervezettség, melyet a háború előtti hosszú évtizedek kitartó és biztos
                        munkája készített elő, az előző háborúk tapasztalatain s az újkor
                        társadalomtudományának tanulságain okulva. A társadalom katonai
                        megszervezése [...] már a XX. század elején elkezdődött, s lassankint minden
                        államra átterjedt.</p>
					<p>- Modern háború nem húzódhat soká! - mondogatták a harcok kezdetén. Ez a
                        prognózis éppoly kevéssé vált be, mint a hasonló jóslatok 1914-ben. És
                        egyáltalán semmi sem vált be, ahogyan képzelték! Sok szó esett például az
                        állófront tarthatatlanságáról is. Pedig a harc, ahelyett hogy kikelt volna
                        lövészárkaiból, még mélyebbre ásta azokat; alagutakká mélyítette, s egymás
                        alá fúrta emeleteit, lefelé, a földbe.</p>
					<p>Szóval a modern hadi vívmányok, fokozottabb védekezésre kényszerítve,
                        önmagukat semlegesítették, s nem hozták meg azt a döntő és katasztrofális
                        hatást, amit vártak tőlük.</p>
					<p>A XX. század második negyedében, ha a “jövendő háborúja” került szóba, a
                        gázharc rémségeit szerette kiszínezni a megborzadt fantázia. Mérges
                        gázokról beszéltek, melyek a front mögötti lakosság életét éppúgy
                        veszélyeztetik, mint a katonákét, s egyszerre egész városok népességét
                        törölhetik el a föld színéről. Az örök harc első éveiben csakugyan bőven
                        történtek ilyen katasztrófák. Majd minden emberboly emlékezett egy-egy
                        “fekete napra”. Minden metropolis fulladozott már valamely városrészének
                        hullabűzében. De mire vezethetett ez az emberirtás a megtorláson kívül?
                        Hatványozódó arányai és tempója apokaliptikus kilátásokat tártak. A
                        nyolcadik évben egy egész kis ország népességét ölte ki egyszerre a
                        röpülőktől levetett baciluskultúra, mire tüstént az ellenfél legvirágzóbb
                        tartományának pusztulása felelt. Már-már a háború folytathatósága forgott
                        szóban. A hadviselők végre is belátták, hogy ezt csak a front mögötti részek
                        viszonylagos épsége biztosíthatja. A védekezés technikája fontosabb lett,
                        mint a támadásé; a “fekete napok” megritkultak, s a háború mindinkább a
                        magában is óriás kiterjedésű frontvidékre koncentrálódott. A váratlan
                        támadások mégsem maradtak el egészen. Mindkét fél gondoskodott, hogy
                        egyetlen ellenséges város vagy környék se érezze magát teljes biztonságban.
                        A hosszú kürtös gázmenedékeket s egyéb óvintézkedéseket mindenütt csak
                        szaporítani kellett. Sőt egy idő óta megint sűrűbben visítottak a szirénák
                        vészjelei, nem lehetett tudni, okkal-e, vagy csak próba és gyakorlat
                        gyanánt, vagy épp idegességből.</p>
					<p>De hát az élet mégiscsak élt tovább, s noha a frontok évről évre képtelen
                        tömegét ették meg az áldozatoknak, az államilag szabályozott születési
                        statisztika gondoskodott az utánpótlásról. S bármennyire kiterjesztették is
                        lassankint a frontkötelezettséget mindkét félnél, mégis maradt otthon elég
                        rokkant és fölmentett, hogy a békés munka normális folyását is biztosítsák.
                        Ezek immár külön arisztokráciát jelentettek, szellemi és vagyoni
                        előkelőséget. Átlagos élethosszuk körülbelül a duplája volt annak, amit a
                        hadba vonuló ifjúság remélhetett. S ezt otthon és maguknak élhették. Volt
                        idejük pénzt és tudást szerezni.</p>
					<p>E különös arisztokrácia elsősorban azokból rekrutálódott, akik valami testi
                        hibával születtek. A hadirokkantakból már kevesebb és csökkenő számban. A
                        modern háború alapos munkát végzett, s nyomorékjait csak akkor engedte ki
                        igájából, mikor már képtelenek voltak pénzkeresésre vagy egyáltalán
                        emberhez méltó életre. De mindenki tudta, hogy van a nyomorékoknak egy
                        harmadik fajtája is, sokkal képesebb a boldogulásra, noha törvénytelen és
                        nem bevallható eredetű. Nem mintha az öncsonkítás jött volna divatba; az
                        öncsonkítók halállal bűnhődtek. Hanem gazdag szülők gyakran vesztegették meg
                        orvosaikat, hogy újszülött gyermekeiken kövessenek el csonkítást. Ezeket már
                        a bölcsőben tették teljes orvosi szakszerűséggel katonai szolgálatra
                        alkalmatlanná. Valódi tudománya s minden nyomozás számára hozzáférhetetlen
                        technikája fejlett ki a csecsemőcsonkításnak. Az orvosok - akik mint sorozók
                        és felülvizsgálók s mint a gázvédelem s hadikórházak vezetői, különben is a
                        front mögi társadalom legnagyobb hatalmasságai, élet és halál urai voltak -
                        hihetetlen vagyonokat szereztek e titkos műtétekből: mint ahogy a XIX. és
                        XX. század orvosai közül nem egy gazdagodott meg titkon abból a tiltott
                        műtétből, amit akkor gyermekelhajtásnak neveztek.</p>
					<p>Az állam a csecsemőcsonkítást bizonyos mértékben tűrni látszott. Legalább
                        akkor, ha előkelő orvosok hajtották végre, kiknek tudományával és egymás
                        közti összetartásával szemben úgyis tehetetlen volt. Ezeknek
                        megvesztegetését csak a leggazdagabb családok engedhették meg maguknak (épp
                        azok, kik a közügyek intézésében is a legbefolyásosabbak voltak). Nem
                        lehetett félni, hogy a szokás a hadseregtől nagyobb tömegeket vonna el. Így
                        lett szinte bizonyos értelemben örökletes a rokkantság, s ahogy minden
                        állam elsősorban a saját arisztokráciáját védelmezi, az örök harc állama
                        nem kimondva, de annál hathatósabban képviselte a rokkantak érdekeit akkor
                        is, ha nem a harctéren rokkantak meg.</p>
					<p>Az újkor hadászata voltaképp nem indokolta többé a rokkantak kímélését. Testi
                        erőre alig volt szükség a frontokon. Mindent gépek végeztek, s a gépeket
                        gyermekek is kezelhették volna; legfeljebb némi szaktudás és gyakorlat
                        kellett. Aki ezt megszerezte, már elég jó volt arra, hogy előírásosan öljön
                        és haljon, bármily gyenge vagy rokkant is. A fárasztó menetelések, a
                        megfeszített testi teljesítmény, mely a XIX. század katonásdiját jellemezte,
                        rég feleslegessé vált. Mégis a rokkantak hadmentessége megdönthetetlen
                        tradíció maradt: azon a legkisebb rést ütni kegyetlen és ellenszenves
                        gondolatnak hatott volna.</p>
					<p>Ellenben hatalmas mozgalom indult meg a nők frontszolgálatának
                        jelszavával.</p>
					<p>Ez sokkal nagyobb tömegeket ígért a front számára, és sok szenvedő férfi
                        igazságérzetének megfelelt. Az a hagyományos gyakorlat, mely szerint a nőket
                        csak ápolónői s egyéb segédszolgálatra alkalmazták, s rendes kombattáns
                        csapatokba egyáltalán nem osztották be, nyilván avult copfnak érződött már.
                        S legerősebben lázadozott e copf ellen maga a női nem, mely régtől fogva
                        mindenben egyenjogú volt a férfiakkal (sőt például szellemi
                        teljesítményekben még túl is tett rajtuk). A nő méltán érezhette
                        anomáliának, hogy csak mellékes és megvetett szerep jut neki magából a
                        Harcból, noha már bizonyos lett, hogy a Harc az emberi élet végső értelme és
                        célja.</p>
				</div>
				<div type="chapter">
					<head>AZ ANYA</head>
					<p>Kamuthy Gézáné nem tartozott e jogokért küzdő, modern nők közé. A kiváltságos
                        osztály tagja volt, idősebb úriasszony, konzervatív hajlamú, s egész
                        lényében élt még valami az eltűnt békeévek “történelem előtti”
                        mentalitásából.</p>
					<p>Közvetlen békebeli emlékei nemigen lehettek már, vagy összefolytak azzal,
                        amit gyermekkorában hallott és olvasott. Annál mélyebb benyomást őrzött
                        lelkében a háború kezdő érájának hangulatáról.</p>
					<p>Ha nem is történelem előtti, de már történelmi idők voltak azok! Remény és
                        rettegés, zavarok és apokaliptikus sejtelmek évei! Akinek ifjúsága már nem
                        esett bele ebbe az ideges korszakba, alig lehetett sejtelme arról a
                        lelkiállapotról. Azoknak a lelkiállapotáról, akik még nem
                            vették tudomásul a háború véglegességét és változhatatlanságát.
                    </p>
					<p>Kamuthynéban ez még eleven élmény volt, kislány kori élmény. Egész életének
                        ízét színezte, mint egy beteg nap ízét a reggeli lidércnyomás. És mostanában
                        kiújult a lidércnyomás, teljes erejével.</p>
					<p>Ugyanaz a kibírhatatlan feszültség, az a fojtott rettegés és lázongó
                        kétségbeesés! Amiben akkor élt, ő és mindenki! Az egész emberiség!</p>
					<p>Megint a jósjeleket számolta, s agyának rejtekeiből föltámadtak régi, apró,
                        titkos babonái, melyeket már-már elfeledett. Pedig azoknak a rabszolgája
                        volt, sok-sok kínos esztendőn keresztül. Amíg a fia a fronton szenvedett,
                        szinte minden lépését valami nyomasztó babona diktálta, amiről még beszélni
                        sem lehetett senkinek. Akármilyen borzasztón hangzik is, szegény Gézuka
                        halálhíre inkább valami megkönnyebbülést, fölszabadulást jelentett. Ez volt
                        az első, nagy, mindent elborító érzése. Nem kell aggódni többet! Nincs
                        akiért aggódni kellene!</p>
					<p>Most úgy képzelte, most fog megbűnhődni ezért a bűnös megkönnyebbülésért. Új
                        nyugtalanság korszaka les már rá, a fia vérén nyert nyugalom után. Most a
                        leányát ítélheti halálra minden perc. (S még ha csak halál volna!)</p>
					<p>Az új nyugtalanság korszaka, azzal, hogy félt tőle, már meg is kezdődött.</p>
					<p>Nyugtalanságot, izgalmakat lehelt körülötte minden. Még a város képe is
                        megváltozott. Az utcai hangszórók körül, melyek a hivatalos hirdetményeket
                        közvetítették, lihegő asszonyi borzongás gyülekezett. Kamuthyné gyűlölte
                        ezeket a kegyetlen, hangos tölcséreket. Régebben még, legalább az előkelőbb,
                        diszkrét utcákon, megelégedtek a vörös plakátokkal: el lehetett őket
                        kerülni, elfordítani a szemet, átmenni az utca túlsó felére. De ki zárhatta
                        el füleit ez elől a szörnyű, recsegő hang elől? Ezek a készülékek mintha még
                        a rádió primitív idejéből származnának. Kamuthynénak, hazafele jövet a
                        kórházirodából, hol kötelező “önkénytes&quot; szolgálatát teljesítette, kerülőt
                        kellett tenni, mellékutcákra menekülni, hogy ne hallja a hangot, mely csak
                        rémhírt hozhatott.</p>
					<p>Máskor vészes inger vonta e hang felé, s mégsem mert a terekhez közelíteni.
                        Félt, hogy valami népgyűlésbe vagy nőgyűlésbe botlik, amilyenek most szinte
                        szakadatlan folytak, s a hangszórók minden mondatát körülkommentálták. Vad
                        arcú némber sivított egy-egy középület erkélyéről, s fegyelmezett,
                        taktushoz szokott tömeg üvöltötte a köteles refrént:</p>
					<p>- Éljen a háború!
                    </p>
					<p>- Éljenek a harcos asszonyok! - tette hozzá az
                        aktuális lelkesedés különstrófája. - A női
                            frontharcosok!
                    </p>
					<p>- Éljen a háború!
                    </p>
					<p>Kamuthyné félt a hangulat terrorától, félt a marcona amazonoktól. - Honnan
                        kerül ez a sok veszekedett nőstény? - Mintha máris valami kaszárnyából
                        szabadultak volna. - A női frontharcosok! - Kamuthyné végigremegett a
                        szóra. Ó, nem, rettenetes volna egy ilyen tömegben állani s együtt éljenezni
                        az éljenzőkkel! - S ha nem éljenezne, mi történne akkor?</p>
					<p>Néha szeretett volna odarohanni, közbekiáltani, botrányt csinálni. Csodálta,
                        hogy senki sem teszi ezt - hogy nem akad egy hősnő, egy Corday Sarolta! De
                        hisz éppen arról van szó, hogy a nők is hősök legyenek! Ő maga sem
                        lázadozott volna soha maga miatt, ha csak magára gondolna. Hát nem akad egy
                        igazi, elszánt, kétségbeesett asszony, akinek lánya van, mint neki, szép,
                        tehetséges, finom, gyönge idegzetű gyermek?</p>
					<p>Mindez csak álom volt. Nem oly idők jártak, a kétségbeesés is józanságot
                        tanult már, s normális embernek éppoly kevéssé jutott eszébe föllázadni a
                        háborús világrend ellen, mint ahogy nem lázadunk a természet legnyomasztóbb
                        kényszerei ellen, a betegség és a halál ellen. Legfeljebb egyénileg
                        iparkodott ki-ki segíteni magán. Ennek pedig nem épp a legjobb módja volt
                        tüntetni vagy botrányt csinálni. Még egy kétségbeesett arc is föltűnhetett.
                        Kamuthyné sokszor hallotta az ura fontoskodó hangján:</p>
					<p>- Kétségbeesés nem visz semmire; nyugalommal és hazafias magatartással
                        mindent el lehet érni. - Mindent; elsősorban jó beosztásokat és
                        fölmentéseket. Gézuka sokáig kitűnő beosztásban volt, és ezt az apja
                        “hazafias magatartásának” köszönhette. Maga Géza pedig, az ő nagy
                        nélkülözhetetlenségével és kis testi hibájával olyan szilárdan ül itthon,
                        mintha hírét se hallotta volna a frontnak.</p>
					<p>- Persze, az ő korában most már kihúzhatja végképp - gondolta Kamuthyné
                        egészen elkeseredve. - De a fiát mégiscsak oda kellett adnia előbb-utóbb. -
                        És szavak nélkül tette utána a gondolatai mögött settenkedő rettegés: oda
                        kell adnia a lányát is előbb-utóbb.</p>
					<p>Két gyermek! két emberélet! mit jelent az? Ezer és ezer pusztul egyre-másra,
                        és az anyák csak annyit búsulnak, mint a macska, ha elveszik kölykeit.</p>
					<p>- Az ember ne legyen önző, és ne gondolja, hogy az ő gyermeke
                        pótolhatatlanabb, mint a másé - vigasztalta magát annak idején Kamuthy úr,
                        mert ez volt a divatos vigasztalás. - A harc megy tovább, és nem áll meg. -
                        Az asszony azonban nem tudott ily könnyen vigasztalódni. Finom, előkelő
                        fajból származott ő s egy olyan társadalmi osztályból, melynek gyengébb
                        idegzetű tagjai még mindig megőrizték az egyéni élet luxusát és a szeretet
                        veszedelmes tehetségét. Mióta fiát elvesztette, ez a múltakba való,
                        atavisztikus érzés egyetlenegy tárgyra, leányára gyűlve, mint napsugarak a
                        lencse fókuszában, szinte szerelem módjára égetett.</p>
					<p>Ó, hogy irigyelte azokat a többi gazdagokat, akiknél megnyomorított kisdedek
                        visítottak a bölcsőkben! Ha már a sors az ő lelkébe is beoltotta e fájdalmas
                        lángot, mért nem tudhatott ő is gondoskodni féltett magzatairól, mint mások?
                        Önkínzó érzéssel látogatott meg egy fiatal anyát, egy unokahúgát, aki sírva
                        adta szegény kis csecsemőjét az orvos kegyetlen kezeibe.</p>
					<p>- Te nem is tudod, kedvesem, milyen boldog vagy te...</p>
					<p>- Nyomorék lesz egész életére! - kesergett a kismama, akit a felvilágosult
                        orvos hiába csúfolt ódivatú érzelmességéért.</p>
					<p>- Bár Gézuka is nyomorék lett volna! - sóhajtott Kamuthyné.</p>
					<p>- De akkoriban még ki gondolt volna rá, hogy gyermekeinek életét biztosítsa?
                        Mind azt hittük, hogy mire felnőnek, úgyis vége lesz... - S elakadt a
                        hangja. (Ó, a béke, a végső győzelem, amiről még ma is szónokolnak!...)</p>
					<p>A fiatal anya fölzokogott.</p>
					<p>- Ha béke lenne... és a gyermekem nyomorék!</p>
					<p>- Ugyan, ugyan, édesem! Erre magad se gondolsz komolyan... Ha erre lehetne
                        gondolni, az orvosok sem vállalkoznának.</p>
					<p>A gyermek sivított, mintha megcsonkított testét kérné számon. Kamuthynénak
                        lelke legmélyébe nyilallt a különös vigasztalás: Sohasem lesz béke! Amit
                        persze társaságbeli rendes polgárasszonyhoz illően igyekezett formulázni.
                        Hiszen igaz, hinnünk kell, rendületlenül a végső győzelemben, de azt nem
                        érik meg sem a gyermekeink, sem az unokáink! - És közben folyton csak egy
                        kérdésre gondolt, amit nem mert megkérdezni: vajon megcsinálták volna-e a
                        műtétet akkor is, ha a kicsike lány lenne? Ilyen
                        kérdések izgatták: ezekből szeretett volna következtetéseket vonni az ő
                        leányának sorsára... Vajon elveszettnek tekintik-e már a lányokat is... ha
                        egészségesek? Ó, ha még lehetne valamit csinálni! - Orvossal kellene
                        beszélni - gondolta, mert lelkiismeretét igazában nem a meghalt Gézuka
                        végzete bántotta, hanem az eleven Elzáé, aki az sz-i egyetem
                        legtehetségesebb hallgatója volt. Mégsem beszélt senkivel; csak figyelt.</p>
					<p>Mohón szedett föl s raktározott el magában minden kis megjegyzést, jóslatot
                        és rémhírt, amit a nők frontszolgálatának terveiről hallott. Kivált amit
                        suttogva hallott, intim teákon, s ahogyan a híreket kommentálták okos vagy
                        beavatott barátnők:</p>
					<p>- Nemsokára - mondták - a nőkből éppen olyan kis százalék fog úgynevezett
                        természetes halállal kimúlni, mint a férfiakból.</p>
					<p>- Voltaképp igazság - tette hozzá egy-egy idősebb leány, nagyon
                        elfogulatlanul és fölényesen.</p>
					<p>- Igazság! - visszhangzottak a szavak Kamuthynéban. Igazság-e, hogy ha Géza
                        áldozatul esett, essen áldozatul Elza is? De mindjobban érezte a sors
                        kikerülhetetlenségét, az események kérlelhetetlen közeledését. S már-már
                        behunyta szemét, mint akit a sínekre kötöttek...</p>
				</div>
				<div type="chapter">
					<head>HANGSZÓRÓK</head>
					<p>Mintha igazán a háború régi évei tértek volna vissza. Több mint egy évtizede
                        nem látott már az utca tömeget. Berregő aeroplánok szárnya és árnya alatt, a
                        légibombák üstököse előtt vagy rendőrkordonok seprője nyomában, a nagy
                        sztrájk idején, vacogóvá ürült. Pincék és lakások börtönné zsúfolódtak és
                        siralomházzá. A háború hőskora elmúlt már; sztrájkok és légitámadások
                        elapadtak; de az üresség megmaradt.</p>
					<p>Mi célja lehet a kormánynak, hogy egy idő óta így meglazítja a nyomást, mely
                        oly sokáig tett lehetetlenné minden gyülekezetet és szónoklatot? - Bolondság
                        kérdezni is - gondolta Kamuthyné, aki ezt a kérdést sokszor hallotta
                        mostanában az urától - van-e cél és értelem ebben az egész rém világban?
                        Ezek a gyülekezetek csak egyetlenegy véleményt engedtek meg, egyetlen
                        kívánságot hangoztattak, egyetlen ügyért lelkesedtek - éppúgy, mint akkor,
                        azokban a régi években, A város egyetlen ragályos lobogás volt, egyetlen
                        óriás ölelkezés abban a mámorban, mely a tömegek érzéktelenítőszere szokott
                        lenni, véres kilátások idején.</p>
					<p>Csakhogy ami akkor hímnemű lobogás volt, az mostan a nőké. Aminthogy az utca,
                        a város már régtől fogva a nőké.</p>
					<p>Kamuthyné nem olvadt föl ebben a lobogásban. Behunyta a szemét, mint a
                        sínekre kötözött a közelgő mozdony reflektora előtt. Már az eseményeket is
                        csak véletlenből, elejtett szavakból tudta meg. Babonásan kerülte a pozitív
                        hírek és hivatalos közlemények forrásait. Ám jöjjön a végzet, ő nem megy
                        elébe! Nem kérdezett senkit. Kikapcsolta a rádiót. Lemondott az újságokról.
                        Már az utcán sem járt. A kis utat a kórházirodától hazáig taxin tette meg,
                        hogy még csak távoli kísértésbe se essék a hangszórók felé közeledni.
                        Lábfájását hozta föl ürügyül.</p>
					<p>Legjobban szeretett volna elzárkózni, semmiről se tudni, ki se menni
                        hazulról, lefeküdni az ágyba, beteg lenni, ahogy még az ő fiatalkorában a
                        nőknek legalább szabad volt, lehetett! Az idők megváltoztak, s a nő éppoly
                        rab lett, mint a férfi. Voltaképp máris katona. Mióta kiadták a front mögötti fegyelem jelszavát, mindenkinek
                        szüntelen dolgozni kellett, vagy legalább imitálni a szüntelen dolgozást.
                        Kamuthyné sem maradhatott el a hivatalból, még egy napra sem, szigorú
                        igazolás nélkül.</p>
					<p>Pedig milyen nehéz “lehunyni a szemet”, mihelyt az ember kilép hazulról!
                        Hiába húzódott a kocsi sarkába: még a sofőrtől is híreket kellett hallania.
                        Csupa nő volt a sofőr; ami ezekben a napokban bajtársat jelentett. A női
                        szolidaritás érzése áttört minden társadalmi korlátot. Ahol két nő volt
                        együtt, hogy kifakadt a szó, ellenállhatatlan és ellenőrizhetetlen.</p>
					<p>- Nem tetszett valamit hallani? Mikor fognak már sorozni bennünket?</p>
					<p>A sofőr olykor fiatal leány volt, akinek szeme türelmetlenül csillogott, s
                        még arca is kipirult, mintegy nagy dolgok előszelétől:</p>
					<p>- Ha egyszer a nők fegyvert kapnak a kezükbe!</p>
					<p>Kamuthyné félig riadtan, félig valami apokaliptikus reménnyel borzadt végig
                        ilyen szavakra: pedig mit jelentettek ezek? Ilyesmiket mindig mondanak; s a
                        kormány maga szívesen táplált újságjaival valami ködös várakozást a köznép
                        asszonyaiban, hogy nagyobb lelkesedéssel álljanak majd a sorozómérce alá.
                        Ámbár a lelkesedés nem sokat számított, mégis ápolták, valami múlt időkből
                        maradt ideológiával, vagy inkább csak azért, hogy legyen létjoga a
                        propagandahivatalnak, mely jó egypár fölmentett előkelőség menhelye
                        volt.</p>
					<p>Kamuthyné azonban, két szótól is fölzaklatva, a lányára gondolt. Torka
                        kiszáradt, s úgy érezte, nem tud egy hangot se kinyögni. Kiátkozott volt,
                        elátkozott, egyedül maradt az általános összeolvadásban és lelkesedésben. S
                        néha mégis - csakhogy ne kelljen szót váltania még egy sofőrrel se - inkább
                        gyalog ment. Néha nem is kapott taxit. A hadsereg csak kevés és rozoga
                        kocsit hagyott meg polgári üzemben. Autóbuszra vagy földalattira, hogy az
                        utasok beszédeit hallja, nem ült volna egy világért. De a sarkokon, ha a
                        hangszórók üvöltését egy-egy pillanatra feléje csapta a szél, rendesen
                        megállt, és iparkodott néhány szót kivenni. Hallgatózott, mintegy titokra,
                        tilosban. Aztán hirtelen rajtakapta magát. Összerezzent.</p>
					<p>Szinte szaladt tovább. De az a pár szó, amit kihallott, vele ment, s
                        gyötörte. Ezerféleképpen forgatta magában, kommentálta, találgatta a
                        jelentőségüket. Minden hangfoszlány új rémsejtés, új bizonytalanság volt;
                        babonája tiltotta, hogy kérdezzen valakit, akár az urát is. Égett és
                        tépődött napokig.</p>
					<p>Néha nem tudott uralkodni magán: megfordult, közeledett a hanghoz. A rádió
                        újra és újra lepörgette a hivatalos közléseket, mindig kétszer közvetlen
                        egymás után. Akinek az első hallásra valami elkerülte volna a figyelmét:
                        végighallgathatta másodszor is. Ez idő szerint a harctéri jelentéseknél
                        sokkal érdekesebbek voltak a parlament üléseiről való híradások. A
                        harcterekről régóta csak unalom jött, kilátástalan unalom. A népek réges-rég
                        elszoktak attól, hogy sorsuk fordulását a “front felől” várják. Az események
                        más konyhában főttek, s ennek a titkos konyhának nyilvános tálalóhelyisége
                        volt a parlament.</p>
					<p>Az “örök harc” parlamentje - a rokkantak és nők e különös gyülekezete -
                        lényegben nemigen hasonlított ahhoz, amit ez az archaikus szó hajdanta
                        jelentett. De utóbbi időkben megint a régi formákat tartotta. Visszatért a
                        külsőségekhez, akárcsak a névhez. Hosszú üléseivel, szónoklataival,
                        népszerűséghajhászó, teátrális jeleneteivel szinte a propagandahivatal
                        valami nyilvános szervének szerepét vitte. A magánrádióknak leadták a
                        beszédek teljes szövegét, s a távolbalátó előfizetői gyönyörködhettek a
                        csonka kézzel ágáló szónokban is vagy a gyászfátyolos szónokhölgyben. Ezek
                        persze központilag előre megtervezett s megcenzúrázott beszédek voltak.</p>
					<p>Az utcai rádióállomások a hivatalos bulletineket közölték. Ez a közlésmód
                        rendkívüli gyorsaságot tett lehetségessé. A parlament határozatai azonnal
                        törvényerőt nyertek, s még abban az órában eljutottak a legutolsó faluba, a
                        legrejtettebb gunyhóba. Sorozások, behívások stb. ilyenformán fantasztikus
                        hamarsággal voltak eszközölhetők, s mégis az alkotmányosság teljes
                        látszatának megóvásával. A parlamenti határozat rádióközlése egyúttal
                        behívóul szolgált, esetleg másnapra, és nagyon sok embernek volt oka, hogy
                        izgatottan lesse ezeket a határozatokat.</p>
					<p>Kamuthyné minden hivatalos hirdetményben ilyen határozatot szimatolt. Azok
                        után, amiket átélt már, semmit sem érzett lehetetlennek. Hány ilyen
                        intézkedés csapott már le, hosszú rettegés után s mégis váratlanul,
                        valószínűtlen gyorsasággal, mint a villám. Talán a lányától már holnap,
                        örökre, válnia kell... Kamuthyné félve közeledett s határozatlanul állt meg:
                        mi jobb? tudni vagy nem tudni? Máris megsértette titkos babonáját... Nem
                        jön-e most a büntetés, amelytől rettegett? Mégsem tudott ellenállni; s amint
                        oly közelre ért, hogy a hirdetmény minden szavát jól hallhatta, valósággal
                        gyökeret vert a lába.</p>
					<p>A szöveg elhangzott, és újrakezdődött. Az asszony most lázasan figyelt minden
                        szóra, mint a bukástól félő diák valami nehéz képletre, hol minden egy
                        ártatlannak látszó kifejezésen múlhat. A végén föllélegzett. Még mindig nem
                        történt semmi döntő. Még mindig közbejöhet valami csoda. Aztán latolni
                        kezdte a szavakat, a részleteket. Hosszasan fontolta, miben láthat jó jelet,
                        s miben az ellenkezőt. Mire hazaért, már ismét elsötétedett, új
                        aggodalmakkal telt meg, s átkozta gyöngeségét, hogy a baljós hirdetményt
                        meghallgatta.</p>
					<p>Így történt még az utolsó napon is. Kamuthyné megint az utcán tudta meg, hogy
                        holnap a döntés... Első pillanatban valami szinte fölujjongott benne: még
                        egy nap, és megszűnik a feszültség, ez a tűrhetetlen állapot. Történni fog
                        valami, akármi! Jó vagy rossz. Élet vagy halál. Élet! élet! most úgy érezte,
                        nem lehet más. S lélegzetfojtva hallgatta a hirdetményt, mely egész kis
                        riport volt, ahogy mostanában szokott lenni, a propaganda felismerhető
                        kompozíciója.</p>
					<p>“A férfi képviselők közös határozatot hoztak, melynek értelmében távol
                        maradnak a szavazástól. A nők maguk fognak dönteni a saját ügyükben.
                        Tartózkodik a szavazástól a konzervatív párt is. A miniszterelnök
                        kijelentése szerint, melyet a Rádióközlöny tudósítója
                        előtt tett, az ország lakossága nyugodt lehet, hogy a döntés az Örök Harc
                        korának aktív szellemében s az elavult előítéletek nyomásától szabadon fog
                        megtörténni. Hölgyeink hazaszeretetében és áldozatkészségében éppúgy
                        megbízhatunk, mint a férfiakéban, s alig lehet kételkedni, hogy a női nem,
                        mely az új idők szellemi munkájából s világnézetének kialakításából a
                        nagyobb részt vette ki magának, ennek az új világnézetnek megfelelően fogja
                        megállapítani új jogait és kötelességeit...”</p>
					<p>A végső frázisokat már alig hallotta. Figyelmét egyetlen mondat foglalta el:
                            a nők maguk fognak dönteni a saját ügyükben.
                        Maguk fognak dönteni, és milyen lehet a döntésük? Hisz anyák vannak
                        közöttük, anyák, mint ő maga... Leányaik vannak, nővéreik és barátnőik!
                        Lehet-e, hogy ne érezzék az ő érzéseit, ne szenvedjék az ő szenvedését?
                        Kamuthyné izgatott szíve valami jós örömben és hálában dobogott föl. A csoda
                        meg fog történni, s az asszonyi lelkek fájdalomtól fölszántott talajából fog
                        kihajtani, mint egy váratlan virág.</p>
					<p>A szöveg véget ért, s az öröm és hála helyében valami baljós íz maradt.
                        Mintha a szavak fenekén az édes remény helyett titkos fenyegetés lappangana,
                        amire még jobban rá kell gondolnia, mert maga sem tudta, miben az. S megállt
                        egy helyben csüggve, feszült pózban, mint az anyaszarvas, ha a vadász
                        lépteire vigyáz. Az utolsó mondatok, mint ismétlésre váró szörnyű lecke,
                        echóztak füleiben. De fölhangzott a szokásos dobjel, s utána a jól ismert
                        recsegés más hírt dobott a pillanatnyi csöndbe, melyet észrevétlenül
                        színezett a “zajmentesített” városok örök zenéje: a kerékgumik olajos
                        csusszanása s a repülőgépek immár halk és méla berregése.</p>
					<p>
                        Veszteséglajstrom, október 6. - kezdte a recsegés -,
                            K betű, folytatás... És Kamuthynénak összeszorult
                        a szíve, szokásból, csökevény reflexből... A veszteséglajstrom az egyetlen
                        fronthír, amire még, egy-egy betűnél legalább, föllihegett olykor a
                        hallgató. Egy-egy betűre tán mindenki érzékeny. De mindenki elfásult már, s
                        talán senkinek sem futott úgy torkába a vér, mint Kamuthynénak, a K betű
                        puszta nevezésére. Pedig az ő fia régen elesett már, míg másoknak eleven
                        kedveseik szenvedtek a fronton. De valahogyan azokat is már halottnak
                        tekintették - halottabbnak, mint az ő halottját.</p>
					<p>- Aki egyszer ott van!...</p>
					<p>Lemondtak róluk, mint a halottakról. Sápadt, elcsigázott arcok szinte csak
                        kegyeletből figyelték a zord felsorolás gyászdobütemét: homlokukra rá volt
                        írva a mindegy! Kamuthyné megborzadt: mikor az ő fia
                        volt a fronton, ő még küzdött, remélt, lázongott... Ez nincs többé, ez
                        eltűnt a világból... Úgy érezte, hogy a sötétség tengerének fenekén áll, s a
                        gyász ütemén át már a leánya nevének szótagjai rémlettek.</p>
					<p>De hirtelen elcsuklott az ütem, bicsaklón, fülsértőn. Valami iszonyú éles
                        hanggá csuklott; s ez az elképzelhetetlenül éles hang, mintha különös mód
                        kicsapott volna, ugyanakkor fölhangzott kívül is, a rádión kívül, jobbról és
                        balról, közel és távolból, és betöltötte a levegőt; hasított, visított a
                        kora téli szürkület alatt, a sunyító utcákon át. Mintha ezer gyár szüntetné
                        be a munkát, ezer tűzoltókocsi vágtatna, ezer állatkert sivítana...</p>
					<p>A gázjelző szirénák szólaltak meg. S az emberek, mint a riadt patkányok,
                        szaladtak szerte, egymásba bukdosva, autók előtt és kocsiutakon át.</p>
					<p>Pár perc alatt oly üres lett az utca, mintha egy néhai városé volna valami
                        kihalt bolygón.</p>
				</div>
				<div type="chapter">
					<head>LÉGBARLANG</head>
					<p>A tetők közül helyenkint hatalmas kémények meredtek ki. Ezek a kémények
                        semmiféle füstöt nem bocsátottak: hacsaknem ezrek lélegzetének füstjét -
                        összezsúfolt ezrek lélegzetét, akik rajtuk át szívták az életet, mikor az
                        utcákon a mérges gáz áradt, lassan elborítva a házakat, emeletről emeletre.
                        Ezek a kémények kötötték össze a szegény, lihegő emberi tüdőket a magasságok
                        tiszta levegőjével.</p>
					<p>Még a XX. század első felében kezdtek építeni ily gázmenhelyeket. De igazi
                        formájukat és kifejlődésüket csak az “örök harc” idején nyerték. A nevük 
                            légbarlang volt; ami eleinte csak légmentesen
                        elzárható, nagy hombárt jelentett, hol veszély óráján pánikszerűen torlódtak
                        össze a menekvők, mint a megrémült nyáj; egymást gázolták le az ajtóknál,
                        melyeket siettek elzárni a gyilkos gáz elől, s mikor ismét tiszta volt a
                        levegő, fürtökben szedték össze körülöttük a megkésettek és be nem jutottak
                        hulláit, ahogy rakásra bukva valósággal eltorlaszolták a kimenetet;
                        borzalmas jelenetek játszottak le azok között, akiknek hozzátartozóik künn
                        rekedtek; jajveszéklés és dörömbözések verték a falakat. A hombárok ritkásan
                        épültek a népesség arányához képest; a tér szűk volt, a levegő kevés; ember
                        ember hátán fulladozva s pici férőhelyekért verekedve bűzben, félájultan
                        várta a tömeg, hogy a veszély elvonuljon, s az ajtókat kitárják.</p>
					<p>Máshogy lett azóta; s amint általában az a tendencia nyilvánult, hogy a
                        háborút a front mögötti lakosság részére elviselhetővé s a kultúrélet
                        lehetséges állapotává tegyék, különös gond esett a gázvédelem
                        megszervezésére. A fontos vagy exponáltabb városok fölött mind sűrűbben
                        tüskésedett a kürtőerdő, s akárhol lakott is valaki, az első vészjelre hamar
                        elérhette a legközelebbi légbarlangot. A városi települések új erőre kaptak
                        ezen. A nagyvárosok lakossága, a gyors és olcsó forgalom hatása alatt,
                        már-már a környékekre kezdett szétszóródni. Most újból iparkodtak tömörülni
                        az emberek, a hosszú kürtők szomszédságában. A városok fölfelé
                        terjeszkedtek. A népesség rohamosan szaporodott, a terület lehető szűk
                        maradt. Sz... fellegkaparókkal tornyos boly volt ez időben, míg körös-körül
                        a tanyai falvak kiürültek.</p>
					<p>A légbarlang meglapult, és eltűnt a fellegkaparók közt. El kellett tűnnie,
                        hogy igazi védelmül szolgálhasson. Azelőtt a gáztámadást gyakran követték
                        bombatámadások, melyeknek célpontjai a menhelyek kürtői voltak. Aki
                        életveszély közt végre bejutott a hombárba, arra új halál lesett a
                        levegőből. Az összezsúfolt tömeg izgalmait közeli süvöltések és robbanások
                        csigázták végletekig. A pincelejáratok körül őrült csaták dúltak. Oktalanul:
                        mert mit ért a pince? Hisz minden bombarés a fojtó gáznak nyithatott utat,
                        mely elől a pince nem védelem!</p>
					<p>Azóta ez a vész is eloszlott s lecsökkent. A kürtők nem adtak immár biztos
                        célpontokat: sűrűségük egyenlőn hálózta be a várost, s az elbútt védházakkal
                        hosszú légcsatornákon közlekedtek. Anyaguk is, a védház ormaival s
                        homlokával együtt, ellenállt a robbanásoknak. Nem “érc és hármas erő” övezte
                        ezeket: a bombák effektusa korlátlanul lévén fokozható, semmiféle érc nem
                        védett volna. De mint a régi lövészárkokban a sárból döngölt sánc s várakban
                        a pince, védett a “földgumi”, ez a tudományosan gyártott puha és tömör
                        matéria, mely oly rugalmas volt, hogy a belőle készített kémények
                        meghajoltak, és lefeküdtek a lövedékek nyomása alatt, aztán lassan újból
                        fölemelkedtek, mint a megdőlt fűszál vagy a híd alól kibukkant
                        hajókürtő.</p>
					<p>A másik félelem, mely eleinte a védházakban uralkodott: az elektromos áram
                        kimaradásától való remegés volt. Ez a ventillátorok üzemzavarát jelentette!
                        A ventillátorok adták a levegőt! Ha a ventillátorok elnémultak, az fulladás
                        volt, katasztrófa! De az elektromos művek központjainak modern
                        megszervezése s tökéletes védelme ezt is szinte kizárta már: legalább a
                        nagyobb városokban, melyek megfelelő berendezést tudtak sorompóba
                        állítani.</p>
					<p>Veszély és zűrzavar ilyenformán egyre kevesebb lett a gázbiztos épületekben
                        összetömörült lakosság számára. A modern légbarlang megközelítő biztonságot,
                        sőt aránylagos kényelmet nyújtott. A riadalmak óráin kívül is, jól szellőző
                        tágas termeivel, valódi központja volt egy-egy utcakörzetnek:
                        sorozóhelyiség, gyűlésterem... S amikor a szirénák megszólaltak, pontos rend
                        és vasfegyelem biztosította, hogy ki-ki bejut, s helyet talál.</p>
					<p>Árny ült itt mégis, és halál ólálkodott körül! A levegő nyomott lett, mihelyt
                        a légzáró kapuk lecsukódtak. A kürtőkhöz vezető nyílások végein hiába
                        vergődtek a kétségbeesett ventillátorok. Ezer ijedt lélegzet lihegett
                        vissza. Kamuthynéban szörnyű órák rémeit idézte ez is - e zsúfolt, fojtó
                        tér, mely sivár volt és gyászos, mint vasúti várótermek nagy katasztrófák
                        napján.</p>
					<p>- Első osztály! - kiáltott az őr az asszony jegyére pillantva, mert Kamuthyék
                        drága fülkét béreltek a legelőkelőbb szárnyban; még elzárható rekeszük is
                        volt, melyben párnákat tartottak és takarókat, különböző konzerveket és
                        saját gázálarcokat, minden eshetőségre, ámbár kölcsönözni is lehetett itt,
                        és büfé is volt.</p>
					<p>- Milyen jó, hogy nem valahol messze ért ez, idegen városrészben! - gondolta
                        az asszony. Úgy érezte, hogy idegen helyet nem bírna ki! Itt legalább
                        ismerős tárgyak fogadják... és ismerős arcok... Találkozni fog az urával...
                        talán Elzával is! Kezét a szívére nyomta; még lihegett; valami szóváltást
                        hallott maga mögött, és elsápadt. (Hány rémjelenetet élt át valaha e szörnyű
                        ajtók körül!)</p>
					<p>- Fölmutatni az igazolójegyet! - üvöltözött az őr.</p>
					<p>Egy halálra rémült arc iparkodott láthatatlanná válni.</p>
					<p>- Nem hallja? A sárga cédulát! - Sárga cédulát és sárga cédulát! - hangzott
                        mindenfelől. Az Állam mindenkitől beszedte a gázvédelmi adót, s mindenkinek
                        kiadta a sárga cédulát. - Tán otthon feledte? Az íróasztala fiókjában?</p>
					<p>Ez tréfának hatott: mert volt-e a szegény féregnek íróasztala, vagy csak
                        otthona is?</p>
					<p>- Az ember nem megy az utcára sárga cédula nélkül! Igazolja magát akárhogyan,
                        különben őrizetbe veszem. Egy-kettő. Semmi írása nincs? Ki ismeri magát a
                        körzetben? Mi a neve?</p>
					<p>A boldogtalannak arcvonásai, mint túlfeszített húr vagy rossz zsilipek
                        pattantak el, és váratlan kitört a zokogás, gyerekzokogás. Férfizokogás. De
                        a férfizokogás nem volt ritka vagy feltűnő ez időben. Még Kamuthy úr sem
                        találta annak, aki közben megjelent a tömeg között: nejét keresve, s mint
                        mindig, fölényesen.</p>
					<p>- Valami nyomorult szökevény - mondta Kamuthy úr, míg a szegény zokogót egy
                        üres fülkébe vezették, hogy majd statáriáliter kihallgassák. - Ideális módja
                        a népesség ellenőrzésének. Valamikor, békében, nem is álmodtak olyan
                        rendről, amilyent a háború képes tartani. Az ilyen alakok százával
                        szaladgáltak. Most magától kényszerül jelentkezni, ha nem akar megfulladni
                        az utcán.</p>
					<p>- Ó, a szerencsétlen! Milyen fiatal, szinte gyerek még! - S az asszony
                        megborzadt a kikerülhetetlen dilemma gondolatára. Itt benn a rettenetes
                        Lajstrom, ott künn az utcák néma gázfolyama...</p>
					<p>- Agyon fogják lőni - mondta Kamuthy úr hidegen, megszokott és rendes
                        dologról beszélve. Az asszony lelke vergődött, szenvedett. Hát nincs
                        menekvés? A fiatal életnek pusztulni kell, akárhogyan is? Nem lehet
                        megszökni, elrejtőzni?</p>
					<p>- Nincs itt Elza? - kérdezte férjétől. - Nem látta Elzát?</p>
					<p>És hirtelen felforrt benne a harag az apa ellen, aki hidegen bölcselkedik más
                        ember bajáról, ahelyett hogy a lánya hollétére gondolna, ebben a szörnyű
                        veszedelemben!</p>
					<p>- Micsoda apa maga?</p>
					<p>- Ugyan mit nyugtalankodik örökké? Elza biztosan az egyetemre ment. Maga jól
                        tudja, hogy az egyetemnek saját külön légbarlangja van. A legtudományosabb
                        biztonságú légbarlang az országban.</p>
					<p>Az asszony már nem tudott ráhallgatni. Minden idege az ajtók forgattyúin
                        csüggött. Minden női hangra összerezzent. De nem strázsálhatta soká a
                        bejárást. Az ura sürgetve vonta előkelőbb s nyugodtabb helyiségek felé.</p>
					<p>- Jöjjön már! Nem magának való ez. Már hiába ácsorog itt!</p>
					<p>Egy-két elkésett alak fulladt be még a forgón, rémülten. Újból visítottak a
                        szirénák. Az ajtókban egyenruhás szórványok jelentek meg: az őrségek
                        posztjai, akiknek utolsókul kellett a veszedelmes utcákon maradni. Zárás!
                        Mint egy pokoli csárda fülhasító zenéjének zuhanya alatt, Kamuthyné
                        szédülten támolygott át a várótermek asztalainak archipelágusán. Az első
                        osztály helyiségei az épület felsőbb emeleteit foglalták el. De hátha Elza a
                        barátnői közt ül, valahol egy másodosztályú csarnokban!</p>
					<p>Vannak kollégái, szerényebb sorsúak, akik ebben a kerületben laknak, azokkal
                        ült össze máskor is. Ő olyan hideg és önálló, bizonnyal nem keresi
                        izgatottan anyját, ahogy az őt. Az anya szemei nyugtalan bogarak módjára
                        röpködtek.</p>
					<p>Egyszerre majdnem fölkiáltott. Látni vélte Elzát: pedig ez is csak egy
                        hirtelen, éles visszaemlékezés volt. Egy távoli szögletasztalnál, a falhoz
                        támasztott padokon, néhány fiatal leány ült. A másik pillanatban már tudta,
                        hogy egyikük sem Elza. De amint közelebb ért lornyonával: megismerte Elza
                        barátnőit. Akikkel együtt szokott éppen ülni... Akiktől annyiszor irigyelte
                        bizalmas tekintetét, meghitt suttogását...</p>
					<p>Háborús fiatalság... Félrebúnak, vihogva, ölelkezve; mi imponál ezeknek? Így
                        nőttek föl, a halál légkörében... Nekik már ez mind természetes. Csak
                        terhükre van, ha aggódnak értük, de ki is aggódik már? Kamuthyné úgy érezte,
                        hogy mindenki csak magával törődik, őt kivéve. Pedig itt, a szirénák
                        fűrészelő kábulatában, mindenki izgatottan futkosott, mindenki keresett
                        valakit; nők, rokkantak, egy-egy szabadságolt... Csak ez a három-négy fiatal
                        leány zárta ki tüntetőleg a külvilágot, elsáncolva a kikölcsönzött
                        gázálarcokkal borított asztal mögé. A fesztelen összefonódás intimségében
                        valami olyan külön levegő vette körül őket, hogy Kamuthyné habozott szólani.
                        Egy új generáció ellenséges titkait érezte, s visszariadt.</p>
					<p>De az egyik leány, egy idősebb, aki nem ült a többi között, hanem az asztal
                        mellett állva próbálgatta maszkját, megpillantotta, és köszöntötte.</p>
				</div>
				<div type="chapter">
					<head>FIATAL LEÁNYOK</head>
					<p>- Nem látta Elzát? - kérdezte az asszony. Kamuthy úr már a felső teremben ült
                        első osztályú zsöllyéjén, nyolc-tízféle legmodernebb védálcát s egy pohár
                        “hadisört” rakatva maga elé. Kamuthyné nem bírt megnyugodni, még jobban
                        izgult, hogy a lányokat meglátta.</p>
					<p>- Biztos az egyetemen lóg.</p>
					<p>- Mindig magukkal jár.</p>
					<p>A leány nevetett.</p>
					<p>- No mindig, az sok volna, ilyen csúf barátnőkkel. - Kedélyes, vastag lány
                        volt, ellentéte a szép, egzaltált Elzának. Valami ironikus józanság nem
                        hagyta el még itt sem... Kamuthyné szinte megszégyellte előtte fáradt
                        remegését.</p>
					<p>De nem bírt elválni tőle, kezébe kapaszkodott, “édes Margitkámnak”
                        szólította; hátha mégis tud valamit Elzáról.</p>
					<p>- Elzának, biztos, jobb dolga akadt...</p>
					<p>- Ki tudja? - vihogott egy kicsi, fitoska lány a padról, ahol majdnem eltűnt
                        két másik lány karjai s keblei közt, kéjesen, szinte dorombolva. - Jézus,
                        Mária, Szentlélek, őrizz meg, ha jön a bombázás! Nem bújsz közénk,
                        Margit?</p>
					<p>- Nincsen férfi, hát egymáshoz bújnak - nevetett Margit Kamuthynéra: -
                        Hadipótlék...</p>
					<p>- Van ilyenkor óra az egyetemen? - kérdezte Kamuthyné.</p>
					<p>- Elza a könyvtárba jár. Háború előtti költészetet olvas - mondta Margit némi
                        tiszteletteljes csúfolkodással. - Elég időszerűtlen szenvedély. De
                        mindenesetre veszélytelen. - Elza anyja tudta, hogy az egyetemnek éppen
                        könyvtárrészén vannak a gázmentesen zárható helyiségek. - Elza a legjobb
                        helyen van.</p>
					<p>- De hátha sétál? Képes elkalandozni a városon kívül... a töltéseken túl...
                        ahol már az utolsó légbarlang is messzi...</p>
					<p>- Nemsokára bakák leszünk, addig csak nem ér baj! Nem ússzuk meg mi ilyen
                        olcsón - viccelt Margit. - Minket már a Seregek Ura tart számon. Vigyáz
                        ránk, nehogy előre kicsússzunk e földi seregek kötelékeiből.</p>
					<p>- Elza egész biztosan az egyetemen van - mondta most halkan a kis fitos a
                        szomszédnőjéhez. - Hallottam, amint megbeszélték.</p>
					<p>- Kicsoda?</p>
					<p>- Hát ő és az a fiú.</p>
					<p>- Fiú?</p>
					<p>- Fiúval jár.</p>
					<p>- Pfuj, fiúval járni! - vonta száját egy harmadik leány, míg a kis fitos
                        tovább pletykázott:</p>
					<p>- Igen, a fiú most szabadságon van, és nemsokára visszamegy a frontra,
                        úgyhogy most Elza is folyton a frontról beszél, ő nem bírja már ezt a
                        világot, itthon még sokkal rosszabb, satöbbi, satöbbi.</p>
					<p>- Meglássátok, Elza önkényt fog jelentkezni.</p>
					<p>- Önkényt, az pleonazmus, mikor úgyis visznek - mondta a negyedik, s ez
                        Kamuthynénak is fülébe csapott, mert épp némi csönd állt be a lármában. A
                        szirénakoncert elhallgatott, s csak a ventillátorok zúgtak. Kamuthyné még
                        mindig nem tudott elmenni... Érezte, hogy a lányok Elzáról beszélnek.</p>
					<p>- Igazán nem praktikus: egy fiúba szeretni manapság...</p>
					<p>- Választana inkább egy barátnőt! Például közülünk: ugye, Margaréta? - Ez
                        Margithoz szólt, akit Elza rajongójának ismertek. De Margit nem könnyen jött
                        zavarba.</p>
					<p>- Már az se használ, fiam! Látod, hogy minket is minden percben visznek.</p>
					<p>- Mi lesz hát velünk, gyerekek? - kérdezte most a fitoska, fojtottan és
                        elkomolyodva. - Tudtok-e újságot?</p>
					<p>A kérdés úgy jött, mint a tóba dobott kő.</p>
					<p>- Már nincs mentség, babuskám, soroznak.</p>
					<p>- Hallgattátok a déli rádiót?</p>
					<p>- Biztos, leadja a légbarlang is.</p>
					<p>Ez a “légbarlang” a gázmenhelystúdiót jelentette. (Ilyen is volt, egy
                        központi légbarlangleadó, a hosszú órákra, sőt napokra bebörtönzött tömeget
                        informálni, kábítani...)</p>
					<p>- Holnap gyűlés az egyetemen.</p>
					<p>- Ünnepeljük a bakaságunkat.</p>
					<p>- Meglátjátok, senki sem mer hiányzani: én sem.</p>
					<p>- Nem baj, lányok, legalább nem vesszük olyan tragikusan az ily kicsiséget,
                        mint egy gázveszedelem vagy bombatámadás.</p>
					<p>- Én máskor eléggé drukkolok titokban, de ma olyan nyugodtan sétáltam ide,
                        mint egy régi lord a klubjába. Mit nekem, aki nemsokára a fronton
                        leszek!</p>
					<p>...Kamuthyné nem bírta már tovább: mintha félne, hogy hallgatása beleegyezést
                        jelenthet a sorssal szemben.</p>
					<p>- De, kedveskéim, maguk mindenáron katonák akarnak lenni? Én még nem
                        nyugodtam olyan bizonyosra bele, hogy Elzát odaadjam!</p>
					<p>- Mit tehetünk? Minekünk jobb lesz úgy... Mi öröm benne, hogy itthon üljünk,
                        és túléljük a férjeinket! Nem lesz a világon annyi özvegy és annyi
                        búbánat.</p>
					<p>- Hallgassatok! Kezdődik! - szakította félbe a kis fitos.</p>
					<p>A teremben mindenki izgatottan figyelt. A nyüzsgés megakadt. A ventillátorok
                        peregtek, de ezenkívül csönd volt, az a tökéletes csönd, amit a normális
                        város nem ismer. Az utcákon egyetlen autó nem szaladt, egyetlen üzlet nem
                        nyílt, egyetlen lélek nem járt. A házrengeteg halálos ürességben vette körül
                        az életnek azt a kis szigetét, ami a légbarlang. S ebből a halálos
                        ürességből most egy különös távoli hang vált ki, sivítás és tompa
                        pukkanások, amit robbanásnak is lehetett értelmezni.</p>
					<p>A levegőt fülledt várakozás fojtogatta: de a hang nem ismétlődött.</p>
					<p>Sem a szűrőkészülékek nem működtek, sem a rádió - mely az eseményeket
                        rendesen regisztrálni és kommentálni szokta - nem adott életjelet.</p>
					<p>A nyüzsgés lassan újból támadt és fölerősödött.</p>
					<p>- Mindig úgy megijedek - mondta a kis fitos, idegesen nyújtva el a padon
                        nyápic gyerektestét. - Ó! mi lehet még ott künn a frontokon! Én úgy félek,
                        olyan szörnyen félek! - És lázas forrósággal csimpaszkodott a szomszédnője
                        nyakába.</p>
					<p>- Ne félj, kicsi! Bújj hozzám, és ne gondolj semmire.</p>
					<p>- Csak együtt lehetnénk majd a fronton is!</p>
					<p>A harmadik leány száját vonta.</p>
					<p>- Együtt? Az isten tudja, kivel lehetünk ott együtt! Talán férfiakkal...
                        csupa műveletlen férfival... akik hivatalból fognak igényt formálni ránk...
                        úgyis muszáj gyereket szülni a hazának, már mindegy... örülni fogunk a
                        szülési szabadságnak... meglássátok, buta kisfiúk fognak nekünk
                        parancsolni...</p>
					<p>Erről megint Elza jutott eszükbe. A robbanó zaj nem ismétlődött, s a lányok
                        visszaestek a suttogásba.</p>
					<p>- Én nem is értem Elzát, mit találhat egy fiúban.</p>
					<p>- Akit csak ölni és halni tanítottak.</p>
					<p>- Nem is tudhat mást, mint gyilkolni és gyereket csinálni.</p>
					<p>- No nekem épp elég lesz férfiból, amennyi muszáj, hogy szülési
                        kötelezettségemnek megfeleljek.</p>
					<p>- Ha katonák leszünk, mentesíthetnének a szülés alól.</p>
					<p>- Nem úgy lesz, fiam, hanem, ha szülsz, majd szabadságolnak.</p>
					<p>- Ó, gyűlölöm a férfiakat! - sziszegte a kicsi.</p>
					<p>Az egyik leány ismerte az Elza barátját. Ez mentegette Elzát: vannak
                        kivételek. Dezső férfi létére szinte műveltnek mondható: komoly
                        tanulmányokkal foglalkozik.</p>
					<p>De hát miféle “komoly tanulmányokat” folytathat egy férfi?</p>
					<p>- Még ha kémikus volna, hogy hadiszolgálatot tenne, és fölmentenék.</p>
					<p>- Ha én fiú lennék, én földhöz csapnék minden könyvet!</p>
					<p>- Csaphatod már azokat így is, galambom!</p>
					<p>- Hallgassatok ide, gyerekek: ha mi nők is bevonulunk, mi lesz a
                        Vesta-méccsel?</p>
					<p>Mind nevettek. A Vesta-mécs egy professzornőjük frázisa volt.</p>
					<p>- A Vesta-mécsnek ki kell aludni - mondta az egyik komolyan. - Ideje, hogy
                        eltűnjön a világból a régi, dekadens kultúrának ez a maradéka. Már úgyis
                        csak arra jó, hogy mi lányok játsszunk vele. De mi sem játszhatunk
                        örökké.</p>
					<p>- Legalábbis a gyűléseken eleget süvöltjük egymás fülébe, hogy “kinőttünk a
                        gyerekszobából”.</p>
					<p>- Más szóval megértünk rá, hogy részt vegyünk az öldöklésben.</p>
					<p>- Persze, az élet harc, és nem játék.</p>
					<p>- De, kedveseim, borzasztó az, amit maguk beszélnek! - Kamuthyné még mindig
                        ott állt Margittal, akitől olyan nehezen tudott elbúcsúzni, mintha Elzájának
                        egy darabjától szakadna el vele. Úgy tett, mintha Margit gázmaszkja
                        érdekelné. Közben telepatikusan fogta körül mindaz, amit a padon ülők
                        mondtak. Végre kifakadt, elárulta magát. Egy más nemzedék gyermeke volt ő,
                        mely komolyabban vette a Vesta-mécseket. Micsoda sötétség ül már a világon!
                        Leányára gondolt, erre az okos és szenvedélyes Vesta-papnőre... A papnőket
                        hadba hurcolják, s a szent láng kialszik: mi marad még?</p>
					<p>- Maradnak a kémikusok, akik gázokat készítenek a hadseregnek. Érdemes még
                        filozofálni? Az ember összebújik, és nem törődik semmivel. Margaréta, édes,
                        nem ülnél már ide közibénk?</p>
					<p>Ez mentőakció volt... Kamuthyné érezte, milyen terhes idegen ő e lányok
                        előtt, akik fesztelenül és egymás közt vannak itt, összebújva a veszély és
                        félelem ürügyén. Ámbár újabb robbanás nem hangzott, s az előbbinek
                        valódiságában is kételkedtek már.</p>
					<p>- Megint csak vaklárma...</p>
					<p>- Unalmas ez, gyerekek... Egypár jó pukkanás hozzátartozik...</p>
					<p>- Jaj, én úgy szeretek félni!... Ha meghalnánk itt mind...</p>
					<p>- Majd a fronton, babám.</p>
					<p>- Emlékeztek a múltkor? Igazán azt hittem, vége a világnak.</p>
					<p>- Irtózatos szép volt. Elza is velünk volt.</p>
					<p>- Gyere, Margitkám, csinálunk itt neked helyecskét... Jó kis összeszorulós
                        hely...</p>
					<p>- Jó fülledt és büdös.</p>
					<p>- Lányok, van egy kis csokoládém, akartok?</p>
					<p>- Te, hanem képzelted volna az Elza mamáját ilyen régimódi szepegős
                        néninek?... Gyere, Margitkám, beszélj nekünk Dezsőről, te jobban ismered...
                        Disznóság, hogy nem szól a rádió, az ember azt se tudja, mi van...</p>
					<p>Kamuthyné ment már föl a lépcsőn, férje felé, az első osztályú csarnokok felé
                        - de vissza-visszanézve, irigyen, tétován, üresen.</p>
				</div>
				<div type="chapter">
					<head>FEGYELEM, ELSŐ OSZTÁLY</head>
					<p>Kamuthy urat semmi szál sem fűzte ahhoz a Kamuthy Farkashoz, aki, ha
                        memóriánk nem csal, a XVII. században valamelyik erdélyi fejedelem udvarában
                        játszott úri és udvaronci szerepet. Sőt meg kell mondani, hogy a Kamuthyék
                        ősei csak a XIX. század második felében jöttek be Magyarországba. Akkor még
                        a Kamutzer nevet viselték, s meglehetősen alacsony
                        üzérkedéssel foglalkoztak. Új hazájukban már nem megvetendő vagyonra tettek
                        szert, s tempós gyorsasággal emelkedtek az úgynevezett úri osztályba.
                        Eredetük rokon sok más családéval, mely az “örök harc” korában előkelőnek és
                        törzsökösnek számított. A Kamuthy-vagyon a régi osztrák monarchia
                        összeomlásának idején szerencsétlen tőzsdei spekulációk következtében
                        némileg megcsappant, s az akkori Kamuthyak siettek közhivatalokban helyezni
                        el gyermekeiket. Számos Kamuthy futott meg fényes hivatalbeli karriert. A
                        család ekkor már régi keresztény volt, és thy-nal
                        írta nevét.</p>
					<p>Így régi gazdagságuk társadalmi fényre váltódott át, mely azóta egyre
                        nemesedett, az emlékek és feledés kettős patinájával. Elza szülei és rokonai
                        egy konzervatív hivatalnokarisztokrácia oszlopos tagjai voltak, ami a háború
                        folyamán előnyös helyzetnek bizonyult, épp ez lévén a kaszt, mely
                        összeköttetéseivel legkönnyebben tudott magának hadi privilégiumokat és
                        könnyítéseket megszerezni. De Kamuthy úr alig élt ezzel közvetlenül és
                        kimondottan. Ő egyszerűen elfogadta, amit a körülmények magától értetően
                        kínáltak. Bizonyos, hogy Kamuthy úr szívgyöngeségét az orvosok nagyobb
                        figyelemmel mérlegelték, mint más közönséges halandóét, s fiára is több
                        tekintet esett a beosztásoknál. Ő mindebben teljességgel passzív szerepet
                        vitt.</p>
					<p>- Ha van egy csöpp befolyásom, annak köszönhetem, hogy sohasem kértem semmit,
                        ami gyanús vagy jogtalan - mondta, s ez így is volt. Kamuthy úr méltó
                        öntudattal kelt ki a modern gazdagok ellen, akik mindenféle meg nem engedett
                        úton vonják ki magukat s hozzátartozóikat a frontkényszer alól, s
                        fájdalommal, de büszkén gondolt fiára, aki végül mégis elesett, ezáltal is
                        növelve apja hazafias tekintélyét. A háború adóját éppúgy le kell róni, mint
                        a természet adóját. Kamuthy úr elvileg nem lázadt ez ellen, s voltaképp
                        nyugodt és bölcs gondolkodásmódjának javára írhatta, hogy például itt a
                        légbarlangban is nem kisebb hadi hatalmasság, mint Schulberg professzor, a
                        hírneves orvostanár, baráti közvetlenséggel telepedett mellé fenntartott
                        asztalához.</p>
					<p>Schulberg professzor a körzet legfőbb hadiorvosa volt, s ennek a
                        légbarlangnak is orvosparancsnoka. Hatalmas, hideg úr, konzervatív és
                        begombolkozott, akiről azt mondták, könyvek között él, mint már kevés férfi.
                        Bizonyos, hogy szigorú cölibátust tartott, és senkit sem engedett közel
                        magához, nehogy a társas kapcsolatok ezerféle finom hajszálútjain titkos
                        esengések környékezzék szívét. Mert végső fórumon a körzet
                        emberanyag-utánpótlásáért is ő lévén felelős, mindig maga körül érezte az
                        érzelmeknek azt a nyomott hálóját, mely halálra ítélt fiatal életek aggódó
                        környezetéből eredve némán fonta be az egész emberi világot. Az orvosnak el
                        kellett zárkóznia a baráti szolidaritás és asszonyi féltések minden
                        szuggesztiója előtt.</p>
					<p>Beszélték ugyan, hogy a professzor, rendelőjének párnázott ajtói mögött
                        kevésbé mutatkozott elzárkózónak. De ezeket a néma ajtókat fantasztikus
                        honoráriumok vámjai őrizték. Itt csecsemők s olykor nagy fiúk anyját is
                        tanács és segítség várta, s a hadiorvos működésbe lépett mint önnönmagának
                        antidótuma. A rendelőn kívül annál szigorúbb volt: akár az előkelő kurtizán,
                        aki üzemén túl aggodalmas diszkrécióval viselkedik, s minden bizalmasságot
                        távol tart.</p>
					<p>De Kamuthy úr veszélytelennek látszott: tőle nem kellett őrizkednie. S így
                        történt, hogy Kamuthyné éppen azt az embert találta férje asztalánál, akinek
                        neve folyton kísértette, folyton ott ült gondolatainak hátterében. Hányszor
                        tett magának szemrehányást, mért nem kereste föl Schulberget ő maga, ő, mint
                        anya! A férje előtt még csak be sem merte volna vallani, mire gondolt. -
                        “Mit akar? Még azt se tudhatja bizonnyal, hogy egyáltalán sorozzák-e Elzát”
                        - kérdezte Kamuthy úr. - “Akkor már késő lesz! - érezte Kamuthyné. - Most
                        már késő! - kiáltotta némán kétségbeesése, mikor Schulberget meglátta, hogy
                        ott ül férje mellett, szakszerűen magyarázva az új gázálcákat. - Késő már,
                        Elza holnaptól katonaköteles, már nem tudhat, nem merhet csinálni semmit a
                        tanár sem.” - Mégis remegő szívvel lépett az asztalhoz. Mintha a sors
                        rendezte volna ezt a dolgot, a sors akarna valamit...</p>
					<p>- Már késő! - ismételte görcsösen, megijedve e váratlan sorsintézkedéstől,
                        mintegy visszahátrálva magában. - Géza előtt nem is lehetne! - S némán
                        nyújtotta kezét a professzor felé, aki a légbarlangok illemkódexének szokott
                        kérdésével ugrott föl zsöllyéjéről:</p>
					<p>- Kinek a helyét foglaltam el?</p>
					<p>Most szinte jól jött a kisebb félelem, amivel a nagyobbat elleplezhette
                        Kamuthyné! Schulberg Elza helyét foglalta el, s jólesett Elzáról beszélni,
                        másról úgysem tudott volna! Schulberg hosszú előadást tartott az egyetemi
                        légbarlang kitűnőségéről.</p>
					<p>- No látja! - mondta Kamuthy úr.</p>
					<p>- Ott igazán nincs ok az aggodalomra. A tantermekből a hallgatóság pár perc
                        alatt átvonulhat a könyvtárba, mely ugyanolyan védőberendezésekkel van
                        ellátva, mint a klinikák. - És Schulberg a légbarlangok fenntartásának és
                        ellátásának szörnyű költségeiről kezdett beszélni. Az állam, mely tömegesen
                        kényszerül ezekről gondoskodni, nem áldozhat egyre-egyre annyit, mint a
                        privát intézmények s kisebb jogi személyek, amilyen az egyetem.</p>
					<p>- A privát légbarlangokat mégis betiltották - mondta Kamuthyné, mintha egy
                        hatalmassághoz beszélne, amelynél végre panaszkodhatik és reklamálhat. -
                        Milyen más lenne a veszély óráit otthon és családi körben élni át, távol a
                        világ szemétől!</p>
					<p>- Ne higgye, asszonyom, rosszabb lenne! Az ember nyugodtabb, ha társaságban
                        van, s jobban uralkodik idegein ha mások foglalják el. Ha idegenekre kell
                        tekintettel lenni...</p>
					<p>- De tanár úr, hisz ez borzasztó! - kiáltott Kamuthyné. - Ha én például a
                        gyermekem életét megmenthetném azáltal, hogy egy tökéletesebb légbarlangot
                        építtetek, és a pénzem megvolna rá, és nem szabad...</p>
					<p>A férj és az orvos egymásra néztek. Ez az asszony még teljesen a régi
                        kapitalista ideológiában élt.</p>
					<p>- A gázvédelemhez szükséges anyagok nem állnak korlátlanul rendelkezésre -
                        szólt Schulberg. - Az állam nem tűrheti, hogy a gazdagok ezeket a saját
                        részükre vonják el. Olyan ez, mint a kenyérjegy.</p>
					<p>- Életjegy - mondta keserűen Kamuthyné.</p>
					<p>- Ez a helyes szociális politika - hangoztatta Kamuthy úr. - Nem is említve,
                        hogy a privát légbarlangok nem volnának többé ellenőrizhetők. Megszűnne a
                        gázvédelem fegyelmi hatása.</p>
					<p>Ó, a fegyelem! Kamuthyné gyűlölte ezt a szót, pedig most minden ennek a
                        nevében történt. Még itt is, az első osztályban, hol a gazdagok gyűlhelye
                        volt, egy szigorú egyenruhás úr járt körül, s azonnal szóvá tette a
                        legcsekélyebb vétséget a légbarlang katonás szabványai ellen.</p>
					<p>Nem kell hinni, hogy ezek az “első osztályú csarnokok” valami fényűző és
                        kényelmes helyiségek lettek volna. Kellemetlen, zsúfolt várótermek voltak, s
                        itt sem hiányzott a remegő és folyton csitított gyerekek nyafogása, a
                        zsivaj, szorongás és ételszag. Szennyes és szakadt párnájú padok nyújtottak
                        ülőhelyet, s akik idegen körzetből tévedtek ide, gyakran a padlóra
                        kényszerültek telepedni.</p>
					<p>A falakon rendeletek és tilalmak táblái csüggtek. Kamuthyné fájdalmasan
                        érezte a dohányzás tilalmát, mert idegességében egyik cigarettát a másik
                        után szokta színi. A szigorú úr a fülkéket vizsgálta végig. A termet ugyanis
                        fülkék szegélyezték, alvásra berendezve, mint a luxusvonatok hálófülkéi. Az
                        egyikből keserves vonítás, vinnyogás hangzott ki.</p>
					<p>- Kinek a kutyája visít?</p>
					<p>- Istenem, már megint Aidát akarják bántani! - kiáltott egy hervadó nő,
                        hisztériás arccal. - Kérem, a fülkét én béreltem, és a kutya a fülkében
                        van...</p>
					<p>- Tessék fölmutatni az engedélyt!</p>
					<p>A hölgy izgatottan keresgélt ridiküljében.</p>
					<p>- És akkor is - folytatta a szigorú úr -, a légbarlang csendjének háborítása
                        tilos. Tessék a kutyát azonnal elhallgattatni!</p>
					<p>- Hogyan hallgattassam el?</p>
					<p>A kutyás nő tanácstalanul nézett körül.</p>
					<p>- Adasson neki egy injekciót! - mondta valaki.</p>
					<p>- Hogyisne, a drága orvosi anyagokat pazarolni! - kiáltott másvalaki.</p>
					<p>- Mért nem irtják már ki végképp ezeket a nyafka dögöket? - kérdezte egy
                        harmadik, s fejtegetni kezdte, hogy minden kutya az emberek elől fogyaszt
                        étket, és szív el levegőt.</p>
					<p>Aida úrnője ideges zokogással merült el a közrészvétlenség árjai közt. Csak
                        Kamuthyné szívében visszhangzott valami...</p>
					<p>- Rettenetes! - kiáltotta. - Még egy kutyát sem szerethet az ember! Még azt
                        is folytonos aggódással és fájdalommal kell megfizetni. Hát semmi pénzért ne
                        lehessen szerezni egy kis helyet, ahol eldughassuk a kedves lényeket,
                        akikhez ragaszkodunk? Nincs sehol menekvés, nincs egy zug az egész világon?
                        Jobb volna otthon maradni és meghalni...</p>
					<p>- De mi lelte magát? - kérdezte Kamuthy úr. - Hogy lehet így fölizgatódni egy
                        idegen kutyáján?</p>
					<p>- Ó, maga! maga persze a saját kutyánkon se nagyon izgatódott.</p>
					<p>- Mért? Mert nem engedtem behozni ide, mikor az tilos volt?</p>
					<p>- A fülkében nem lett volna tilos.</p>
					<p>- Látja, hogy mennyi kellemetlenség van azzal is. Aztán Elza gyermek volt
                        még, csak nem akarta volna, hogy egy szűk fülkében aludjon egy ilyen bolhás
                        állattal? Sokszor magyaráztam már ezt, Lívia, mért hozza mindig elő?</p>
					<p>- Kérem, Géza, legyen maga csak önző a saját javára, ne kegyetlenkedjen még a
                        lánya nevében is! Hát nem borzasztó ez, szegény kis Borzasom! Egy ilyen
                        drága csöpp életet föláldozni, csakhogy egypár bolhacsípéstől megmentse a
                        lányát... Vagy inkább magamagát, mert hisz, ami a lányát illeti, maga a
                        lányát is...</p>
					<p>...óh, a lánya életét is képes volna föláldozni - fűzte tovább fellázadt
                        gondolata -, csakhogy egy kis kellemetlenségtől megkímélje magát!- De ezt
                        nem mondta már, hirtelen félbeszakította beszédét, és Schulberghez fordult,
                        érezve, hogy az fölemelkedni és búcsúzni készül. Valami ijedt és reménykedő
                        ösztönnel akarta őt mindenáron visszatartani és beszédbe vonni - noha már
                        késő! és noha Géza előtt nem is igen beszélhetne vele! - Ijedt, gyors,
                        ideges csevegésbe kezdett.</p>
				</div>
				<div type="chapter">
					<head>KUTYÁK, SZIGETEK, MÉCSEK</head>
					<p>- Képzelje, tanár úr, volt egy gyönyörű kiskutyánk, foxi, drótszőrű, ma már
                        alig látni ilyet. Borzas volt a neve. Különösen a lányom védence volt. Ő is
                        siratta meg legjobban! Mikor jött az a tilalom, először nagyon megijedtünk,
                        de aztán megnyugodtunk, hogy bevisszük a fülkébe. Mármost képzelje! az uram
                        ezt alattomosan otthon hagyta vagy visszaeresztette, mit tudom én! Én csak
                        akkor vettem észre, mikor már itt voltunk. Én akkor nem tudtam törődni
                        semmivel. A fiam csak nemrég esett el. Magamat is szinte erőszakkal kellett
                        mindig a menhelyre kényszeríteni. Legszívesebben otthon maradtam volna, hogy
                        megfulladjak... Mikor aztán hazamentünk, a kutyus ott ült a díványsarokban,
                        ahol mindig ülni szokott, csakhogy holtan!... Hát nem borzasztó? Én még
                        kislány koromban, akkor még lehetett utazni, láttam Pompejiben a láva közt
                        megtalált kutyát; de az mégis egész más, mikor az ember a saját kedves
                        állatját látja így viszont. - Kamuthyné nyújtotta elbeszélését, nehogy a
                        professzor rést leljen a távozásra. - És el kell gondolni, hogy ez nem volt
                        az egyetlen, mindenfelé hevertek az utcán és a házakban a kedves állatok
                        hullái... Hány embert vigasztalt ebben a sok szomorúságban egy-egy ilyen
                        megszokott kis kegyenc! És még ezt a csöpp vigaszt is sajnálták! Ó, milyen
                        jeleneteket láttam én akkor, hogy akarták reménytelenül, csomagokban vagy
                        kabát alatt belopni sokan a halálra ítélt kutyust vagy madarat, sokan inkább
                        maguk pusztították el, vagy kiröpítették a veszedelmes levegőbe!</p>
					<p>- De hát muszáj volt - mondta a professzor. - Képtelenség volt tovább tűrni
                        már. A légbarlangok valóságos Noé bárkájához hasonlítottak, csupa
                        állatzsivaj és bűz! Mégsem lehetett az állatok kedvéért külön helyiségeket
                        berendezni s növelni a gázmentesített térfogatot, melynek minden köbmétere
                        drága. Egészségügyi szempontból is meg kellett ezt oldani.</p>
					<p>- Tetves galambokat hoztak - tette hozzá Kamuthy úr. - Minden vénlány nagy
                        kalitkákkal jött. Az ember nem a bombáktól süketült meg, hanem a
                        kutya-macska hecctől.</p>
					<p>- És ma jobb így, mondja? - fakadt ki az asszony. - Azelőtt lovak
                        szaladgáltak az utcán, én még erre is emlékszem. Kutyák ugattak a kapukban,
                        és cicák ültek az ablakokban. Ma olyan ritka a kutya, mintha majom vagy
                        papagáj volna. - És Kamuthynéban fölrémlett ennek az egész világnak különös
                        üressége, melyben az Ember egyedül maradt. - Csak a gazdag fülkebérlő
                        tarthat még állatot, a háborús demokrácia nagyobb dicsőségére. Az ember
                        kiirtotta a többi fajtákat, csakhogy fesztelenebbül irthassa a magáét.</p>
					<p>- Én nem értem, hogy lehet az állatokon siránkozni - mondta Kamuthy úr. - Nem
                        pusztul elég ember napról napra? Valóságos büntetendő cselekmény az ilyen
                        rosszul elhelyezett szánalom. Hát aki a halálos betegét kényszerül hagyni,
                        hogy otthon fulladjon a gázban, mert nem cipelheti ide elég gyorsasággal? De
                        nem is kell betegnek lenni, mindannyiunkat érhet baleset. Csupa harcban és
                        veszélyben élünk, és maga az állatokat sajnálja?</p>
					<p>- Saját veszélyét érti - gondolta Lívia: Kamuthy úr minden látszó fölény s
                        kedélyes sörözés mellett is mindig drukkolt egy kicsit a légbarlangban...
                        Mégis az asszony valahogy találva érezte magát férje szavaitól... Elza neve
                        nyilallt a szívébe. Hisz mit neki az állatok, de mit neki az emberek is!
                        Neki csak Elza fájt, minden más csak ürügy volt ajakán.</p>
					<p>De Schulberg professzor, udvariasan s egy hadi méltóságnak kissé felelőtlen
                        liberalizmusával, védelmébe vette a gyöngéd asszonyi érzéseket. Az élet harc
                        és veszély; de ki ne gyászolna minden kis eleven szigetet, ami még kívül áll
                        e harcon?... Noha igazában melyik élőről lehet mondani, hogy kívül áll?...
                        Schulberg orvos volt, s világnézete szigorúan természettudományos.</p>
					<p>- A legkisebb élőlény is harcol! De az állatok harca még naiv és öntudatlan.
                        A mi szemünkben valóságos békés csendélet az. A mi emberi harcunkról még ők
                        nem tudnak semmit... Ezért üdítő számunkra az állatok társasága, ma, mikor
                        az emberek között már nincsen semleges. Én nagyon megértem azokat, akik egy
                        kedves állathoz ragaszkodnak. Bár mint légbarlangok parancsnokának, sajnos,
                        mindenképp meg kell a dolgukat nehezítenem.</p>
					<p>Most jelt adott a rádió, s a suttogás egyszerre elakadt mindenfelé. Noha az
                        előkelőség tízparancsolata a légbarlangok első osztályaiban lehetőleg
                        elfogulatlan klubtónust írt elő, senki sem tudta egészen elrejteni izgalmát.
                        Kamuthy úr nyaka kidagadt, és szemei megmerevedtek. De mindez csak egy
                        pillanatig... A rádió nem hozott semmi újat. Csak a parlamenti híradást
                        darálta le ismét, még egyszer végiggyötörve Kamuthyné idegeit, s leckét adva
                        abból, ami ennek az egész háborús világnak örök penzuma volt: ülni és várni,
                        tovább és tovább szenvedni a bizonytalanságban, szenvedni és aggódni és
                        várni és várni...</p>
					<p>A légbarlangbeli emberiség megszokta már ezt a bizonytalanságot, s csöppet
                        sem lepődött meg, hogy új hírek helyett megint csak a női frontkötelezettség
                        jól ismert propagandáját kapta. Ez a téma is elég izgató volt. A társalgás
                        önkénytelen a nők frontjogára fordult. Kamuthyné szíve hangosan dobogott.
                        Most itt az alkalom! Hisz a professzor oly megértőnek, oly liberális
                        gondolkodásúnak mutatkozott! Érthető: idős ember; egészséges férfiban ritkán
                        látni manapság ily haladt életkort. Nyilván él még benne valami a háború
                        előtti ideálokból... Kamuthyné megpróbálta égőbb tájak felé vinni a
                        diskurzust.</p>
					<p>- Hát nem borzasztó ez is, tanár úr? Eddig legalább mi nők nem vettünk részt
                        tettleg a harcban. Mi voltunk az a bizonyos sziget! Mi ápoltuk a kultúra
                        Vesta-mécsét! Ha mi is itt hagyjuk...</p>
					<p>- Bizony minden játékot itt kell hagyni... A harc nem tűri, hogy valaki
                        mással foglalkozzék.</p>
					<p>- Maga beszél így? Hiszen magának is könyv van a kezében. S ez nem valami
                        hadi könyv. Maga is mással foglalkozik.</p>
					<p>- Meg kell csalni a légbarlangi “hosszú órákat”...</p>
					<p>- De ez nem légbarlangi olvasmány... Nem olyan mai szemét, ami csak arra jó,
                        hogy addig se gondoljunk a bombára. A szolid kötésről látom, hogy háború
                        előtti irodalmat olvas.</p>
					<p>- Erről a dekadens kedvtelésről nem tudtam leszokni...</p>
					<p>- De... feleljen egyszer komolyan... Hát nem a “kultúra védelmében”
                        harcolunk, “a keleti barbársággal szemben”? Ha már a nők is katonák lesznek,
                        ha senki sem foglalkozhatik mással, mint a harccal: hova lesz akkor a
                        kultúra? Hova lesz az egész híres szellemi műveltség?</p>
					<p>A tanár csakugyan komollyá vált.</p>
					<p>- Drága asszonyom, az úgynevezett szellemi műveltség csak múló fázisa volt az
                        emberi fejlődéstörténetnek. Aki járatos a XX. század első felének
                        irodalmában, nagyon jól tudja, hogy a kultúra már ekkor elérkezett önmagának
                        bizonyos negációjához. Az emberi szellem, mennél tovább haladt az önismeret
                        útján, annál jobban belátta, hogy fajunk nem a kultúrára született. Mi az a
                        kultúra? Melléktermék. Az erőfelesleg levezetése. Az emberi faj igazi célja,
                        mint minden életé, a cselekvés, a harc, a küzdelem...</p>
					<p>- De hát akkor mire való volt minden szellemi erőfeszítés, annyi száz meg
                        ezer éven át?</p>
					<p>- Hogy ezt a célt tudatossá tegye. Hogy aztán minden erőt, minden energiát
                        kiszámítottan állíthasson a cél szolgálatába. Mihelyt ez megvalósult, a
                        szellemi kultúra nyilvánvalóan feleslegessé vált.</p>
					<p>- Rettenetes elgondolás.</p>
					<p>- Nekem is elég lesújtó, asszonyom. Én magam is még abból a régi világból
                        vagyok, mikor az orvosnövendék még azt hitte, hogy nem az öldöklés, hanem az
                        életmentés, nem a harc, hanem az önzetlen tudomány szolgálatára végzi
                        tanulmányait. De hiába, az élet, a fejlődés nagyobb úr. Nevet a mi
                        sajnálkozásunkon.</p>
					<p>- És a kultúra védelme?</p>
					<p>- Az nem árt... frázisnak. Szellemi fegyvernek a harc céljaira.</p>
				</div>
				<div type="chapter">
					<head>ERKÉLY, GÁZJELZŐVEL</head>
					<p>Kamuthy Géza nem bírta tovább hallgatni ezt a fejtegetést. A tanár nagyon is
                        tudós volt, s úgy beszélt, mint egy nő. Kamuthy urat nem érdekelték a
                        történeti problémák. Annál inkább érdekelte volna valami hír erről a
                        jelenlegi gáztámadásról. Mint a legtöbb ember az örök harc korában, Kamuthy
                        úr is napról napra s óráról órára élt. Ami holnap vagy holnapután
                        történhetik, nem nagyon izgatta. Besorozzák-e a leányát vagy nem, az a jövő
                        titka volt, s az apa régen megtanulta, hogy a jövőt legbölcsebb a háborús
                        gondviselésre bízni.</p>
					<p>Ellenben a jelen veszély nagyon is aktuális. Miért nem érkezik semmi
                        hivatalos közlés? Miért oly csöndes a levegő? Még nem kezdődött meg a
                        bombavetés? Vagy egészen el is marad? Vagy olyan távol van, hogy a zaj nem
                        ér idáig, s csak a néma gáz küldi el hömpölygő hullámhadát? Vagy zajtalan
                        bombákkal kísérleteznek? S egyáltalán milyen gáz folyik az utcákon? Meddig
                        kell szorongva ülniök e bűzben, mely már kezd nyomasztóvá válni? (Mert a
                        légbarlangokban mindig bűz és rossz levegő volt, még az első osztályban is,
                        dacára a szétpermetezett illatszereknek.)</p>
					<p>- Nem értem, hogy nem kapunk semmi hírt. Miután a rádió működik, a leadó nem
                        szenvedett...</p>
					<p>A professzor óráját nézte.</p>
					<p>- Jelentést kell tennem a központnak. Talán sikerül megtudni valamit.</p>
					<p>Kamuthyné irigyen látta eltűnni a telefonfülkében. Ő is szerette volna
                        füléhez emelni a kagylót - ó, ha a légbarlangok egymás közt beszélhetnének s
                        ő megtudhatna valamit Elzáról! De csak a központtal volt kapcsolás, s privát
                        beszélgetés egyáltalán tiltva.</p>
					<p>Semmiféle információ nem volt lehetséges - hacsaknem hivatalos úton.</p>
					<p>Schulberget itt is, ott is föltartották a kérdezősködők. Az orvosparancsnok
                        szigorúan elzárkózott arccal tört utat magának. Kamuthyné az asztalon maradt
                        könyvet lapozgatta. Ez némi remény és zálog volt. Másképp azt lehetett volna
                        gondolni, hogy vissza se jön a professzor: “lekapcsolják útközben”, mint
                        mondani szokás...</p>
					<p>Kamuthy úr is türelmetlenül várta Schulberget. De ő nem gondolt rá, hogy ne
                        jönne vissza. Látta, hogy a tanár valósággal belemelegedett a feleségével
                        való társalgásba. Vitatkoznak, de megértik egymást. Schulberg kevés emberrel
                        tudott ily közös témát találni. A szó a szótalannak olyan, mint az ital a
                        szomjasnak; s kivált ebben a fojtott miliőben. A professzor mindig egyedül
                        szokott ülni, vagy a parancsnokság tagjai közt, hivatalosan, ami nem
                        számít.</p>
					<p>- Nincs barátságtalanabb, mint egyedül ülni a légbarlangban - filozofált
                        Kamuthy úr. - Van-e hír, professzor?</p>
					<p>- Jöjjenek - mondta Schulberg, mint egy nyájas fejedelem, titokzatosan. -
                        Jöjjenek egy kis friss levegőt szívni velem.</p>
					<p>Liftre szálltak. Óvatosságból hozták a maszkokat is.</p>
					<p>Két légzáró ajtón s a köztük levő kis gázkamrán át egy szabad erkélyre értek
                        ki, mely magasan nyúlt a kihalt város fölé. Az utcák messze cikáztak
                        alattuk, mint egy mozdulatlan térkép, vagy mint építészeti rajzok, melyek
                        lakatlan épületeket ábrázolnak. Üresnek hatott a világ, s maga a tiszta
                        levegő idegenül, kissé ijesztően csapta meg orrukat. Körös-körül ritkás
                        távolokban, mozdulatlanul nyúltak égnek szűrősapkáikkal a hosszú légkürtők,
                        amik közül nem lehetett tudni, melyik tartozik hozzájuk.</p>
					<p>- Nem kell fölcsatolni - mondta a professzor, amint önkénytelen mozdulattal
                        gázálcáikhoz kaptak.</p>
					<p>- Mi van? Mi történik? - kérdezte elfúló hangon Kamuthyné.</p>
					<p>- Semmi. Semmi a világon. Meg se kezdődött a támadás.</p>
					<p>Fölmutatott a nyílt láthatárra, föl az égre, a földgumiból vont ormokon
                        túl.</p>
					<p>- Itt messziről láthatjuk, ha repülő jön. Lesz időnk fölcsatolni vagy
                        visszamenni.</p>
					<p>Kamuthyné remegett az izgalomtól. Eszébe jutott a riadt tolongás az ajtók
                        körül a zárás előtt: az elkésett menekvők, kik rémültükben már az utcán
                        fölkötötték a “mackót”, s mint ormányos rémalakok jelentek meg a küszöbön. S
                        ők most itt állnak a szabadban, szabad orrlyikakkal, míg ott benn a tömeg
                        reszketve szorong a fulladt levegőben.</p>
					<p>- Hátha mégis... hátha itt lep a gáz?... - aggályoskodott Kamuthy úr.</p>
					<p>- Akkor is lesz időnk, míg e magasságig fölemelkedik.</p>
					<p>- De ha színtelen, honnan látjuk azt?</p>
					<p>- Bármely gáz jelenlétét és magasságát konstatálni tudjuk. - Schulberg
                        megnyugtató mozdulattal jelezte az épület falára fölszerelt készüléket.
                        Kamuthy úr bámulta a védelmi technika tökéletességét, s a közvetlen félelem
                        elcsitultával megszűnt a veszélyben való hite is.</p>
					<p>- Szóval ma megint elmarad a hacacáré.</p>
					<p>- Még nem tudhatjuk. De könnyen lehetséges.</p>
					<p>- És nem szokatlan mostanában.</p>
					<p>- Tény, hogy többször megadták a vészjelet olyankor is, mikor semmiféle
                        támadás nem következett.</p>
					<p>- De hát mért rémítik így a lakosságot? - kiáltott Kamuthyné. - Mért zavarnak
                        el hazulról hiába, mért zárnak ebbe a rettenetes levegőbe, minek ez az egész
                        drága komédia?</p>
					<p>- Bizonnyal gyakorlat - szólt a professzor. - Hogy a fegyelem megszokottsága
                        el ne kopjon...</p>
					<p>- Vagy lehet politika - tette hozzá Kamuthy úr. - Szükséges intézkedés, de
                        nem külső, hanem belső ellenség ellen. - Az erkélyen nádfotelek voltak, s
                        Kamuthy úr letelepedett az egyikbe, és szivarra gyújtott. - Itt csak szabad?
                        - kérdezte.</p>
					<p>- Sőt! - A professzor cigarettával kínálta Kamuthynét, aki mohón kapott érte.
                        Schulberg a gyufát óvatosan a mélybe ejtette, és utánanézett. A fácska égve
                        ért az aszfaltra. - Így puhatolták régen a bányaléget.</p>
					<p>De Kamuthy úr témájánál volt s tovább beszélt a “belső ellenségről”. Még
                        mindig vannak fanatikusok és kétségbeesettek, akik a háború lehetetlenné
                        tételéről álmodoznak. Szökevények ólálkodnak a sötétben. Némelyek
                        elkeseredett tettekre szánják el magukat, csakhogy a hadi érdeknek
                        árthassanak. Merényletek történnek, amikről a közönség persze nem tud meg
                        semmi bizonyosat. Mégis mostanában megint többet hallani ilyesmiről: s talán
                        ezzel függnek össze ezek a hamis gázriadalmak.</p>
					<p>- Az előbb is a kapunál egy jelenetnek voltunk tanúi a feleségemmel...</p>
					<p>- Efféle mindig akad.</p>
					<p>- De különösebbek is esnek, professzor. Hallottam híreket. Minduntalan
                        hallok. Vannak, akik az utcákon kitörnek, kétségbeesett véleményeket
                        hangoztatnak, megzavarják a gyűlések lefolyását...</p>
					<p>- Egy rókusi gyűlésen csakugyan volt valami...</p>
					<p>- Én először megakadtam, mikor ez a nagy gyűlésezés megkezdődött... Mért
                        engedik ezt meg? Nem veszedelmes ez? S gondoltam magamban, ahol nőkről van
                        szó, mindjárt vége minden fegyelemnek... Csak most látom, milyen bölcsen
                        volt ez kigondolva.</p>
					<p>Kamuthy úr mint egy diadalt jelentette a hadvezetőség bölcsességébe vetett
                        hitének helyreálltát. Nyilván igaz, amit szerte beszélnek már.</p>
					<p>- Mihelyt valahol komolyabb rendzavarás fenyegetne, megszólalnak a szirénák,
                        és akkor aló mars!...</p>
					<p>- Lehet benne valami - mosolygott a tanár.</p>
					<p>- Egészen bizonyos. - Kamuthy úr csak azt nem bírta megérteni, hogy még most,
                        az ötödik évtizedben is akadnak, akik nem nyugosznak bele, hogy az Örök Harc
                        korában élünk, és nem vonják le ennek összes konzekvenciáit. Holott nagyon
                        jól tudják mit jelent a legkisebb mozdulat is, mely a háború óriás
                        gépezetével összeütközik! Kész öngyilkosság! Biztos halál!</p>
					<p>- Öngyilkosok is mindig akadtak - mondta Schulberg. - S van, aki a haláltól
                        való félelmében lesz öngyilkos. Ez is egyfajta neurózis, s megvan a
                        percentszáma.</p>
					<p>Kamuthyné nem bírta ki tovább: minden érzése föl volt zaklatva. - Hát lehet
                        erről ilyen hidegen beszélni? - A haláltól való félelemben?! - De hátha nem
                        a magunk haláláról van szó, hanem másvalakiről, a gyermekünkről, arról a
                        lényről, akiben inkább élünk, mint magunkban, és akit tehetetlenül kell
                        átengednünk a legborzasztóbb szenvedéseknek, szennyeknek és
                        megsemmisülésnek?!</p>
					<p>- Én tudom, mi az! Egyetlen fiamat adtam oda! - A lányát nem is említette,
                        nem akarta említeni. Belőle nem a saját aktuális ügye beszélt most, hanem az
                        igazság, minden kétségbeesettek igazságának ügye! Kamuthy úr nagyon
                        rosszallólag nézett, a tanár azonban megértő volt, mint mindig. Bizonyos
                        fokig mindenki neurotikus, még ő maga is! Egészen egészséges az lenne, aki
                        minden idegével bekapcsolódna a nagy kollektív harcba, s nem is élne egyéni
                        életet.</p>
					<p>- De amint keményebb és szigorúbb lesz a játék, sokszor bizony szeretnénk már
                        kiállni belőle - mondta, és fölemelkedett, mert hivatalos személy létére nem
                        hagyhatta el soká a légbarlang helyiségeit. - Nem bírjuk idegekkel. Némelyik
                        toporzékol és rugdalózik is. A normális ember a harcra született, s a
                        neurózis tipikus tünete ez a békevágy. Ami néha szintén elég harcias
                        formában jelentkezik.</p>
					<p>- Hát csoda? - kérdezte Kamuthyné, s szavai kifakadtak, mint a könnyek: hát
                        már a békére vágyni is betegség? De hiszen mindenki a békére vágyik! A
                        legerősebb harcos is a háború végét kívánja! Éppen azért, mert győzni kíván!
                        Mielőbb győzni kíván! És a győzelem békét jelent. A harcos állam maga is
                        mielőbbi békét kíván! - Kamuthyné valami izgatott logika szavait dobálta; de
                        Schulberg megint csak mosolygott erre, a tények mosolyával.</p>
					<p>- Azt alig hinném, asszonyom, arra ma senki sincs berendezve. A béke ma
                        általános fölfordulást hozna...</p>
					<p>- Társadalmi bomlást és gazdasági fölfordulást - tette hozzá Kamuthy úr.</p>
					<p>- Nincs állam, amelyik ezt kívánhatná - folytatta a tanár. - A harc már oly
                        tökéletesen meg van szervezve: az élet nem térhet vissza primitívebb és
                        szervezetlenebb formák közé. A győztesek lennének legnagyobb zavarban. Az ő
                        vállukra szakadna a káosz!...</p>
					<p>- Mégis mintha mindenáron és minél előbb győzni akarnának! Most már a nőket
                        is a frontra viszik... - Kamuthyné rögeszmeszerűen tért vissza egy pontra.
                        De a tanár, elvetve cigarettáját, mint aki siet már, csak annyit válaszolt,
                        hogy ilyesmi nem hozhat fordulatot.</p>
					<p>- Minden ilyen intézkedést megtesz egyidejűleg az ellenség is, mind a két
                        fél, s ha nem kezdi az egyik, kezdi a másik. Ez a háború természetes
                        logikája, hogy mindig több és több erőt von magába...</p>
					<p>- Egész a végső kimerülésig! - kiáltott Kamuthyné, és szíve elszorult: ó, meg
                        nem áll ez a pusztulás, amíg van a földön pusztítanivaló!</p>
					<p>- Kimerülésről nem lehet szó - mosolygott az orvos. - Az régi háborúk frázisa
                        volt, ma már el se képzelhető. - S Kamuthy úr is témájánál volt újra... A
                        mai szervezettség! Ezek a hatalmas szövetségek, amik a fél világot
                        beborítják, s már eleve úgy csoportosultak, hogy semmi szükséges terményben
                        ne lehessen hiány! Az emberanyag kimeríthetetlensége! Az elosztás és
                        utánpótlás matematikája!</p>
					<p>- Valóban nincs okunk attól tartani, hogy kimerültség miatt kelljen
                        befejeznünk a háborút.</p>
					<p>- Sem nekünk, sem az ellenségnek - tette hozzá gúnyosan a tanár.</p>
					<p>- De mégiscsak hinnünk kell, hogy egyszer vége lesz! - kiáltott az asszony. -
                        Mert ha nem hiszünk ebben, ha nem hiszünk ebben... Hisz a gyerekeket is arra
                        tanítjuk: “Hinnünk kell a végső győzelemben s a békében” - rebegte titkosan
                        könyörgő hangján.</p>
					<p>- S az utolsó ítéletben s Krisztus országának eljövetelében – tette hozzá a
                        professzor, és óráját nézte. - Muszáj visszamennem, biztosan keresnek már.
                        De maguk maradjanak. Majd értük jövök; semmitől se kell félni! És mégiscsak
                        más itt a levegő!</p>
					<p>Kamuthyné azonban izgatottan ugrott föl, mintha attól félne, hogy a tanár
                        elsurran mellőlük, mielőtt még csatlakozhatnának.</p>
					<p>- Nem, nem! itt ne hagyjon, az istenért!</p>
					<p>S Kamuthy úr is inkább a jó büdös légbarlang mellett döntött. Annál inkább,
                        mert hirtelen erősödő berregés keverte a szürke levegőt, s egymás után két
                        röpülő szegte át a házak fölött táruló égkarajt.</p>
				</div>
			</div>
			<div type="chapter">
				<head>
                    ELSŐ JEGYZET
                    A KÖNYVRŐL, AMIT SCHULBERG PROFESSZOR OLVASOTT
                </head>
				<p>
                    Ez a történet nem jegyez föl mindent. Délutántól késő
                        éjszakáig hosszú az idő, s mint mondani szokták: “légbarlangi óra duplán
                        számít”. Nem állhat itt szó szerint mindaz a beszélgetés, mely Kamuthyék és
                        Schulberg között lefolyt.
                </p>
				<p>
                    Így Schulberg elmélkedéseinek egy része csak zárójelben s
                        összefoglalva kaphat helyet. Ezek ahhoz a könyvhöz fűződtek, melyet
                        Kamuthyné a professzor kezében pillantott meg. Schulberg mindig őrzött
                        olvasnivalót légbarlangi fülkéjében. Gyakran lehetett látni, egy-egy ódon
                        kötetre hajolva, egyedül asztalánál s rezzenés nélkül a legvadabb bombázás
                        közt. (Ilyen látvány különösen imponált az Örök Harc gyermekének.)
                </p>
				<p>
                    A könyv, melyet ezúttal olvasott, csakugyan még a régi
                        békeidőből maradt, s annak szellemét tükrözte. Ez volt az a korszak, melyre
                        Kamuthyné mint az emberi kultúra és boldogság letűnt érájára tekintett
                        vissza. Annál meglepőbb Schulberg okoskodása, aki azt szerette
                        bizonyítgatni, hogy ez a boldog békekorszak - kivált amint a XIX. század
                        már a XX.-ba fordult - oly társadalmi ideálokkal volt tele, melyeket az Örök
                        Harc Kora valósított meg.
                </p>
				<p>
                    - Igen, a mi mai világunk... Annak a sokat bámult kultúrkör
                        szaknak mi voltunk a végső eszménye. A XX. század szemével tekintve az örök
                        harc társadalma: a tökéletes társadalom.
                </p>
				<p>
                    S mikor látta Kamuthyné meglepetését, megpróbálta pontokba
                        foglalni a XX. század békeéveinek vágyait s eszméit, melyeket az Örök Harc
                        Kora beváltott.
                </p>
				<p>
                    1. Ahogy Kamuthy úr megjegyezte, az egymásra utalt nemzetek
                        ideális csoportosulása jött létre. Ez gyakorlatilag megvalósítja a
                        nemzetközi egyesülés gondolatát, mégsem adva föl a harcos nemzeti lét
                        önérzetét sem. A nacionalizmus és nemzetköziség régi ellentéteit sikerült
                        így összeegyeztetni. Ellenségeink nemzetközi jelszóval küzdenek; de mi is
                        vagyunk oly nemzetköziek, mint ők, s (harci egységeik különállásában) ők is
                        vannak oly nemzetiek, mint mi.
                </p>
				<p>
                    2. A hadi érdekek a szövetséges nemzeteket egyetlen gazdasági
                        egységbe, hatalmas szervezetbe kényszerítik. A központi vezetés lehetővé
                        teszi a termények racionális elosztását, s megszünteti mindazokat a
                        bajokat, amik a béke idején az egyes nemzetek gazdasági különállásából
                        következtek. Kamuthy úr erre is helyesen rámutatott.
                </p>
				<p>
                    3. Egyáltalán: a XX. század irigyelt kultúrája a gazdasági
                        kérdést tekintette az emberi boldogság titkának; s mégis egyre távolabb
                        juttatta a megoldástól. Ez a kérdés az örök háborúval a legtermészetesebb
                        megoldását nyerte. A munkanélküliség s a vele járó nyomor megszűnt. Az állam
                        saját érdekében kényszerül katonáiról gondoskodni. S minthogy lassankint az
                        egész lakosság a harcba vonódott: a szocializmus álma valóra vált. Nem
                        mintha éhezés, sőt éhhalál is nem fordulna elő elég. De a harcolónak
                        semmiféle szenvedéstől sem szabad visszariadni. Az éhhalál a hősi halál egy
                        neme lett, amelyért senki sem panaszkodhat...
                </p>
				<p>
                    4. Fölmentve az anyagi gondoktól, e tökéletes társadalom
                        embere minden erejét a közös cselekvésnek szentelheti. Maga a társadalom
                        aktivista, azaz cselekvő, a felfokozott erőknek abban a lázában, amelyet
                        csak a harc jelenthet. Minden ember teljesítőképességének maximumát adja, s
                        energiáit maradék nélkül kiélheti. A nők hadba vonásával végképp eltűnnek
                        azok, akik a háborúban nem cselekvők, hanem szenvedők voltak. Aki marad
                        (mint a Kamuthy úrféle rokkantak): azokat aligha lehet szenvedőknek
                        mondani.
                </p>
				<p>
                    5. A tökéletes társadalom kollektív. Az egyén teljes erejével
                        áll az összesség szolgálatára, s mindenben alárendeli saját érdekeit a közös
                        érdeknek. Ez sohasem valósult meg oly szépen, mint az örök harc korában. Ez
                        a háború az önfeláldozást mindennapi élménnyé tette, és a hősi halált
                        (melyet már a római költő legszebb halálnak nevez) csecsemőktől az aggokig
                        mindenkinek hozzáférhetővé.
                </p>
				<p>
                    6. A cselekvő és kollektív élet kizárja a dekadens kultúrát,
                        mely köztudomás szerint a régi Európa egyik rákfenéje volt. Mindaz, ami az
                        akaratot bénítja, a cselekvést gyengíti, az erkölcsöket rontja, a fantáziát
                        megfertőzi, az egyén önérzését fölcsigázza, az öncélú művészet, a szellemi
                        tudomány, a metafizikai gondolat, az érzelmi komplikációk kultusza, eltűnt,
                        vagy leszorult azzá, ami! Üres játékká, melyet senki sem vesz nagyon
                        komolyan.
                </p>
				<p>
                    - Ismétlem, asszonyom - mondta Schulberg -, én személyileg még
                        a régi, dekadens kultúra gyermeke vagyok. De nézze ezt a régi, békevilágból
                        való könyvet. Egyáltalán nem politikai mű, nem szól társadalmi, gazdasági
                        vagy nemzeti témákról. Egy tudós életrajza, s egy hírhedt tudományos
                        kísérletet ír le. De szerzője, egész magatartásával, ahogyan hősét s magát
                        az önzetlen tudományos kutatást tekinti, elárulja a társadalmi eszményt,
                        melynek ő is szolgálatában áll. Főleg az előszóban. Itt a tudománynak a
                        gazdasági élettől való függését s a társadalmi harcban való szerepét
                        hangsúlyozza, s az igazság kritériumául a hasznosságot hirdeti... -
                        Schulberg föllapozta az előszót, mondatokat idézett, egész
                        bekezdéseket...
                </p>
				<p>
                    A könyv, mely e hosszas fejtegetésekre alkalmat adott, egyike
                        volt azoknak az úgynevezett “regényes életrajzoknak”, melyek a XX. század
                        közepén még java divatjukat élték. Hőse egy híres természettudós, kinek
                        nevét egy valóban szenzációs kísérlet s némely különös kaland tette annak
                        idején emlegetetté. Az életrajz írója nem azonosította magát hősével. Inkább
                        bizonyos fölénnyel kezelte, mint egy érdekes kuriózumot. Ahhoz az iskolához
                        tartozott, amely szerette a történelem nagy alakjainak nimbuszát megtépni, s
                        felfedezni bennük a “nagyon is emberit”. Hőse, mint biológus, egyike volt az
                        utolsóknak azok közül, akik az élet titkát s az ősnemzés problémáját
                        kutatták. Különös sikere (vagy balsikere) után a kutatásnak ez az iránya
                        teljesen kiment a divatból, annál inkább, mert gyakorlati haszonnal nemigen
                        kecsegtetett, s a tudományos erőket mind kizárólagosabban háborús célok
                        foglalták le. Az örök harc előkészítésének kora volt ez. A fölényes életíró
                        finom iróniával világít rá a disszonáns helyzetre, hogy míg körös-körül
                        óriás népek izgatottan fegyverkeznek egymás ellen, sohasem sejtett
                        emberpusztító gépek épülnek, milliárdok árán, s a városok munkátlanainak
                        éhes tömegei mind fenyegetőbben lepik el az utcát: addig hőse, a tudós, az
                        Isten titkaival játszik, mintha semmi sürgősebb dolog nem volna, s költséges
                        kísérleteket végez, hogy az élet keletkezését e földön meglesse. Ez a tudós
                        inkább Don Quichotte, mint hős; többszörös kudarcai, ámbár véletlen,
                        mondhatnám, kozmikus okokból származnak, a megérdemelt fölsülés benyomását
                        teszik. Életrajzához jól illik előszóul a harc, a cselekvés, a kollektív és
                        materiális érdekek elsőbbségének kifejtése, melyek lépten-nyomon és
                        szükségszerűen megcsúfolják a szellem gőgjét, a békés kultúrakaratot, az
                        elméleti tendenciákat s az egyén lázadó és szeszélyes kíváncsiságát.
                </p>
				<p>
                    Mulatságos volt például olvasni a szavakat, amiket az életrajz
                        tudós hőse egy interjúvoló újságíró előtt mondott kutatásairól. Vezérszólama
                        a régi orosz író híres mondása volt: “Az ember valami nagy.” Nem mintha a
                        tudós köteles szerénységét nélkülözte volna.
                </p>
				<p>
                    - Nem énrólam van szó. A tudomány személytelen. Én csak
                        láthatólag illusztráltam azt, aminek elvét és lehetőségét rég tudta már
                        minden szakember. De ez volt az utolsó lépés. Robogunk, röpülünk, a nap
                        rajzol nekünk, a villám világít, nincs távolság. Látjuk és halljuk, ami túl
                        van hegyen és tengeren. A veséket vizsgáljuk, mint az Isten. Tenger alá
                        szállunk, s biztos utunk van a sztratoszférákba. Ez mind semmi. Ez mind csak
                        külsőség. Csak most hatolunk be a titokba. Az Ember most lett a Természet
                        ura: teremtő.
                </p>
				<p>
                    Joggal is érezhette magát teremtőnek. Mint az Isten, ő sem
                        mindjárt magát az életet hozta létre, hanem az életfeltételeit létesítette,
                        egy valóságos új földet alkotva kicsiben, melynek az életet önmagától
                        kellett kitenyésztenie. Óriási költséggel, s a különböző szakmájú tudósok
                        egész táborkarának közreműködésével dolgozott, geológus, palaeontológus,
                        botanikus és sejtkutató asszisztensek vették körül, s ő maga szinte
                        éjjel-nappal ott ült mozgatható székében, egy különös mikroszkóp előtt,
                        lesve a Kis Föld életjelenségeit.
                </p>
				<p>
                    - Egy egész világ ébredését kell figyelnem - magyarázta.
                        -
                    Ez a miniatűrföld csak a mi szemünknek olyan miniatűr.
                        Voltaképp a maga kicsiségében nem kevésbé gazdag, mint a nagy planéta,
                        amelyiken élünk. Kémiai és geológiai összetétele egészen hasonló. Nedvességi
                        és hőmérsékleti viszonyai ugyanazok. Minden a skálától függ. A legkisebb
                        égitest éppannyi életet és gazdagságot zárhat magába, mint a legnagyobb. Az
                        én kis tekémen minden egy meghatározott mérték szerint sűrűbb és gyorsabb.
                        A Föld egész élete zsúfolódik itt, térben és időben.
                </p>
				<p>
                    - Időben is? - kérdezte az újságíró, kissé elcsodálkozva.
                </p>
				<p>
                    - Természetesen: gyorsabb a mozgás, gyorsabbak a folyamatok.
                        Csak így lehetett elképzelni, hogy bevárható időn belül megjelenjék az élet.
                        Ahogy mappányi területen világrészek férnek, egy nap alatt évszázak
                        gördülnek le. Épp ez teszi a Kis Földet alkalmas tárgyává a tudományos
                        megfigyelésnek.
                </p>
				<p>
                    - Egy mesterséges égitest, egyenesen a mikroszkóp alá -
                        formulázta az újságíró.
                </p>
				<p>
                    - Úgy van. Annál inkább, mert az élet, ami ezen a kis gömbön
                        tenyészni kezd, valóságos mikroszkopikus jelenség lesz. Azért kell ez az új
                        szerkezetű optikai készülék, mely lassítja a mozgásokat, és nőtteti a
                        méreteket.
                </p>
				<p>
                    Az újságíró maga is odaillesztette szemét az úgynevezett
                        kronomikroszkóp fölé. (Schulberg megjegyezte, hogy ennek a szerkezetnek
                        gyártását, hadicélokra nem lévén használható, azóta beszüntették, s
                        elméletét is meglehetősen elfeledték.) Az újságíró gúnyolódva közli, hogy
                        nem látott egyebet, “csak mintha valami nyálkás sár ülepedne”. Ez a sár
                        azonban már eleven volt. A földi élet ősjelensége, mely a kellő feltételek
                        beálltával a Kis Föld talaján is megjelent, megcáfolva azt a hipotézist,
                        mintha az élet idegenből, kozmikus erők folytán, a világűrön át hányódó
                        csírákkal hullt volna földünkre.
                </p>
				<p>
                    Schulberg professzort mindez rendkívül érdekelte. Nem éppen
                        tudományos szempontból. Ebben a tekintetben a Kis Föld története valóban
                        csak egy érdekes kuriózum emlékét hagyta hátra. Kamuthyné még emlékezett
                        gyermekkorából a fantasztikus eseményre: mikor a híres üstökös, melynek
                        csóvája abban az időben légkörünkön átvonult, a laza szerkezeten lebegő Kis
                        Földet a saját gravitációs körébe vonta, s mint valami új bolygót, csöppnyi
                        holdat, magával vitte az Űrbe. Harminc év múlva az üstökös még egyszer
                        elvonult a földközelben: ez volt az a megjelenése, melyről a babonás nép még
                        ma is állítja, hogy az örök harc jövetét jósolta meg. A Kis Föld ekkor ismét
                        a megfigyelés távolába jutott. De ez az idő már sokkal nyugtalanabb volt,
                        hogysem tudományos értékű vizsgálatok maradtak volna. A miniatűr bolygóval
                        igazában csak alkotója törődött, ő azonban a háború kitörését megelőző
                        izgatott napokban váratlanul és rejtélyes módon eltűnt, s vele együtt
                        vesztek el följegyzései.
                </p>
				<p>
                    Kamuthyné erre is emlékezett: valami homályos ügyről
                        beszéltek, egy hadi találmányról vagyis inkább tudományos felfedezésről,
                        melynek titkát a tudós nem akarta hadicélokra átengedni; s ezzel függött
                        volna össze eltűnése.
                </p>
				<p>
                    - A harc győzött az elmélet fölött - mondta Schulberg. - Mint
                        mindig. A Kis Föld és megteremtője lassankint a feledés zsákmánya lesz. Ki
                        is érdeklődne még ily régi történetek s tudományos furcsaságok iránt? Hacsak
                        mi nem, asszonyom. Javíthatatlan könyvbarátok. Olvasni mindenesetre érdekes
                        ez a könyv; mulatságos rajzot ad egy régi tudósról, eltűnésének körülményeit
                        új leleplezésekkel világítja meg, s különös alkotásáról, a Kis Földről,
                        minden tudhatót összefoglal. Képzelje, asszonyom! Ezen a kis golyón azóta él
                        az Élet. A földi élethez hasonló. De gyorsított ütemben. E néhány évtized
                        alatt sok-sok ezer év folyt ott le. A geológiai korszakokon keresztül ma már
                        talán az emberig ért. Talán megkezdte a világtörténetet. Talán már el is
                        végezte. Ha igaz, hogy viszonyai és összetétele pontosan másolják a
                        földieket, ez a történet is mása a miénknek. Csakhogy mikroszkopikus
                        kicsiségben. De minden relatív. A mi nagy földünk - 
                        &gt;ahogy a régi csillagászok mondják - csöppet sem
                        kevésbé mikroszkopikus a világűr távol napjaihoz képest, mint a mi
                        szemünkben ez a kísérleti bolygó, amit játékból alkotott egy avult tudomány
                        adeptusa. S ha egész nemzetek megfulladnak, ha a fél emberiség egyszerre
                        elpusztul a háborúban: az nem fontosabb esemény a világon, mint e
                        mikroszkopikus történelem szenzációi. Olvassa ezt a könyvet, asszonyom.
                        Kölcsönadom.
                </p>
				<p>
                    Kamuthyné alig tudott figyelni ezekre az elmélkedésekre. Mégis
                        hálát érzett: elviszi és elolvassa a könyvet. Ez a könyv mintha összekötötte
                        volna őt Schulberggel, valami kapcsot teremtett közöttük. Ha a légbarlangban
                        nem tudnának is beszélni Elzáról, azt a halvány reményt, amit a professzor
                        látása költött benne, magával viheti haza, mint a könyvet...
                </p>
				<p>
                    Szükséges volt ezeket elmondani, minthogy a könyv még szóba
                        kerül. De Elza is szóba került, még ezen a légbarlangi estén, éspedig - az
                        asszony hirtelen elhatározásából - mindjárt azután, hogy az erkélyről
                        visszajöttek.
                </p>
			</div>
			<div type="group">
				<head>MÁSODIK SZAKASZ ÉLET A LÉGBARLANGBAN</head>
				<div type="chapter">
					<head>TOBORZÓ</head>
					<p>Benn a légbarlang sistergett, mint egy katlan. Nem az a lefojtott nyüzsgés,
                        ami előbb! Nyoma sem maradt a gázmenhelyek ünnepies nyomottságának... Ezt
                        most másfajta izgalom váltotta föl! A feszültség föloldódott, a gázveszélyt
                        szinte elfeledték, a rádió lelkesítő beszédeket adott le a “női
                        frontszolgálatról”. A levegő mindig rosszabb lett, a hangulat egyre jobb,
                        mint a szűk kocsmákban. Az alsóbb emeletek felől éles női éneklés
                        hallatszott, belevegyülve a ventillátorok zúgásába. Vad nők italokat
                        követeltek, mint az újoncok. A légbarlang tisztjei kissé tanácstalan nézték
                        ezt a hazafias fegyelembomlást. Schulberget csakugyan keresték már.
                        Körülvették és föltartották. Telefonon titkos utasítás jött: nem zavarni a
                        lelkesedést! Kamuthyék tétován várakoztak, alig tudtak tájékozódni a
                        zűrzavarban. A tömeg a lépcsők körül tolongott, s kíváncsian szívta az
                        alulról fölhatoló lármát. Egy harcias női menet járta be az egész
                        légbarlangot: némely lány katonakabátot kerített, lehámozva a vigyorgó
                        fiúkról. Mások a gázvédő mackót és gumiruhát vették föl, hogy legalább ezzel
                        öltsenek marcona színt. Üvegszemmel jöttek és ércorral, csörtetve,
                        nadrágban. Kamuthyné izgatottan várta Schulberget, képletesen beléje karolt,
                        az egész lelkével, s bátorságot szedett össze, hogy beszéljen, mert itt volt
                        a végső pillanat.</p>
					<p>- Egy percre még, egyetlen percre még, professzor! - kiáltott, amint
                        Schulberg nagyúri udvariassággal az asztalukig kalauzolta őket. - Csak egy
                        percre még üljön le itt, vagy jöjjön vissza majd... vagy mondja meg, hol
                        kereshetném föl - ijedt meg, amint a férje rosszalló arcára pillantott -,
                        muszáj, hogy adjon nekem még egy pillanatot! Hisz maga is bevallotta... maga
                        is sajnálja, hogy minden így kialszik... mégiscsak borzasztó ez!... nekem
                        elesett egy fiam, de van még egy lányom! - s már kétségbeesve tette hozzá: -
                        Ebben a lármában nem lehet beszélni!</p>
					<p>- Nem, ez igazán nem alkalmas hely erre, Lívia! - szólt közbe Kamuthy úr,
                        férji korholással, mire Lívia még izgatottabb lett, és most már valósággal
                        is megragadva a professzor kezét, a szemébe nézett, mintha a sorssal nézne
                        farkasszemet:</p>
					<p>- Csak azt az egyet mondja meg, tanár úr... csak egyetlenegy szót... hisz
                        mindenről szóltunk, csak erről nem... és itt mindenki ezzel van tele... hát
                        olyan bizonyos már?... csak legalább bizonyosra tudná az ember!... -
                        Kamuthyné elfelejtette, hogy maga volt az oka, ha nem tudott többet.
                        Készakarva elzárkózott a hírek elől, s nem értette a jelentőségüket, mert
                        nem kérdezett róla senkit. - Mindenről szóltunk, csak erről nem! -
                        ismételte.</p>
					<p>- Nem ám, csak az imént is! - Kamuthy úr nem szeretett a jövő zavaró
                        eshetőségeire gondolni; de az asszony már föltette lelkét egyetlen
                        kérdésében.</p>
					<p>- Maga biztosan többet tud, mint mi, professzor úr!</p>
					<p>- Én sem tudhatok mást, mint mindenki - utalt Schulberg a lelkes tömegre.</p>
					<p>- De mi lesz aztán? Mégiscsak jobban tudja, mi lesz aztán. Hogy hogyan fog ez
                        a gyakorlatban megvalósulni? Mi fog most következni?</p>
					<p>A tanár íróasztalának fiókjára gondolt, ahol már készen vártak az erre
                        vonatkozó titkos utasítások és rendeletek.</p>
					<p>- Természetesen a sorozások fognak következni.</p>
					<p>- De mikor?</p>
					<p>- Nagyon hamar.</p>
					<p>- Mikor? Mikor?</p>
					<p>- Néhány napon belül. - A tanár kicsit bosszús és kegyetlen volt. - Nem lenne
                        semmi célja, hogy meg ne mondjam. Holnap már úgyis megtudja mindenki.</p>
					<p>- De hátha a szavazás másképp dől el? Hát ez már lehetetlen? Teljesen
                        lehetetlen?</p>
					<p>Schulberg csak mosolygott.</p>
					<p>- De hiszen a konzervatív párt ellene volt ennek a javaslatnak! - kiáltott
                        Kamuthyné. - Még az uram is ellene volt... Úgy vélte, túlságos
                        megtiszteltetés ránk, ha meghalhatunk a hazáért!</p>
					<p>- No és, nem volt igazam? - pattogott Kamuthy úr. - Alig ment híre, hogy a
                        dologból lesz valami, s már itt a mindenféle lárma, hisztéria, idegeskedés!
                        Micsoda visítások! alig hallom a saját szavamat. És maga is a
                        siránkozásával! Mondhatom, nagyszerű bizonyítványt állítanak ki magukról! Ez
                        az a nyugalom és méltóság, amivel viselkedni illenék azoknak, akik részt
                        kérnek a haza védelmében?</p>
					<p>Kamuthyné csak azt a fél mondatot kapta ki, hogy “a dologból lesz valami”.
                        Mit jelent az, hogy “lesz valami”? Még nem bizonyos? Már bizonyos? De
                        Schulberg, valami titkos Wahlverwandschaft
                       folytán hirtelen ellenszenvet érezve a kitűnő
                        Kamuthy úr iránt, s megsajnálva az asszonyt, intett valakinek, aki el
                        akarta hívni, hogy várjon, s mint aki megbánta ridegségét, egy pillanatra
                        még le is ült az asztalhoz, mintegy nyugodt és humánus akkorddal akarva
                        lezárni a diskurzust.</p>
					<p>- Asszonyom, én is a konzervatív párthoz tartozom, nekem se rokonszenves a
                        nők kötelező hadba vonulása. Nem mintha én nem tartanám méltónak a női
                        nemet... Ezek a lányok - mutatta az ölelkező s kipirult amazonok arcát, kik
                        gázsisakjaikat szellőztették - éppúgy meghalnak, ha muszáj, mint a férfiak.
                        De én afféle utolsó mohikán vagyok, és csakugyan sajnálom, hogy “minden így
                        kialszik”. Én még könyvek közt nőttem, bennem is dolgozik az a nosztalgia,
                        amiről beszéltünk. A régi, békés kultúra nosztalgiája, aminek maguk az
                        utolsó őrei, asszonyom. A harc önöket is magába szívja. Én szívesen
                        tartóztatnám ezt a folyamatot. Sajnos, reménytelen.</p>
					<p>- De hátha mégis! - lihegett az asszony. - Hisz sokan lehetnek, hisz
                        leszavazhatják...</p>
					<p>Az ura gúnyosan nevetett.</p>
					<p>- Milyen naiv maga! csak nem gondolja, hogy szavazásra bízzák ezt! Rég el van
                        ez döntve: ami muszáj, az muszáj. Kényszerű és halaszthatatlan - gurgulázta
                        bizonyos elégedettséggel. - Az ellenség megelőz bennünket.</p>
					<p>- Látja, bele kell nyugodni ebbe is, mint annyi mindenbe! - ragadta meg most
                        Schulberg a Kamuthyné kezét, kedves és vigasztaló fölénnyel, s barátilag,
                        komolyan kezdte magyarázni: az ellenséges rádiók hullámhosszain egymás után
                        jelentkeznek a hírek: odaát már bevégzett dolog ez; ilyenformán a javaslat
                        ellen szavazni nyilvánvaló hazafiatlanság lenne. A konzervatív párt távol
                        marad, politikai illemből...</p>
					<p>- De... férfiak egyáltalán nem vesznek részt... - tördelte az asszony, a
                        hivatalos közlés szavaira eszmélve.</p>
					<p>- A nők pedig lelkesen és honleányi közfelkiáltással fognak dönteni. Nézze
                        csak!</p>
					<p>Egy fiatal leány, akiben Kamuthyné, mikor marciális 
                             toalettjéről arcára pillantott, a másodosztálybeli kis fitost
                        ismerte föl, odalépett az asztalhoz:</p>
					<p>- Egy kokárdát, néni!</p>
					<p>Azzal a kacérsággal, mellyel e kor leánykái saját nemük idősebbjeivel szemben
                        viselkedtek, maga tűzte az asszony mellére a kokárdát, amit veszélyes lett
                        volna itt el nem fogadni. Kamuthyné áldozatként tűrte, sápadtan s
                        mereven.</p>
					<p>- Ó, minket nem visznek el, édesem! - szólt egy élemedett asszony a közelben.
                        - A hazának csak a fiatalja kell!</p>
					<p>A nótázás elnémult: az őrök leintették. A rádióból egy nővezér szónoklata
                        hangzott. A lányok, lábukat lógatva, az asztalokon ültek, és nem figyeltek
                        rá: a fiúkkal barátkoztak, s azokat faggatták, mint jövendő bajtársakat.
                        Teljesen fölszabadulva érezték magukat, s főleg azon az ostromon mulattak,
                        amivel az első osztály helyiségeit bevették. A tapadó gumiöltönyt hanyagul
                        kigombolták, sőt már blúzukat is. Kamuthy úr arról beszélt, hogy ki kellene
                        utasítani innen az illetéktelen elemet: ők is rontják a levegőt.</p>
					<p>- Elviselhetetlen ez a hőség! Meddig tartanak még itt bennünket? Hisz már
                        nyilván nem történik semmi... Ámbár az imént két röpülő cirkált... - A
                        lányok azonban elvágott jövőjükön tűnődtek.</p>
					<p>- No legalább nem élünk vénségig - röhögött az egyik.</p>
					<p>- A statisztika szerint - mondta egy másik - a hadba vonult ifjúságnak
                        átlagélettartama harminc év.</p>
					<p>- Az sok, az nagyon sok - mélázott a kis fitos. - Még tizenkét esztendő.</p>
					<p>- Csak senkinek sem kívánom ezt a tizenkettőt! - motyogta egy szabadságolt
                        fiú.</p>
				</div>
				<div type="chapter">
					<head>IDEGEK</head>
					<p>Schulberg úgy érezte, hogy ott ragadt a Kamuthyék asztalánál. Imént hívta
                        valaki, de az eltűnt a kavargásban; a személyzet a betódult nőkkel évődött;
                        asztala mellett idegenek ültek; fülkéjébe nem volt kedve elvonulni, szükség
                        is lehetett a jelenlétére. Egy kicsit kiszakadt rideg megszokásaiból;
                        filozofikus hajlamait izgatta az elébe táruló emberi komédia. Érdekelte még
                        Kamuthyné is, ez a remegő lelkű asszony, aki mintha egy régebbi kor
                        érzékenyebb idegrendszerével élte volna e mostaninak végleg beborult
                        életét... Látta szemében a rettegést, hogy eltávozik. Látta, hogy még
                        beszélni akar vele, még egy szót, még egy szót! A “szigorú úr” lépett az
                        asztalhoz, a telefontól jött. (A központi gázfegyelmit hívta föl.)</p>
					<p>- Még mindig nem látnak okot beavatkozásra.</p>
					<p>- Ki kell kissé engedni a kedélyeket!</p>
					<p>Schulberg mosolygott, a szigorú úr kétségbe volt esve. Kamuthyné minden
                        mozdulatot figyelt; szemével lefogta Schulberget. Végül is kifakadt. Nem
                        bírta, nem bírta már! Bár csak őt vinnék hadba, őt ölnék meg! Hát nincsen
                        segítség? Nem, még az öngyilkosság sem segítség itt! Hogy irigyelte ezeket a
                        lányokat! Ha ő meghalna, Elza csak éppen oly veszélyben volna, mint
                        azelőtt... és ő sohasem láthatná többet! Amíg ő él, még mindig tehet
                        valamit... még jöhet valami! Lehetetlen, hogy ne legyen segítség!</p>
					<p>- Semmit sem lehet tenni, tanár úr?... Tegyük fel, hogy volna valaki, akiért
                        érdemes... - Valaki fiatal, akiben frissen él még az, amit ők mind a ketten
                        sajnálnak, magyarázta. Schulberg elnézte, míg beszélt: nagy, barna szeme
                        volt és ideges ajka; némi archaikus arisztokratizmus ült ezen az arcon, mely
                        kissé fonnyadt volt és keleti: érzékeny idegek előkelősége. - Nincs magának
                        senkije, akiről nem tudná tűrni a gondolatot, hogy így elpusztuljon? -
                        kérdezte hirtelen. - Ha én férfi lennék, már rég elestem volna... elestem
                        volna a fiam mellett... Ó, ha inkább én, inkább én mehetnék!... nem lehetne
                        ezt megcsinálni, ezt legalább megcsinálni, tanár úr?... Ha én most, azonnal
                        elmehetnék... bevonulhatnék... talán előbb meghalnék, mint a lányom! -
                        kívánta, nem nagyon következetesen. - A fiam elesett, tanár úr, és magamért
                        nem félnék én soha: de ha tudná, mi van a lányomban, mi lakik az én
                        lányomban! - kiáltotta egészen egzaltáltan. - Ha ismerné a lányomat, tanár
                        úr! Mondja, bizonyos, hogy nincsen segítség? - tette hozzá halkan.</p>
					<p>- Ugyan, mi lakik a lányában! Nem szeretem ezeket a nagy szavakat - tört ki
                        Kamuthy úr. - A lányában is csak az lakik, ami magában, egy jó adag
                        hisztéria! S ez annak a sok ostoba könyvnek a hatása... Én hatóságilag
                        égettetnék el minden könyvet, ami a háború kitörése előtt íródott!</p>
					<p>- No ez nekem is szólt - mondta Schulberg, mosolygó fölénnyel, mint aki
                        messze lakva az emberi érzelmek bolondos hullámverésétől, megengedheti
                        magának a szabad állásfoglalás és megértő liberálizmus fényűzését. - Hadd
                        legyenek a könyvek, úgysem soká lesz, aki olvassa... Mi még, asszonyom -
                        fordult udvarias cinkossággal Kamuthynéhoz, mintegy élét véve az asszony
                        izgatott kifakadásának, s a finom társalgás medrébe kanalizálva azt -, mi
                        még csak hadd szívogassuk a régi ópiumokat, amíg lehet; én magam is, látja,
                        osztakozom, s mint valamikor az ópiumszívók, örülök, ha szenvedélyem
                        társával foghatok kezet...</p>
					<p>Még zsivajban kezdte a beszédet, de az utolsó szavakat halálos csöndben
                        mondta. Kívülről, mintegy vattától elfojtva, gyors egymásutánban sorozatos
                        pukkanások hallatszottak. Vad, bár tompa dörej tört nyomukban: robbanás,
                        immár kétségtelen.</p>
					<p>Schulberg hangja egy pillanatra sem csuklott el, tökéletes fegyelmezettséggel
                        beszélt tovább, s mondatai csak még kerekebbek s fölényesebbek lettek.
                        Mosolya elégülten nyugtázta, hogy elállt a kavargás, zavartalanabbul lehet
                        filozofálni.</p>
					<p>Volt idő, amikor nehezen értették volna meg azt az aránylagos higgadtságot és
                        nyugalmat, mellyel az Örök Harc korának gyermeke vad bombázások zenéje
                        mellett közömbös társalgást tudott folytatni, s legalább az első osztályban
                        etikettes elfogulatlansággal viselkedni. Az illem a veszély lehető
                        ignorálását kívánta: chic volt nem beszélni róla,
                        amíg tartott. Az idegesebbek fülkéikbe vonultak, a gyermekeket szintén oda
                        vitték; a férfiak nagy része - Schulberg is, ki orvosi expedíciókban
                        nemegyszer fordult meg a front körül - különbékét élt át a harctéren; s még
                        a nők is kicsi koruktól fogva eléggé hozzászokhattak ilyesmihez.</p>
					<p>Mindazáltal csupa izgalom volt a levegő: de ez főleg éppen a lárma
                        elhalkulásában jelentkezett. Aki szólt, önkénytelenül suttogva szólt; s a
                        fülkékből kihangzó sírás és vonítás mintha csak a csöndnek része s
                        barátságtalan háttere lett volna. A fölriadt csecsemők visítottak, s minden
                        robbanásra új üvöltés felelt.</p>
					<p>Kamuthy úr nem tarthatott vissza egy rosszalló “Mégis?”-t, mert ez az esemény
                        ellenkezett hipotézisével, s egyébként is kellemetlen és aggasztó volt.</p>
					<p>- Legalább nem ülünk itt hiába! - mondta, hogy nyugtalanságát elleplezze. S
                        kifejezte a szokásos kívánságot, hogy a jelenlevők lakásaiban nem esik kár.
                        - Hát maga mit remeg? - riadt a felesége felé.</p>
					<p>- Nem kell félni - mondta Schulberg tanár, atyás mozdulattal fektetve kezét a
                        Kamuthyné karjára. - Földgumi burkunk a legjobb összetételű, különben is
                        egészen csekély a percentszám. Vegye úgy, hogy a menny dörög! - De az
                        asszony a mennydörgéstől is reszketett volna. Megviselt idegzete fölmondta a
                        szolgálatot. Elzára is gondolt, és hogy merről jönnek a hangok, s merre
                        lehet az egyetem?... Egészben véve sokkal jobban látszott félni, mint az
                        ura; pedig az félt jobban.</p>
					<p>Kamuthy úr föl is használta ezt saját aplombjának erősítésére; mert félelem
                        ellen jó metódus az is, mások félelmét csúfolni. Bezzeg most elhallgatott
                        Lívia! Abbahagyta a jajveszéklést, jelenetcsinálást! Kitűnő gyógyszer a
                        hisztéria ellen! Kamuthy úr szörnyen restellte feleségének idegrohamszerű
                        viselkedését a tanár előtt.</p>
					<p>- Maga nem tud behelyezkedni, kedvesem, a mai időkbe. Úgy él, abban az
                        érzelmi ideológiában, amiben a régi, ideges világ élt, amikor még nem volt
                        fegyelem elég, hogy az idegeket kordában tartsa...</p>
					<p>- Ma talán jobb a világ! - zokogott föl az asszony. - Maga talán nem
                        ideges!</p>
					<p>- Láthatja! Próbáljon meg itt ideges lenni! Idegeskedjen a bombákkal!</p>
					<p>De Lívia lázadt, ellentmondott, szinte elfeledkezett a dörgésekről,
                        vitatkozni akart.</p>
					<p>- Maga beszélte az imént, mik történnek... a gyűléseken és mindenfelé...</p>
					<p>- Én beszéltem? Ugyan mit beszéltem? Azért, mert egypár bolond akad? Egypár
                        bolond mindig akad! Kivált ha a fegyelem meglazul. De azelőtt mindenki
                        bolond volt! Én legalább csak ezt látom azokból a régi, híres regényekből.
                        Ma egészen máshogy van; az emberek komolyan végzik a dolgukat, mert persze
                        muszáj nekik, nem foglalkoznak mindig a saját becses személyükkel, elég
                        foglalkozást ad a háború, nem is érnek rá idegesek lenni...</p>
					<p>Kamuthy úr dühösen szónokolt, mintegy önmagából is ki akarva disputálni
                        minden esetleges idegességet. Az orvos, azonban fölkapta a témát: orvos
                        lévén és egyúttal parancsnok, akihez, mint a hajóskapitányhoz, veszély
                        idején, jól illett a tüntető flegma, melyet a nyugodt, bölcselkedő beszéd,
                        kivált erről az orvosi tárgyról, előnyösen hangsúlyozott. Schulberg póza nem
                        éppen Kamuthyéknak szólt, hanem a körülöttük levőknek is. Mindig jó hatást
                        tett, ha a parancsnok társaságban, a közönség közt ült ilyenkor: míg ha
                        fölkel, minden léptét nyugtalanság kommentálta volna... A “szigorú úr” halk
                        jelentései jöttek-mentek; a rádió hallgatott, Kamuthy úr nagy bosszúságára.
                        Schulberg a háború “idegcsillapító” hatásáról tartott előadást, mely
                        kétségkívül megvan: már 914-ben is kitűnt ez. A háború leköti az egyént, és
                        mentesíti a felelősségtől.</p>
					<p>- Mint az idegszanatóriumokban, ahogy azelőtt gyógyították az idegeseket,
                        hogy minden percüket, minden órájukat lekötötték valami tennivalóval... Vagy
                        mint a jó kórházi fegyelem alatt, ahol a legmakrancosabb beteg is hagyja
                        magát vinni a legveszedelmesebb műtétekre...</p>
					<p>- Mert sokkal fáradtabb, hogysem ellenkezzen! - kiáltott Kamuthyné...</p>
					<p>- És belátja, hogy okosabb nyugton maradni s tűrni, hogy történjék vele,
                        aminek történni kell - tette hozzá oktató hangon Kamuthy úr. Ebben a
                        pillanatban szörnyű detonáció rázta meg az egész épületet; hallani lehetett,
                        amint a földgumi burkolat egymás után több ízben belapul, s visszaroppan a
                        mennyezet fölött. Kamuthy úr torkán megakadt a szó; Schulberg mosolygott, és
                        befejezte:</p>
					<p>- Úgyhogy bizonyos értelemben csakugyan lehet mondani, hogy az emberek ma nem
                        olyan idegesek, mint az örök harc előtt voltak.</p>
					<p>- Akkor annál rosszabb! - kiáltott az asszony. - Mit ér ez a kétségbeesett
                        nyugalom? Ez csak annyit jelent, hogy minden reményt elveszítettünk már! Ez
                        minden idegességnél borzasztóbb! Az idegességben mégis remény van! adják
                        vissza nekünk az idegességet!... Ó, Géza, hát nem látja, nem érzi, milyen
                        rettenetes ez a maga agyonfegyelmezett, idegesség nélküli világa? Én az
                        imént egy utcai hangszóró előtt néztem a hallgatók arcát. A
                        veszteséglajstromot olvasták! - Kamuthyné tenyerébe temette homlokát, és
                        hangtalanul rázkódott, valami távoli exploziók ütemére. - Rettenetes,
                        rettenetes! Ez a maga kedvére való világ! - ütötte föl fejét keserűen.</p>
					<p>Kamuthy úr bizonyos megnyugvással figyelte a robajok pillanatnyi
                        távolodását.</p>
					<p>- Nézze, fiam, az élet sohasem volt valami nagyon vidám, és elvégre az
                        emberek mindig csak meghaltak valamikor.</p>
					<p>És hosszú kortyban fölhajtotta maradék hadi sörét.</p>
				</div>
				<div type="chapter">
					<head>FEGYELEM, MÁSODIK ÉS HARMADIK OSZTÁLY</head>
					<p>“Az emberek mindig csak meghaltak valamikor!” - Kamuthynét még jobban
                        föllázította ez az egyszerű igazság. Igen, meghaltak, ágyban, betegségben, a
                        természet törvényei szerint, öregkorukban - s szinte sértő szándékkal tette
                        hozzá:</p>
					<p>- Ahogy maga fog meghalni majd!</p>
					<p>- Magával együtt! - nevetett Kamuthy úr. - Reméljük! mert magát már csak
                        itthon hagyják nekem. Viszont velem is sok minden történhetik még. Látja,
                        milyen logikátlan: ha ez a természetes halál: mért veti szememre? De én azt
                        is kétlem, hogy a természet törvénye éppen az ágyban való meghalást írja-e
                        elő: mit gondol, tanár úr?</p>
					<p>Schulberg elismerte, hogy az ember ragadozó állat, s a legtermészetesebb
                        halálnem alighanem a harctéren elhullni... Kamuthyné épp felelni akart: de
                        hirtelen elsápadt s fölsikoltott. Lábánál egy vadállat rohant el, észvesztő
                        vonítással, a teremben mindenki fölugrott, s ugyanekkor új robbanás rázta
                        meg a levegőt. A vadállat Aida kutya volt, aki váratlan kiszabadult
                        fogságából, s kétségbeesett iramban rohant egyenesen a kijárat felé.
                        Mögötte, a nyitva maradt fülkeajtóban, egy fiatal lány állt, zavartan, mint
                        ki tévedésből nyitott be valahova. Ez a leány azokból való volt, akik imént
                        csoportokban tódultak föl ismeretlen mélységekből ez előkelő magaslatokba, s
                        akik most már megint kezdtek visszaszállingózni, részben önkényt, meghitt
                        helyeiket keresve a remegés óráiban, részint a “szigorú úr” diszkrét
                        figyelmeztetésére, aki az ijedt hangulatot némi rendcsinálásra próbálta
                        fölhasználni.</p>
					<p>A rendet azonban Aida kutya nagyon is vad kitöréssel zavarta meg. A leány
                        lélegzetvesztve nézett utána, mint egy rémre, melyet ő maga bocsátott
                        szabadon. A rém visítva rontott ki lábai közt, s majd föl nem döntötte. A
                        zajra kinyílott a szomszéd fülke ajtaja, s egy fiú jelent meg fölgombolt
                        katonablúzban; jelvényei mutatták, hogy már menetszázadba volt beosztva.</p>
					<p>- Eltévesztette az ajtót, kedvesem! - nevetett a fiú. Egy gazdag hadigyáros
                        fia volt (az üzleti politika áldozata, mert az ilyen családokban mégiscsak
                        mindig föl kellett áldozni egy-egy fiút). Neki nem imponált a robbanás:
                        élvezte maradék életét! Csuklónál ragadta a leányt, s bevonta magával
                        fülkéjébe.</p>
					<p>- Fene ezt a dögöt, hogy megijesztett! - vonta száját a lány, s egy megvető
                        pillantással a tömeg felé, mint aki nem bánja, ha meglátják is, dacosan tűnt
                        el a fiú mögött.</p>
					<p>Ki látta volna meg? Minden figyelem az ámokfutó vad kutyára veszett. De
                        Kamuthyné riadt szemét szinte beteges kényszerűséggel vonta magára a fiatal
                        leányalak s a hadba menendő fiú.</p>
					<p>- Mit lehetne még ennek a fiatalságnak rossz néven venni?</p>
					<p>Aida már az alsóbb osztályokhoz vezető lejárón csörtetett, vadul lihegve és
                        érthetetlen pánikot keltve.</p>
					<p>- Utánamenni és elfogni! - rendelkezett a “szigorú úr”.</p>
					<p>- A fülkében volt! Ki eresztette ki? - tördelte Aida asszonya. Szemébe kiült
                        a borzalom. Aida lázadó volt. Halálra ítélik.</p>
					<p>A szolgák liftbe ugrottak, hogy az ebet megelőzzék. Aida most a másodosztály
                        termem vágtatott keresztül-kasul, lépcsőn, csarnokon, folyosókon. Jöttét
                        mindenütt megelőzte zaja, és sikoltások kísérték. Riasztóbb volt a
                        bombáknál, mert váratlanabb. Az emberek ijedten ugráltak föl. Legtöbb nem is
                        tudta, mi történt. A háború hozzászoktatta őket, hogy minden pillanatban új,
                        ismeretlen rémet várjanak. Egy söröskancsó csörömpölve hullott a földre. Egy
                        vak ember fülhasító kiáltásokban tört ki.</p>
					<p>És gyermeksírás bömbölt mindenfelől. Az egyik teremben félhomály volt:
                        közmegegyezéssel eloltották a lámpák egy részét, hátha sikerül a kicsinyeket
                        elaltatni. Itt másképp ment, mint az első osztályban. Legtöbb ember nem volt
                        elég gazdag, hogy fülkét béreljen. Padokra, asztalokra hevenyésztek ágyat;
                        s néhány gyermek csakugyan elszunnyadt, a bombák dacára. Ezek most,
                        nyugtalan álmukból riadva, éktelen sivalkodást csaptak. A sötétben még
                        rettenetesebbnek tűnt föl a váratlan zenebona.</p>
					<p>- Fogják meg! - kiáltott valaki.</p>
					<p>- Fölcsavarni a villanyt! - ordította egy öblös férfihang.</p>
					<p>A hirtelen fényben vakon keresték a riadalom okát, mely messze robogott már.
                        Ölelkező párok ijedtek szét, akik idehúzódtak a félhomályba, hogy még
                        fesztelenebbül kábulhassanak egymás melegébe a robbanások rettenete elől. A
                        fölgyulladt lámpa különös dolgokat leplezett le. Ki törődött velük? Alig
                        kevésbé fesztelenül ölelkeztek a világosban is. A rádió éppen 
                            jazzt zendített, mely hivatva volt a bombák zaját
                        túlharsogni, noha igazában mindent elfödött, csak azt nem. Táncra nem volt
                        hely; de Elza barátnői helyükön táncoltak, egymás karjaiban. Aida, mint a
                        Sátán kutyája, zúgott el mellettük, s mire föleszméltek, már nem is volt
                        látható. Üldözők hajsza töltötte a termet: némelyik azt sem tudta, mit
                        üldöz. A sarokban egy szoptatós asszony csordultig-ért rémülettel ugrott
                        föl; emlője kicsúszott a kicsi szájból.</p>
					<p>- Jézus Mária! - sikoltott, s a csecsemő, mint új hangszer az orkeszterben,
                        váratlan skálájú visítással emelte a lárma összhatását. A kiszabadult emlő
                        pedig tejesen csüggve himbált, mint gyümölcs a viharban.</p>
					<p>Most megjelent a kutya úrnője, aki a lépcsőkön támolygott le kedves
                        állatáért, kétségbeesve, fulladva.</p>
					<p>- Aida! Aida! - lihegte messziről.</p>
					<p>S ő is eltűnt, kövér testével, ebe nyomán, egy sötét folyosón.</p>
					<p>Margit - Elza alteregója, a kedélyes, csúnya Margit - az egész idő alatt
                        helyén ült, az asztalvégen, és nagy flegmával kézimunkázott, mulatságosan
                        förmedve minden lecsapó bombára: “El ne rontsad a krajzlimat!” De most még
                        Margit is kijött egy pillanatra sodrából: amin utóbb maga mulatott
                        legjobban.</p>
					<p>- Szép kis katonák leszünk mi!</p>
					<p>- Csakhogy megint lenn vagyunk! - lélegzett föl a kokárdás fitoska. - Itt
                        legalább sans gêne
                         ijedezhet az ember. Odafenn mindenki fapofát
                        vág.</p>
					<p>Elhallgatott, és kissé elsápadva figyelt a kívülről bezengő hajszára.</p>
					<p>- Aida! Aida! - visszhangzott a folyosó felől. Még a szó is idegen volt,
                        barátságtalan, különös...</p>
					<p>- Így hívják azt a kutyát - magyarázta valaki.</p>
					<p>- Jajgatásnak hallatszott, vagy mintha baj volna...</p>
					<p>- De micsoda név is az: Aida vagy Ajda, vagy micsoda?</p>
					<p>- Kutyanév - nevetett Margit.</p>
					<p>- Valami történelmi név... Valami egyiptomi muzsikát jelent. Elzát kéne
                        megkérdezni.</p>
					<p>- Minden egyiptomi zenénél szebben beszél ez a kis jazz - nyújtózott a fitoska, ringatózva. - Kár, hogy a
                        légbarlangban nem lehet táncolni. Mindjárt bátorságosabb lenne a
                        hangulat...</p>
					<p>- Tudjátok, hogy odafönn lehetne? Ott van egy kis hely az asztalok
                        között...</p>
					<p>- Volna jó dolgotok, ebben a melegben?</p>
					<p>- Nem a meleg, hanem az a sok első osztályú nyomorék, aki ott látható...
                        Azokkal táncoljunk?</p>
					<p>- Egymással! - simult a fitoska szomszédnőjéhez, táncütemben tapadozó
                        testtel. A szót új robbanás zaja fojtotta el. Aida a harmadik osztályban
                        robogott. Itt több besötétített helyiség volt és még nagyobb zsúfoltság. Az
                        emberek szinte egymás hegyin-hátán hevertek: a kutya kettesével-hármasával
                        ugrotta át őket. A bűz sűrű volt, a levegőt “vágni lehetett”, Aida úrnője
                        majdnem elájult az undortól, amint ebbe a régióba ért. Minden ventillátor
                        hasztalan vergődött itt. Ebben a bűzben piszkos emberek százai lihegtek,
                        gyermekek, aggok, asszonyok, katonák, félmeztelen, vad éjszakákon át,
                        ellenőrizhetetlen promiszkuitásban, zabáltak, itták a magukkal hozott
                        italokat, óvatlanul szeretkeztek a sötétben, s aludni is tudtak, bután,
                        kábultan, a legszörnyebb zaj és robbanások közt, azzal a közönnyel, melyet
                        a durvaság és megszokás adhat. Aida ráugrott az alvókra, s akik nyugodtan
                        horkoltak tovább, míg házak omlottak, és bombák dörögtek, eszelős ordítással
                        riadtak föl könnyű lábainak érintésére. Kártyázók közé vetette magát, s
                        szétszórta a szennyes kártyákat, melyek rendes napokon talán utcai
                        szemétládák tetején figuráltak. Kiütötte a ponyvaregényt egy suhanc kezéből.
                        Másutt végigbotlott egy vonagló, gyanús embertömbön, mely nem tudott
                        hirtelen kibontakozni a sötétben. Minden fordulását új rémület fogadta,
                        saját okát sem értő izgalom. Egy nőt szülési fájdalmak leptek meg. Jajgatása
                        a kutya állati vonítására még állatibb skálával echózott. Egy hang idegesen
                        reklamálta az illetékes alorvost. Egy öreg zsidónak, ki homlokára csatolt
                        imaszíj alól, keleties hajlongások közt mormolta imáit, torkán akadt a héber
                        szó. Egy idegsokkos katona félelmesen rángatózott s hörgött.</p>
					<p>- Elébe! elébe! Rácsukni az ajtót! - kiáltoztak Aida üldözői. De Aida előtt
                        mindenki inkább kinyitotta az ajtókat... Végre túljutott így a közönség
                        számára fölszerelt termeken. Különös mellékhelyiségekbe ért, bizonyos
                        alagsori részbe, mely átmenet volt személyzeti szakasz és valami alacsony
                        rangú iroda közt, a konyhák felé vezető úton, s ahol kaszárnyabüróba illő
                        tintás íróasztalok terpedtek nagy, szürke fűtőcsőnyalábok mellett. Aida
                        egyenesen nekirontott egy őrszemnek, aki egy csukott ajtó előtt állt.</p>
					<p>- Fogja meg, János bácsi! - süvöltötték a szolgák az őrszem felé. Így esett
                        végre foglyul Aida. Harapott, kapálózott, három ember is kellett, míg
                        kezeikkel lenyűgözve ártalmatlanná tehették. Az állat nagy, meredt szemei
                        agonizáló rémületben tükrözték ezt az emberi erőszakot. Vad lelkében őserdők
                        hajszái visszhangoztak. Az első bomba ütése lehántotta róla az emberi
                        nevelés minden fegyelmét; csak a dzsungel remegő atavizmusa maradt,
                        farkasőseinek öröksége, az ismeretlen veszélyek előtt.</p>
					<p>- Mi legyen vele? - kérdezte az őrszem, míg a kutya kétségbeesett
                        erőfeszítéseket tett, hogy kiszabaduljon.</p>
					<p>Közben az alagsori helyiséget izgatott tömeg töltötte meg. Az őrszem tragikus
                        ajtót őrizett, mely mögött azok tűntek el egyenként, akiket a légbarlang
                        belsejében tartóztatott le a katonai kirendeltség. Ezek nem kis számban
                        voltak, s gyakran végképp elnyelte őket a tragikus ajtó; rémlegendák
                        bizonytalan hírei szerint olykor a mérges gázt szándékosan vezették a
                        foglyok kamráiba.</p>
					<p>Valamikor a légbarlangok közbiztonsága elég gyenge lábon állt. A zavarban
                        gyakran történtek lopások, bűntények; a gonosztevő kiaknázta a gyenge
                        idegzetű emberek halálfélelmét. Ma a legcsekélyebb zsebtolvajlás is életébe
                        kerül a tolvajnak. Ilyesmi nem is igen történik; de elég egy óvatlan szó,
                        egy elkeseredett megjegyzés, vagy csak a kellő igazolás hiánya is, hogy
                        valaki már a statárium elé kerüljön.</p>
					<p>Az izgatott tömeg, mely az alagsor lejáróinál gyülekezett, s az első zavart
                        fölhasználta, hogy letóduljon, e szerencsétlenek hozzátartozóiból állott.
                        Volt közöttük egy rajongó csoport, főleg lányokból és asszonyokból, akik
                        ijedten keresték, s félénken reklamálták valami szentjüket vagy
                        apostolukat... Apostolok minduntalan föltűntek a légbarlangokban, s
                        többnyire azonnal le is tartóztatták őket...</p>
					<p>- Ördög tudja, él-e még a maguk apostola - dörmögte az őrszem, a jóképű János
                        bácsi, miközben iparkodott a vergődő Aida állkapcsát hátraszorítani,
                        nehogy az fogaival hozzáférhessen. - Te sem élsz már soká! - mordult a
                        kutyára. - Itt nemigen teketóriázunk, még kétlábúval se!</p>
					<p>Aida hirtelen elcsöndesedett, s csak halk, fájdalmas, szűkölő hangokat
                        hallatott, mintegy végső fogyatékán erőinek.</p>
					<p>- Maga is az apostolért búsul? - förmedt a bajszos őr egy fiatal lányra, aki
                        a csoporttól kissé távolabb húzódva, láthatólag küzdött magával, hogy
                        megszólítsa.</p>
					<p>- Nem, nem! - kiáltott a leány ijedten; s kezét kulcsolva, majdhogy térdre
                        nem esve a sorsot képviselő parasztkatona előtt, hirtelen szenvedélyes
                        kérdésben fakadt ki: - Az isten áldja meg, mi lesz velük?</p>
					<p>- Mi lenne?... Háború van... Gondolja, hogy elestek! - felelt a katona. -
                        Mind elesünk, én is...</p>
					<p>A felsőbb termekből, lépcsőkön és nyitott ajtókon, tompulva szűrődött le a
                            jazz.
                    </p>
				</div>
				<div type="chapter">
					<head>VALLÁSTÖRTÉNET</head>
					<p>Aida úrnője, miután hiába alkudott, pörölt, jelenetezett, majd könyörögni,
                        majd vesztegetni próbált, beugrott egy liftbe, s visszavitette magát az első
                        osztály helyiségeibe. Ruhája csorgott az izzadságtól. A parancsnokkal akart
                        beszélni, de Schulberg azt üzente, hogy el van foglalva.</p>
					<p>- Tessék velem! - mondta a “szigorú úr”.</p>
					<p>Milyen más volt itt minden, mint odalenn! Szinte tökéletes csend és
                        nyugalom... Az egyik asztalnál halk kártyajáték állt, egy sarokban
                        sakkoztak, némelyek olvasásba látszottak merülni, itt-ott vacsorát
                        rendeltek, a beszélgetés mindenütt suttogva folyt. Egy-egy robbanásra
                        pillanatonkint megnémultak. Aida elszabadulása, Kamuthyné sikoltásán kívül,
                        alig keltett nagyobb izgalmat. Az előkelő, diszkrét klubhangulat ismét
                        helyreállt, gurgulázó, sötét robajok védnöksége alatt.</p>
					<p>A professzor csak azzal volt elfoglalva, hogy Kamuthy urat hallgatta, aki
                        iparkodott a hőst játszani. Hogy lehet így megrémülni egy kutyától! Kamuthy
                        úr a legszemérmetlenebbül visszaélt azzal a körülménnyel, hogy feleségének
                        rémülete magára vonta a figyelmet, s így senki sem vette észre, mennyire
                        elsápadt és megrezzent ő is...</p>
					<p>- Lám, ilyenek a nők! - ingerkedett szegény Líviával, aki alig tudott magához
                        térni. - S még maga akarna katona lenni! - Kamuthy úr nem győzött csúfolódni
                        az olyan katonákon, akik “ágyban, párnák közt” tartják a halált
                        “természetesnek”.</p>
					<p>A professzor látszólag kontrázott neki, de olyan túlzottan, hogy Kamuthy úr
                        gyanakodva pillantott föl: nem őt gúnyolja-e? A legtermészetesebb halál
                        volna, ha most itt becsapna egy bomba, s elpusztítaná valamennyiüket...
                        Ágyban halnak-e az erdő vadjai s a lég madarai?...</p>
					<p>Majd elkomolyodott, és hozzátette:</p>
					<p>- Bizony a természet élőlényeiből aránytalanul többen vesznek el erőszakos
                        módon, mint máshogyan. Az ember mind hívebben követi, és túllicitálja ezt a
                        hagyományt.</p>
					<p>- De itt nem filozófiáról van szó! - kiáltott Kamuthyné, s az urára támadt. -
                        Itt a saját leányáról van szó. Maga mégsem találhatja oly természetesnek,
                        hogy Elzát egyszerűen elvigyék húszéves korában, és ne engedjék élni
                        többet... Mert mit élhet még aztán? Egypár évi piszkos iszonyatot a legjobb
                        esetben. Aztán megölik, kegyetlenebbül, mint a csirkét a konyhában, mert azt
                        mégis kímélik, és befogják a szemét; de ki kíméli a katonát? Ki tudja,
                        milyen új kínzóeszközöket és fegyvereket találnak föl napról napra? Volt
                        idő, amikor borzalomnak minősítették volna a legenyhébbet, amin ma minden
                        katona az első héten keresztülmegy!</p>
					<p>- Vigyázzon, Lívia, kész háborúellenes izgatás, amit beszél! Jól tudja, ebből
                        nemcsak magának lehet baja...</p>
					<p>- Talán magának?</p>
					<p>- Azt hiszi, Elza számára közömbös a katonaságnál, milyen híre van a
                        szüleinek hadhűség szempontjából? Jobb lesz itt meggondolni, amit
                        mond...</p>
					<p>Lívia ijedten némult el. Egyik kétségbeesésből a másikba zuhant. De a tanár
                        (hivatalos személy) megnyugtatta.</p>
					<p>- Túlságos skrupulus. A harctér borzalmairól beszélni, az még nem izgatás.
                        Mennél nagyobb a “piszkos iszonyat”, annál több az érdem, akik elviselik.
                        Rég volt már, hogy a háborúban nemes hőstettek sorozatos ünnepnapjait
                        láttuk. A mai embernek nem ünnep a háború: benne él. S nemcsak dicső halált,
                        hanem piszkos iszonyatot is elvisel a közösségért, amelyhez tartozik. Ez
                        teszi éppen korunkat magasztossá.</p>
					<p>- De Elza csak nem erre született! - Kamuthyné nem merte a kor magasztosságát
                        vitatni. De Elzát ő nem így nevelte, nem ennek a kornak szellemében! Úgy
                        nevelte, mintha nem is lett volna háború. A fia elesett, és ő már azt hitte,
                        semmi köze többet a háborúval. Tudni sem akart róla. Ő meghozta a maga
                        áldozatát. Ujjongott, hogy a második gyermeke leány. Elza úgy nőtt föl, mint
                        valaki a régi, boldog, tudós gyermekekből, könyvek között, ős, nagy
                        gondolatok, nemes költészet hatásai alatt. Egészen más, mint ezek a mai,
                        háborús leányok vagy pláne a fiúk... Elzát sikerült elszigetelni, tudatosan,
                        a háború előtti kultúra légkörében. Talán az egyetlen ő, az utolsó... Talán
                        csak benne él már a régi békevilág egész gazdag lelke... Mikor még
                        szellemibb időket élt az emberiség.</p>
					<p>- Ma viszont demokratikus időket élünk, kedvesem - szólt közbe Kamuthy úr. -
                        Az egyéni kiválóságnak nincs sok becsülete. Ki hiszi el, hogy a maga
                        lányának élete értékesebb, mint a másé? Bele kell törődni, hogy mind
                        egyenlők vagyunk, nincs kerék, amely ki nem cserélhető. A mai nagyszerű
                        szervezetek nem szorultak egyes egyének külön kiválóságaira. Az, hogy
                        Elzában még háború előtti mentalitás él, nem is valami jó érv maga mellett.
                        Nem mondom, Elza tehetséges leány, s a szülő nehéz szívvel válik meg
                        gyermekétől. De ez családi ügy, ne terheljük vele a professzort...</p>
					<p>Az asszony azonban nem tudott megnyugodni.</p>
					<p>- Ha senki sem szükségesebb másnál, mért van annyi fölmentett és
                        nélkülözhetetlen?</p>
					<p>- Azok tudnak valamit, értenek valamihez, amire szükség van...</p>
					<p>Az asszony keserű megvetéssel vonta száját: mint aki jól ismer egypárat.</p>
					<p>- És ezek aztán fontosak valamiért! És Elza nem fontos!</p>
					<p>- Ugyan, legyen már esze; hát mit tud Elza? Sajnos, mindig a
                        leghaszontalanabb tudományokkal foglalkozott. Igazi lány volt. Hallani sem
                        akart arról, ami a harc céljaira szolgál! Sokszor megmondtam, hogy okosabb
                        lenne, ha valami technikai vagy vegyészeti stúdiumot választana. Nem
                        hallgatott rám. Most viheti háborúba a testét és vérét, ha a tudományos
                        képességeit másra spórolta.</p>
					<p>- Szabad nekem megkérdezni - kérdezte Schulberg professzor -, melyik az a
                        haszontalan tudomány, amellyel Elza kisasszony foglalkozik?</p>
					<p>- Kultúrtörténet - felelt Kamuthyné. - És kiváltképpen vallástörténet.</p>
					<p>- Azaz a legfeleslegesebb kuriózumok gyűjteménye - interpretálta Kamuthy úr.
                        - Ugyan kit érdekel még, milyen nyelveken beszéltek a régiek, és micsoda
                        ostobaságokban hittek? Régen volt már az, mikor évezredek óta kihalt
                        nyelveket tanítottak az iskolákban! Ma már okosabb és praktikusabb irányt
                        öltött a nevelés. Egyáltalán az egész emberi tudományosság. Igazán csak a
                        nők képesek ilyesmivel foglalkozni, akiknek nincs más dolguk. Én nem fogom
                        sajnálni ezt a kultúrát, tanár úr! Ami pedig a régi vallások és erkölcsök
                        tanulmányát illeti, az nézetem szerint nemcsak felesleges, hanem veszélyes
                        is. Az emberiség nem mindig állt a kollektív világnézet alapján, amelyen ma
                        állunk, s az avult képzelgések és spekulációk még ma is megzavarhatnak
                        egyes gyengébb fejeket. Az ilyenek aztán boldogtalanok lesznek egész
                        életükre, mert gondolkodásuk nem harmonizál azzal, amit a modern élet kíván
                        tőlük. Én csak egyetlen világnézetet akarok ismerni: azt, amely minden célt
                        alárendel, és minden erőt koncentrál a kollektív aktivitásnak, a nagy
                        harcnak szolgálatában!</p>
					<p>Míg Kamuthy úr ekként szónokolt, egy kis fekete emberke törtetett a tömegen
                        át a professzor ülőhelye felé, a tábori papok megszokott egyenruhájában.
                        (Ezek meglehetős nagy számban voltak, s többnyire kombattáns szolgálatot
                        teljesítettek. De maradt itthon is, például így a légbarlangba
                        beosztva.)</p>
					<p>- Intézkedést kérek - lihegte a papocska. - Az egész lelkészi kar többszörös
                        tiltakozása ellenére ismét profán jazz zavarja a
                        gyónásokat. A megtisztulni vágyó lelkek, akik talán, mivelünk együtt, utolsó
                        órájukat élik...</p>
					<p>- Hogy intézkedhetnék én ebben, tisztelendő atyám? - mosolygott a professzor.
                        - A rádiót központból adják le, s bizonyára ott tudják, mit
                        cselekesznek.</p>
					<p>- De ez botrány... ez nem tartható... - motyogta a fekete emberke, míg
                        visszatámolygott kápolnává szentelt kis fülkéjébe, mindazáltal erősen
                        megjuhászodva, mert a központ emlegetése s a parancsnoki hang megtette
                        hatását. A szellemi felsőség hódolt a világi előtt, mint mindig, de rossz
                        lelkiismerettel és fenntartásokkal, mint mindig...</p>
					<p>- A hadi érdek szempontjából nem kívánatos - mondta a professzor -, hogy a
                        légbarlangi időzésnek amúgy is leverő és megfélemlítő hatását még
                        gyónásokkal és utolsó kenetekkel is súlyosbítsák... - Kamuthy úr ezzel
                        szemben a jazz hatását dicsérte, mely sokkal
                        üdvösebb.</p>
					<p>- Az embernek fölpezsdíti a vérét, és szinte elkábítja, hogy nem is tudna
                        veszélyre gondolni... Én tisztelem a vallást és egyházat; de mit kell itt
                        sok gyónás? Ha van túlvilág, az, aki háborús halált hal, aki életét áldozza
                        a haza és a civilizáció védelmében, bizonnyal nem jut ott rossz helyre!</p>
					<p>A professzor nevetett.</p>
					<p>- Ez az, amit Elza kisasszony talán a mohamedánizmus
                            reneszánsz-ának nevezne... Az ön leánya, asszonyom, érdeklődéssel
                        követheti a vallásos érzés evolúcióját, ahogyan korunkban ez is mindinkább a
                        harc és a cselekvés szolgálatára idomul. A szeretet és béke avult frázisait
                        oda helyezi, ahova valók: a túlvilági ábrándok közé: s még Krisztusban is
                        azt az Istent látja, aki maga mondta híveinek: “Nem békét, hanem harcot
                        hozni jöttem én e földre!”</p>
					<p>- Ne gyötörjön, tanár úr, ne gyötörjön! - Kamuthyné nem volt tisztában a
                        professzorral. Egyik pillanatban a művelt, mindent megértő, érző szívű
                        embert látta benne, “amilyen manap már ritkaság”. Másik percben úgy tűnt föl
                        neki, hogy egy szörnyeteg előtt ül, aki hidegen bölcselkedik és játszik egy
                        halálfélelmekben remegő világ szenvedései közt. Ő tudta legjobban, hogy a
                        szeretet és béke avult frázis itt... De nem volt frázis az a szeretet, amely
                        őt a lányához fűzte. Lehet, hogy minden haszontalan, minden értéktelen már
                        ebben a világban, szépség, fiatalság, tehetség, tudomány, tisztelni nem
                        való, pusztulásra ítélt limlom mind, amiknek nincs becse, hacsak nem lehet
                        táplálni tüzükkel az öldöklés lángját - de ez, az anya szeretete és
                        közelsége lányához, ez valóság, ez érték! Ezt magában érzi, ez 
                            van, vagy volt legalább,
                        egyetlen valami! És ha egy-egy élet, a legszebb, a legígérőbb, a
                        leggazdagabb is, semmit sem jelent már a világnak: Elza élete az ő számára
                        mindent jelent, sokkal, de sokkal többet, mint a magáé, mert a világ
                        legnagyobb, leglehetetlenebb kínja valakiért aggódni, valakit elbocsátani és
                        aggódni érte, és elképzelni a szenvedéseit, és nem tudni rajta segíteni, és
                        nem látni többet! És az anyának nem lehet rossz néven venni, ha még egyszer
                        és még egyszer kérdezi, nincs-e segítség, nincs-e segítség? és mi fog
                        történni, mi fog történni?</p>
					<p>Ekkor Schulberg professzor lassan ránézett az asszonyra, gondolkozni
                        látszott, és azt kérdezte:</p>
					<p>- Hány éves a leánya, asszonyom?</p>
				</div>
				<div type="chapter">
					<head>TIZENKILENC</head>
					<p>- Tizenkilenc. - Az asszony reményben lihegett föl: talán nem minden
                        korosztályt egyszerre hívnak be! talán még van idő, és akkor még történhet
                        valami! ha idő van, minden lehetséges!</p>
					<p>Reménye nem tartott sokáig.</p>
					<p>- Sajnos, el kell készülni - mondta a professzor. - Készen kell lenni
                        mindenre. Ahogy mondtam: egész rövid időn belül. Két-három nap alatt...</p>
					<p>- De csak... Csak nem annyit jelent ez, hogy akkor rögtön be kell vonulni
                        Elzának?</p>
					<p>- A behívás rádión fog jönni, s nyilván másnapra szól.</p>
					<p>- De a kiképzés alatt még itthon lakhatik? - A fuldokló a szalmaszálba is
                        kapaszkodna, mely pillanatokkal nyújthatja életét. Kamuthyné a kislányára
                        gondolt, aki felnőttebb és önállóbb volt, mint ő, de mégiscsak kislány volt,
                        és néha odahajtotta anyjához a fejét, és akkor mind a ketten jól tudták
                        egymásról, hogy ugyanazt érzik; amíg két ilyen láng összeborulhat, addig még
                        mindig nem fagy meg minden melegség a földön... De mostanában oly ritkán
                        történt ez!... Elza mindig kevesebbet volt otthon, és mindig kevesebbet
                        mondott el abból, ami foglalkoztatta. Mindez másképp lenne, ha katona volna!
                        és Kamuthyné hirtelen elképzelte lányát, szinte látta, amint hazajön este,
                        fáradtan az egész napi gyakorlatozástól, és ő meleg ágyat vettet neki, és
                        vacsorával várja, és Elza megint a régi kisgyermek, aki elérzékenyülten
                        öleli anyját, és elmond neki mindent a káplárokról és őrmesterekről, mint
                        hajdan a tanárokról és tanítónőkről...</p>
					<p>Szinte elfelejtette, hogy mi jönne azután... Szinte kívánta ezt a rövid időt,
                        a kiképzés heteit, ami most utolsó örökkévalóságnak tűnt föl előtte, hosszú
                        életnek, mint aggastyán előtt hátralevő néhány esztendője...</p>
					<p>- A kiképzés alatt csak itthon lakhatik! - A kislányokat csak nem választják
                        el rögtön és teljesen a szüleiktől, mint a fiúkat!</p>
					<p>- Asszonyom: annál inkább megteszik ezt, mennél jobban hozzá vannak nőve ez
                        idő szerint a lányok szüleikhez. A tapasztalat azt mutatja, hogy jobb
                        egyszerre eltépni minden köteléket, mint teret engedni az érzéseknek,
                        nekifutási időt a fájdalomnak, mely nem enyhül, hanem lavinává nő... - A
                        tanár, finom érzések művelt megértője, s mint ki fogékony hallgatóra lelt,
                        szellemibb korok nyelvén zendített vigasztalást, hasonlatokkal s költői
                        eszmékkel, mint hajdan Cicero vagy Seneca. Jobb nem hagyni megnőni a
                        lavinát; így is nagy fájdalom ez, de mindennek ára van, s az érzésbeli
                        gazdagságot is meg kell fizetni. - Kivált az anyai érzés gazdagságát, amit
                        utánunk jövő korok nem soká fognak ismerni már...</p>
					<p>- Hogy mondhat ilyet? - szédült az asszony: hát micsoda tigrisanyák lesznek
                        akkor?...</p>
					<p>- A Harc államainak előbb-utóbb a spártai nevelésre kell áttérniök.</p>
					<p>- Nem elég spártai még?</p>
					<p>- Nem elég kollektív. A jövő kétségtelenül a fokozottabb kollektivitás felé
                        fog fejlődni. A gyermeket már kiskorában elveszik a szülőtől, hogy ne is
                        tudhassa, melyik az övé.</p>
					<p>- Jobb is lesz - mondta Kamuthy úr. - Ez a sok sírás-rívás elmarad
                        legalább.</p>
					<p>A jazz hirtelen megnémult. A csöndben újult erővel
                        zengett föl a ventillátorok zúgása, a kápolnafülkéből kihallatszó egyházi
                        ének és Kamuthy úr hangja. Kamuthy úr, noha egyébként konzervatív, nem volt
                        feltétlen híve a családi nevelésnek. Kész abszurdum, hogy a katonák
                        úgyszólván az anyjuk szoknyája mellől kerüljenek a harctérre... A gyermeket
                        edzeni kell első éveitől...</p>
					<p>- Azt hiszi, a maga lányának használni fog az a sok finom babusgatás, amiben
                        otthon volt része? Mindig mondtam, bánjon vele keményebben! De maga, kivált
                        mióta szegény Gézuka meghalt, csupa gyöngeség lett... Most annál nehezebb
                        lesz majd Elzának megszokni...</p>
					<p>- Hát bizony pedig sok mindent kell ott majd megszokni! - visszhangzott át
                        egy szomszéd asztal felől. Két idősb hölgy ült ott, akik, föloldódva kissé a
                        robbanások nyomott izgalmából, fölkapták Kamuthy úr szavait maguk közt, mint
                        egy beszédtárgyat. Bizonyos kedvteléssel látszottak célozni mindenféle
                        borzalmakra s a kiképzés durvaságaira.</p>
					<p>- A kiképző tisztek szigorú utasítást kaptak, jó forrásból tudom... Semmiféle
                        különbséget sem szabad tenni a nők javára, édesem... Még modor vagy
                        udvariasság tekintetében se... - Közelebb hajoltak egymáshoz, s vaskos
                        kaszárnyaadomákra emlékeztek félhangon. Kamuthyné, mint pokolbeli
                        lángocskákat érezte maga mögött szavaikat, s szörnyű volt Elzát, a nemes,
                        kényes gyermeket, képzelni fényükben. Rettenetes, rettenetes, mi várhat
                        Elzára! Rosszabb, mint a halál, rosszabb akármilyen testi szenvedésnél!</p>
					<p>A professzor nem áltatta vigasztalással. Bizony a háború egész embert kíván
                        áldozatul. Nemcsak a testi életéről kell lemondani a katonának. Oda kell
                        adni a lelket is: a férfinak gőgjét, önállóságát; a nőnek ízlését,
                        érzékenységeit, szemérmét...</p>
					<p>- De hát mindezek a lelki finomságok úgyis föltartóztathatatlan a múlt
                        lomtárába kerülnek, az egyéni élet egész dekadens kultuszával együtt,
                        amelyből kinőttek. A jövő asszonya már harcosnak születik, s mindig kevésbé
                        hoz magával oly tulajdonságokat, melyek a harcban béníthatnák.</p>
					<p>Bánta is Kamuthyné a jövő asszonyát! Minden gondolata csak Elza körül járt. A
                        leány szépsége végzetes színekben tűnt föl előtte: új, szörnyű
                        aggodalom!</p>
					<p>- Miknek lehet ott kitéve! Micsoda helyzetekbe kerülhet! Ahol nincs különbség
                        e közt a tiszta lány és az utolsó, erkölcstelen némber között! Összevissza
                        hevernek, egymás hegyin-hátán, férfiak közt, a lövészárkokban!...</p>
					<p>A tanár mosolygott.</p>
					<p>- Hát a hadvezetőség aligha lehet minden esetben nagyon kényes az erkölcsre
                        és az etikettre. De a mai lányok is mások, asszonyom, mint azelőtt voltak.
                        Mit számít a mai fiatalság előtt ez az egész dolog? A “nemi probléma”,
                        amiről valaha annyit beszéltek, ma már nem létezik. A mi ifjainknak
                        komolyabb dolguk van... Erkölcstelen nőkről sem igen lesz szó a jövőben.
                        Minden nő eleget tesz szülési kötelezettségének, s többi idejét a fronton
                        tölti, életét a hazának áldozva. Aki ezeket teljesíti, arról nem mondhatjuk,
                        hogy erkölcstelen. Tökéletes társadalmunk lassankint eltörli az
                        előítéleteket. Ma egyébként a lányok fölényesebbek és felvilágosultabbak a
                        fiúknál: kár őket félteni... Sok minden megváltozott, mióta mi fiatalok
                        voltunk, asszonyom!</p>
					<p>- Ha lánya volna, nem beszélne így! - temette tenyerébe zokogását az asszony,
                        ami Kamuthy urat végképp fölidegesítette. Most már erkölcsi és
                        illemkérdéseken fog hisztériázni? Igazán olyan, mint az őskeresztények, akik
                        jobban őrizték a lányaik szüzességét, mint az életét.</p>
					<p>- Ez hasonlít ahhoz, mikor a kutyákért vagy a könyvekért sír. Képzelje el, ha
                        a keresztény mama attól féltené a lányát a pogányok közt, hogy meglátják a
                        mellét, vagy hozzányúlnak! Hátha tüzes vasakkal tépik ki! Legjobb nem
                        gondolni erre, belenyugodni, amit a sors végez... Az Örök Harc korában
                        vagyunk, ebben a percben jöhet egy bomba, extraerős vagy extraközei, vagy
                        mondjuk valami új találmány, ami átmegy a földgumin, és akkor oda kell adni
                        az életét is - fejezte be, megnyugodva már magában, hogy ilyesmi ezúttal nem
                        fog jönni. - Hátha magát vinnék el a frontra.</p>
					<p>- Mondtam már, hogy azt szeretném legjobban... Tanár úr, az istenre kérem,
                        eszközölje ki nekem, könyörgök, és önkényt fogok jelentkezni, mihelyt lehet,
                        csinálja meg, hogy engem együtt képezzenek ki, és egy helyre osszanak be a
                        lányommal!...</p>
					<p>- De egyáltalán nem vesznek föl önkéntest, asszonyom! Már férfiakból sem. Már
                        törvényt is készítenek erről. A modern háborúnak nincs szüksége
                        önkéntesekre.</p>
					<p>- A hadsereg nem öngyilkosok Dunája - visszhangozta Kamuthy úr. - Hagyjon föl
                        már az ilyen avult romantikával! És halkabban beszéljen, Lívia!</p>
					<p>De Lívia csak annál kétségbeesettebben folytatta:</p>
					<p>- Hát nincs menekvés, nincs menekvés sehova? Elza tanult aviatikát: ha egy
                        aeroplánt tudnánk szerezni!</p>
					<p>- Ugyan hova menne? Feltéve, hogy Elza egyáltalán hajlandó volna magával
                        tartani, mert ő mégis okosabb. Ne éljen már vissza a tanár úr türelmével!
                        Először is, hogy jut aeroplánhoz? másodszor, a légi szökevényt lekapják az
                            elektromos kutyák; biztos halál; de aztán végre
                        is melyik országba menne, ahol nem soroznak?</p>
					<p>- Túl a frontvonalon! Kitörni ebből a börtönből! Akárhova! Messze mindentől!
                        Az ellenséghez! Ahova nem szabad! Egyszer kijutni ebből a pokolból és aztán
                        meghalni!</p>
					<p>Kamuthy úr először ijedten nézett körül; de aztán nevetnie kellett.</p>
					<p>- Jó még, hogy ilyen naiv és bolond, amit beszél! Komoly kellemetlenség
                        lehetne belőle. - A teremben szerencsére valami mozgalom volt, ami a
                        figyelmet elvonta. A bombázás csillapodtával újraéledt a kavargás. A két
                        idősebb nő a szomszéd asztalnál fölállt, és más hölgyekkel csoportosult az
                        asztalsorok közötti kis téren. Kamuthy úr homlokát törölgetve ismételgette:
                        - Uralkodjék magán, az isten áldja meg! - S aggódón pillantott a
                        tanárra.</p>
				</div>
				<div type="chapter">
					<head>ORVOSI TANÁCSADÓ</head>
					<p>Schulberg azonban nem látszott tragikusan venni a dolgot.</p>
					<p>- Honnan akarna voltaképp kijutni? - kérdezte, mint igazi orvos, aki belemegy
                        a beteg téveszméinek komoly tárgyalásába, hogy képtelenségüket
                        megmutassa.</p>
					<p>- Ebből a hálóból, amibe bezártak! Ebből a vonalból, amivel a fél földet
                        bekerítették!</p>
					<p>- Azt hiszi, asszonyom, csak úgy át lehet röpülni a föld egyik feléről a
                        másikra?</p>
					<p>- A modern technika számára nincs távolság - jelentette ki az asszony,
                        makacsul, ahogy még gyermekkorában szokás volt mondani.</p>
					<p>- Annál inkább az ember számára!</p>
					<p>Kamuthynéban szinte fölcsuklott a gyermekkori emlék, keserűen: oly könnyűnek
                        látszott valaha a föld egyik feléről a másikra jutni!</p>
					<p>- Hogy megszűkítették a világot!</p>
					<p>S döbbenve ismerte meg szavaiban a lánya szavait, mint a megszállott a
                        sugalmazó szellemet. Mennyit beszéltek ezekről a dolgokról a szép, okos,
                        tanuló gyermekkel, akinek friss, fiatal kalandvágya a messzeségekre
                        szomjazott, nem bírt belenyugodni, hogy azokat örökre elvágták előle! hogy
                        azokat csak régi könyvekből ismerheti! (Mert hányan hozhattak hírt
                        odatúlról, mióta a foglyok kicserélése sem divat már?)</p>
					<p>- Még ilyet gondolni is, hogy ellenséges területre menjen! -
                        elégedetlenkedett Kamuthy úr.</p>
					<p>- Akárhova! mindenütt jobb, mint itt! vademberek közé! vadállatok közé!</p>
					<p>- Hol talál ilyeneket? - kérdezte a tanár.</p>
					<p>- Csak van egy senki szigete! Van egy Északi-sark! Csak van valami lakatlan
                        hely a földkerekségen.</p>
					<p>- Nincs ellenőrizetlen. Drága asszonyom, ha sikerülne is kijutni, ami
                        teljesen valószínűtlen, a frontvonalon túlra, Elza kisasszony sorsán nem
                        javítna ezzel.</p>
					<p>- Ott nem sorozhatnák!</p>
					<p>- Még sorozhatnák is. A mai fegyelem mellett mindenkiből lehet katona, még az
                        ellenségből is. De én kurtább elbánástól félnék, asszonyom.</p>
					<p>- Micsoda elbánástól?</p>
					<p>- Ahogy elbánnak mindenütt azokkal, akik nem tudják magukat kellően igazolni.
                        S egyáltalán, akik nem illeszkednek a háborús rendbe. Mint az ura mondta,
                        asszonyom, jaj, aki a nagy masinával összeütközik: erről még ábrándozni is
                        veszélyes! Még beszélni is veszélyes!...</p>
					<p>- Az istenért, tanár úr - riadt föl az asszony ijedten -, ne hallgasson rám,
                        ne törődjön azzal, amit mondtam! Magam sem tudom, mit beszéltem! - És
                        hirtelen, mintha elfújták volna lobogását, megtört: egész lényére önvád és
                        félelem ült ki. Valósággal megőrjítette a gondolat, hogy Schulberg ébredni
                        kezdő rokonszenvét a saját vigyázatlan szavai inthetik újból óvatosságra...
                        Szerette volna a fejét az asztalba vágni, annál inkább, mert a termeken
                        átfutó mozgás idegesítette. A tanárhoz is új hírek és jelentések jöttek...
                        Kamuthy úr is, látszott, akárhová kívánta volna a feleségét, majd meghalva a
                        türelmetlenségtől, hogy a gázjelzők állásáról vagy a légiharc részleteiről
                        valamit megtudhasson.</p>
					<p>- Úgy látszik, ma itt éjszakázunk - provokálta feszülten.</p>
					<p>A terem a kavargó nőkkel mindig fojtottabb lett, mint egy álomkép. Schulberg
                        néhány csöpp frissítőt csöppentett egy üvegcséből zsebkendőjére, s tovább
                        adta az üveget.</p>
					<p>- Próbálja meg, asszonyom, kissé fölüdíti. Szigorú kort élünk - folytatta,
                        hallatlanba véve Kamuthy úr közbeszólását -, elég baj ma, akinek egy
                        emberélet fontos, akár a saját magáé, akár másé. Itt van a jelentés előttem:
                        csak ebben a légbarlangban, mióta itt ülünk, tizennégy embert adtak át a
                        statáriumnak. Gyorsabb és biztosabb útja is van a halálnak, mint a
                        fronté.</p>
					<p>Az asszony a sápadt alakra gondolt, akit az előcsarnokban fegyveresek közt
                        eltűnni látott. Ó! ez is megoldás - mily kívánatos és egyszerű!</p>
					<p>- Nekem a leggyorsabb lenne a legjobb!</p>
					<p>- Mégsem szánná ezt a leányának.</p>
					<p>- Neki is jobb lenne! - kiáltott az anya végső keserűséggel; de aztán
                        hirtelen észbe kapott: - Nem, nem! azt nem bírnám ki!... Akármit, csak élve
                        maradjon!...</p>
					<p>- Mások csak nyomoréknak kívánják a gyermekeiket, maga mindjárt halottnak -
                        mosolygott a tanár. - De Elza kisasszony aligha úszná meg ily könnyen: s egy
                        rossz beosztás a fronton valóban súlyosabb lehet a halálnál.</p>
					<p>- Nem, nem! azt sem tudom, mit beszélek! - ismételte Kamuthyné, s újból sírni
                        és könyörögni kezdett: ha büntetés jár meggondolatlan szavaiért, csak őt
                        büntessék, őt és ne a lányát, aki ártatlan!</p>
					<p>- Ki törődik azzal, hogy ártatlan? De tőlem ne féljen! Amit előttem mond,
                        attól nyugodtan alhatik. Én egy kegyetlen vén hadiorvos vagyok, s
                        megengedhetem magamnak, hogy néha behunyjam a fülemet. Néha magam is
                        kinyitom a számat. Annyi embert szállítok napról napra a frontnak, hogy
                        úgyis mellékes, amit közben érzek, gondolok, beszélek. Mi voltaképp együtt
                        érzünk, asszonyom: avult, dekadens, individualista érzések ezek... Se nem
                        szoroz, se nem oszt ma, csak fáj!...</p>
					<p>- Adjon legalább tanácsot... Mit tegyek?... Hogy mentsem meg?...</p>
					<p>- Mit lehet tenni egy tizenkilenc éves lánnyal, asszonyom? Még ha tizenkilenc
                        hónapos volna...</p>
					<p>- Hisz épp ez a rettenetes, tanár úr! ez a megbocsáthatatlan! ez az, amin
                        sohse lehet vigasztalódni! az, hogy tizenkilenc évvel ezelőtt még lett volna
                        mód rá...</p>
					<p>- De ki tudhatta azt?</p>
					<p>- Ha senki se sejtette is, nekem éreznem kellett volna... Magamnak tehetek
                        szemrehányást... Tudnom kellett volna, hogy mire Elza felnő...</p>
					<p>- Honnan az ördögből? - mordult közbe Kamuthy úr.</p>
					<p>- Ha másból nem, a maga vicceiből.</p>
					<p>- Micsoda vicceimből?</p>
					<p>- Nem emlékszik? Folyton azon viccelt, hogy a nők is legyenek katonák...
                        Tudhattam volna, hogy a legrosszabb vicc mindig beválik...</p>
					<p>- Ugyan már, Lívia! A fia elesett, és maga...</p>
					<p>- Nem elég, hogy a fiamat nem bírtam megvédeni? Hányan és hányan megteszik
                        ezt a gyermekeikkel!... Mindenki megteszi, akinek megvan hozzá a
                        tehetsége... s nekünk meglett volna...</p>
				</div>
				<div type="chapter">
					<head>AZ ORVOS DILEMMÁJA</head>
					<p>Kamuthy urat szörnyen feszélyezte ez a téma, s hozzá még az orvossal szemben,
                        akit azzal gyanúsított a hír, hogy titkon maga sem veti meg a gazdag szülők
                        erszényeinek kimeríthetetlen pénzbányáját! Kamuthy úr, mióta fia katona
                        lett, s kivált, mióta elesett, ádáz ellensége volt a csecsemőcsonkítóknak, s
                        egyáltalán mindenkinek, aki gyermekét többé-kevésbé törvénytelen utakon ki
                        tudta bújtatni a hadisors kényszerei alól. Másrészt az orvos egyúttal
                        parancsnok. Hivatalos és katonai személy! Szabad-e e helyen s a parancsnok
                        előtt ily nyíltan beszélni? Igaz, erről a visszaélésről mindenki tud, s
                        legtöbben gyakorolják is. De hivatalosan mégis az üldözendő cselekmények
                        sorába tartozik! És hátha meghallja valaki? Kamuthy úr egyre idegesebben
                        törölgette nyakát.</p>
					<p>Zavarából ismét a professzor mosolya mentette ki, aki fölényes
                        elfogulatlansággal szólalt meg, s egyáltalán nem kezelte a tárgyat úgy, mint
                        kényes témát szokás.</p>
					<p>- Nagyképűség volna ezt az úzust egyszerűen elítélni. Ami ennyire általános,
                        arra biztosan szükség van. - A rideg hatalmasság most elnézőnek látszott
                        mindennel, ami emberi. Ahol emberekről van szó, mindig kell kibúvót hagyni a
                        gyengeségnek, szelepet az érzelmek túlságainak, titkos helyet, hol a nagyon
                        is merev szigor féke észrevétlenül és jótékonyan meglazulhasson. (Aki annyi
                        életet szállított a frontnak, nyilván ezt a véleményt is
                        megkockáztathatta.)</p>
					<p>- Sőt, ha pólyás babáról lenne szó, talán magam is azt ajánlanám, persze csak
                        bizalmasan, mint barátja: forduljon egy jó és diszkrét orvoshoz - mondta s
                        szemmel láthatólag mulatott Kamuthy úr megbotránkozásán... (Itt, a közönség
                        szemeinek kereszttüzében, az ellenség alig szünetelő bombáinak kísérete
                        mellett!...) - Egy mesterséges gerincgörbülés, melyet senki sem
                        különböztethet meg a velünk születettől, nem válik javára a szépségnek, de
                        meghagyja az élet élvezésének minden képességét. Sajnos, Elza kisasszony már
                        kissé távol van attól a boldog kortól, amikor ezek az apró műtétek még
                        különösebb feltűnés nélkül végrehajthatók.</p>
					<p>- Ó... tanár úr!</p>
					<p>- Ne bánja, asszonyom! Ez úgyis amolyan végső eszköz, amit lelkiismeretes
                        orvos nehéz szívvel ajánl. Az én fiatalkoromban a művi vetélés volt ilyen.
                        Az orvos kétszer is meggondolta, hogy valakit kimentsen az Élet
                        hadseregéből: mint ahogy ma meggondolja az állami hadlétszám kárára való
                        beavatkozást. A törvény a magzat elvételét csak abban az esetben engedte
                        meg, ha az anya életét közvetlen veszély fenyegette. Akkor még nem volt meg
                        a szülési kötelezettség. Az állam joggal féltette e műtétektől
                        emberanyagának utánpótlását. Ma már ezt az utánpótlást szigorú kivetés
                        szabályozza, s az anya, aki kötelezettségének eleget tett, azontúl szabadon
                        rendelkezik testével s a benne csírázó új életekkel. De nem rendelkezik már
                        megszületett gyermekeinek életével.</p>
					<p>- Boldog, aki csírában elpusztul! - nyögte Kamuthyné.</p>
					<p>- Az orvos dilemmája most más ponton lép előtérbe - folytatta Schulberg a
                        filozofálást, mintha természetes szerepe volna, melyből a bombázás
                        elnémulása éppoly kevéssé hozta ki, mint megindulása. - Szabad-e a régi,
                        individualista világnézet szellemében, a szánalom s az úgynevezett
                        emberiesség érzései szerint eleve elvonni a hadseregtől életeket, gyermekek
                        életét, akiknek akárkik is a szüleik, kollektív fegyelmű világunkban semmi
                        esetre sem lenne igényük arra, hogy a közös háborús sors alól kivétessenek?
                        Nagy probléma, amit nemigen tudunk most itt hirteleniben eldönteni, kedves
                        uram - vetette a szót egyenesen Kamuthy úr felé. - Lehetnek esetek, mikor
                        például a család érdeke a közügy szempontjából is súlyosan esik latba.</p>
					<p>- Mért nem mentik föl akkor az illetőt?</p>
					<p>- Az ellenkeznék a háborús egyenlőséggel. Ez pedig hadfegyelmi tekintetben is
                        fontos. A XIX. század büszkén hirdette demokráciáját, mely alig volt egyéb
                        léha alkotmányosdi játéknál. Az örök harcnak is megvan a maga demokráciája:
                        s ez már komoly és életbevágó. De akárhogy van is, az ilyenféle műtét
                        nemcsak az orvos számára jár kockázattal s lelkiismereti küzdelemmel. A
                        szülő felelőssége még sokkal súlyosabb. Hisz helyrehozhatatlan lépésről van
                        szó! Gondolja csak meg, asszonyom: a leánya egész életére nyomorék lenne, s
                        valahányszor ránéz, az jutna eszébe: ez az én művem!</p>
					<p>A terem másik sarkából ismét valami szónoklatfélének foszlányai
                        hallatszottak. Különös, gyászruhás asszonyok gyülekeztek ott. Kamuthyné
                        türelmét végképp kimerítette a tanár hideg bölcselkedése; nem tudta, mi
                        célra tör.</p>
					<p>- Mit tesz az, ha nyomorék? Csak éljen! csak legyen!...</p>
					<p>- Csak enyém legyen, csak velem maradjon! - egészítette ki Schulberg, valami
                        enyhe orvosi csúfolódással.</p>
					<p>Szemrehányó könnyek feleltek, s bennük csillogott a harctér minden réme. Hisz
                        ha valami hősi kockázat volna csak! ideig-óráig tartó harc!</p>
					<p>- Akkor talán én is azt mondanám: inkább a legnagyobb szenvedés és veszély,
                        mint hogy életfogytiglan nyomorék legyen. De nem veszélyről, hanem halálról
                        van itt szó! Kínozzák, kínozzák, s végre is megölik! És mennél későbben,
                        annál rosszabb! Annál több a kínzás, a borzalom! Csak elgondolni is! - esett
                        vissza saját gyötrelmének önzésébe. - Elviszik, és nem is látom többet! De
                        ha látom is, mennyi időre? Mert megint és megint elviszik, amíg csak egyszer
                        végképp oda nem marad! Mennél későbben, annál rosszabb! Annál tovább tart az
                        aggódás! Neki a szenvedés, nekem az aggódás! És tudni, hogy min aggódom, az
                        előbb vagy utóbb kikerülhetetlen megtörténik! Mert előbb vagy utóbb
                        mégiscsak elesik. Régebben is volt háború, de akkor az emberek hitték, hogy
                        annak egyszer majd vége lesz. Mikor még a fiamért aggódtam, titokban
                        mégiscsak remélhettem. Manapság mit lehet már remélni? Százszor inkább
                        legyen nyomorék! Ha vak volna vagy féllábú, vagy félkezű, vagy süket!...</p>
					<p>- Hogy mondhat ilyet egy anya? - mordult föl Kamuthy úr. De az asszonyt
                        ezúttal nem lehetett elhallgattatni.</p>
					<p>- Mit tetteti magát? Maga is jól tudja, hogy a vak, a nyomorék nem olyan
                        kiközösített, nem olyan rab, mint a katonák azokban a rettenetes vackokban,
                        árkokban és alagutakban! Inkább zuhanna le az aeroplánról, s törné össze
                        magát! - zokogott föl oly hangosan, hogy Kamuthy úr ijedten nézett körül, s
                        tehetetlen ismételte:</p>
					<p>- Hogy beszélhet így egy anya?</p>
					<p>- Az anyák mind pozitivisták - mondta a professzor. - Őket nem tévesztik meg
                        a frázisok és előítéletek. Ők egyszerűen megcsinálják gyermekeik életének
                        számvetését, és a kisebb rosszat választják. Ki tagadhatja, hogy nyomoréknak
                        lenni az egyén szempontjából kisebb rossz? Ezek alighanem mind így
                        gondolkoznak... ha őszinték - mutatott széles gesztussal végig a termen,
                        amerre egy férficsoportot látott ácsorogni, külön maradva a nőktől.</p>
					<p>Oda se kellett nézni: bizonyos volt, hogy e front mögötti férfiak többsége
                        fekete szemüveget vagy mankót hord. A civil kabátujjak és nadrágszárak jó
                        része üresen lobogott, mint a madárijesztők gúnyája.</p>
					<p>- Még az életveszélyt nem tekintve is - elmélkedett tovább a professzor-, mi
                        rosszabb: ha a test nyomorék, vagy ha a lélek nyomorodik meg? A lélek pedig
                        óhatatlanul megnyomorodik a harctéren, ahol nincs többé egyetlen szabad
                        gondolata, sem ideje, sem ereje, sem kedve, hogy egyáltalán lélek
                        maradjon... Hogy több legyen a mindennek kitett test kicsiny és nem sokat
                        érő lámpásánál... Én megértem, teljesen megértem... főleg ha Elza
                        kisasszonyra gondolok, aki bizonnyal csupa lélek, tele szomjúsággal...
                        tudásra, kultúrára, ahogy őt az imént lefestette, asszonyom... Ó, értem
                        jönnek! - ugrott föl hirtelen. - Parancs a központból... bocsánat...</p>
					<p>S fölugrott, s elsietett, szinte a szó közepén, egyedül hagyva
                        Kamuthyékat.</p>
				</div>
				<div type="chapter">
					<head>BESZÉLGETÉSEK ÉS SZÓNOKLATOK</head>
					<p>- Úgy látszik, mégsem alszunk itt - mondta Kamuthy úr, kopasz homlokát
                        törölve.</p>
					<p>- Miből gondolja? - szipogta az asszony... Ha Kamuthy úr alig várta, hogy
                        kiszabaduljon innét, a felesége viszont ítéletnapig is elült volna, bűzben,
                        hőségben, s akár a legsűrűbb bombázás közt is, türelmesen, míg csak a
                        legcsekélyebb reménye lehetett még egy szót válthatni a professzorral.</p>
					<p>- Parancs a központból - fontoskodott a férj -, ez csak a zár föloldására
                        vonatkozhatik. - És óráját nézte. - Pár óra mindenesetre kell, míg az
                        utcákat gáztalanítják. De húsz perce legalább már, hogy az utolsó robbanást
                        hallottuk. Csak egy pincérlányt látnék valahol!</p>
					<p>A pincérlányokat elnyelte a szónokló női gyűlés. Kamuthy úr fölkelt felesége
                        mellől, s az ácsorgók felé közeledett.</p>
					<p>- Ránk férne egy kis ablaknyitás, uraim! A támadásnak nyilván vége már...</p>
					<p>- Ha klór lett volna, rég kinn ülnénk az erkélyen...</p>
					<p>- Bár ülnénk! - szólt egy falábas úr. - Szeretem nézni a magasból, ahogy a
                        gázok ülepednek. Szép, sárga, foszladozó felhők a kövezeten...</p>
					<p>- S ahogy a halottakat fölszedik a maszkák - tette hozzá egy félkezű. -
                        Legutóbb is halomra hevert a Tank utcán. Némelyik egész meztelen volt,
                        letépte ruháit, és összevissza ütötte magát, csupa vér... De akkor nem klór
                        volt...</p>
					<p>- Valami arsin... Attól őrülnek meg...</p>
					<p>- Mindnyájunkat érhet baleset - mondta egy vak, elkomolyodva. - Másodperceken
                        múlhatik...</p>
					<p>- És annyi minden máson... Az ember mindig el lehet készülve... Mi van
                        például ma? Gyanús, hogy a tetőablakokat sem nyitják meg...</p>
					<p>- Valami nem rendes van a dologban - vélte Kamuthy úr. - A professzor nagyon
                        zárkózott.</p>
					<p>- Dichlorethylsulfid - mondta a falábú.</p>
					<p>- Akkor azért az ablakot hamar kinyithatnák, ha az erkélyt nem is. Sőt az
                        erkélyre is kimehetnénk, csak ne érjünk semmihez, amiben a méreg
                        megtapadhatott.</p>
					<p>- Lehet is arra vigyázni! Egy nővérem ma is betege a mustárgáznak. Valahol
                        egy korláthoz támaszkodott, pedig már két hónappal a raid
                        után, és végigmarta a karját...</p>
					<p>- De nem is kaptunk magasságjelzést - mondta a falábú. - Azt se tudjuk,
                        meddig ér föl a gáz az utcán.</p>
					<p>- És micsoda légi ütközet volt ez? - kérdezte egy sovány, beteg fiatalember,
                        a rádióújság munkatársa, akit szolgálaton kívül ért a vészjel. - Én nagyon
                        jól tudom, hogyan megy ez. Nem kell mindent szó szerint venni, amit a rádió
                        bead. A robbanások egyáltalán nem vallottak légi ütközetre! Inkább épületek
                        bombázására. A röpülök ellen szánt lövedékek egész más hangot adnak.</p>
					<p>- Azt mondják - tódította a vak ember -, titkos légbarlangot fedeztek föl.
                        Kémek és szökevények tanyáztak benne. Ezt lőtték össze, a légi ütközet csak
                        színlelt ürügy.</p>
					<p>- Ezért kellett nekünk itt fuldokolni a bűzben.</p>
					<p>- Nagyon könnyen lehet - mondta Kamuthy úr, s beszélni kezdte az iménti
                        erkélyjelenetet, és hogy a gázjelző egyáltalán semmi
                        gázt sem mutatott.</p>
					<p>- Talán valami újfajta gáz van itt, amit a készülék nem tud konstatálni.</p>
					<p>- Akkor a laboratórium konstatálná. El tetszik feledni, hogy a légbarlangnak
                        laboratóriuma is van, s oda minden magasságban vezetnek kémcsövek.</p>
					<p>- Úgy van: a modern légbarlang az emberi szellemnek valóságos diadala -
                        echózta Kamuthy úr, beavatottan. - De persze abszolút biztonsággal mégsem
                        véd - tette hozzá, babonás óvatosságból, félvén túlságos elbizakodottnak
                        látszani a sors előtt.</p>
					<p>- A frontokon új gázok jelentek meg - újságolta a rádiózsurnaliszta. - Ezek
                        nem anyaguk mennyiségével hatnak, hanem továbbterjednek, mint a
                        baktériumok, megbontva és megfertőzve a levegőt...</p>
					<p>- Minden lehetséges - mondta a falábú. - Napról napra várom, hogy a gáz
                        egyszer átmegy a falakon... az eddigi légzárókon... megolvasztja a
                        záróanyagokat...</p>
					<p>- Nincs, amit ki nem lehet védeni - nyugtatta meg magát Kamuthy úr. - A
                        háborús technika ma már nem ismer lehetetlent.</p>
					<p>- Ez igaz. A fizika megcsinálta a halálsugarak semlegesítését. A kémia sem
                        marad adós a legbomlasztóbb gázok ellenszerével sem.</p>
					<p>- De micsoda pusztulás addig is.</p>
					<p>- Azt tanultuk az iskolában: Légy kész minden percben a halálra, s ne
                        gondold, hogy nélkülözhetetlen vagy e földön!</p>
					<p>- Alkalmas jelszó a hölgyeknek! - vigyorgott a rádiós.</p>
					<p>- Hogy bírnak ezek még szónokolni ebben a hőségben!?- mondta Kamuthy úr, a
                        nőkre célozva, akik valóban tudomást sem látszottak venni a fojtó melegről.
                        Egy szürke ruhás, zömök lány beszélt s most jól lehetett hallani minden
                        szavát.</p>
					<p>- A női nemet valamikor gyöngébb nemnek szokták csúfolni. Gyengének és
                        gyávának mondtak bennünket, mert csak a durva erőszak s nyers fizikai
                        bátorság imponált. Ma már nem élünk a durva erőszak korában. Mit érnek ma a
                        híres férfierények, asszonytestvéreim? Mivel különbek ők minálunk, a
                        fojtógáz és halálsugár előtt? Előre, asszonyok! A mi időnk erényei asszonyi
                        erények. Kitartás, önfeláldozás, türelem bennünk több van, mint őbennük.
                        Ölni és halni mi is tudunk; s nemünk nagyobb dicsőségére még gyermeket is
                        szülünk magunk helyett. Emlékeztek, asszonytestvéreim, a régi legendára a
                        székely amazonról, aki egy és ugyanazon napon agyonlőtt három török
                        fosztogatót, s aztán bevonulva ágyasházába, napvilágra hozta hármas ikreit?
                        A nő egyformán képes kioltani az ellenség életét, kockáztatni a magáét, s új
                        életeket adni a hazának!</p>
					<p>Kamuthy úr a feleségét kereste szemével.</p>
					<p>- Maga mért nem tart a többi asszonnyal? Még azt találják hinni, hogy ki
                        akarja vonni magát az általános lelkesedésből, és rontani a hangulatot.</p>
					<p>S csakugyan, a szónokhölgy is észrevette az asszonyt, aki egyedül ült
                        asztalánál, távol, kábultan, elmerülve.</p>
					<p>- Testvéreim, asszonyok! - kezdte, rögtönző népszónokok kedvelt fogásával,
                        kik szívesen veszik céltáblául a hallgatóság egyes tagjait. - Látom, hogy
                        van köztetek, aki félrehúzódik, s nem vegyült még közénk. Nem tud vagy nem
                        akar kilépni előkelő zárkózottságából? Ha nem akarna, nincsen szavunk hozzá.
                        Majd kényszeríti őt az idők parancsszava! Az nem lesz szelíd szó.
                        Figyelmeztetem, hogy nem olyan kort élünk, amikor az ember büntetlenül a
                        saját úgynevezett hangulatába merülhet. Úgy látom, rosszkedvű: talán bánata
                        van. Mindannyiunknak van. Nincs senki közülünk, akinek ott ne hullt volna
                        valakije, a hadak árkában!</p>
					<p>- Igaz! - helyeselt egy nevetős képű fiatalasszony.</p>
					<p>- Mindnyájan gyászolunk, asszonyok! Másért sem élünk már réges-rég, mint hogy
                        legyen, aki gyászol, és gyászban jár! De mi értelme manap még a gyásznak?
                        Méltó ez az élet mihozzánk, asszonyok? A harcnak nincs szüksége gyászra és
                        gyászolókra. Nekem férjem és két fiam maradt a harctéren.</p>
					<p>- Nekem apám és férjem - mondta a nevetős szemű.</p>
					<p>- Nekem három férjem - kontrázta egy csöpp hölgy, aki szinte gyermeknek
                        látszott.</p>
					<p>- Nekem már négy bátyám. Az ötödikről nincs hír egy év óta - csipogta az a
                        lány, aki a menetszázados fiúval a fülkébe lopózott. Most észrevétlenül
                        előkerült, hajához emelt karokkal nyújtózva.</p>
					<p>- Eddig hordtam a gyászruhát, testvéreim - folytatta a szónok. - Ezentúl nem
                        hordom. Nem gyászolunk többé: a mi sorsunk sem más, mint azoké, akikért
                        gyászoltunk. Ez a legjobb orvossága a gyásznak: egyforma veszélyek, ugyanaz
                        az élet, ugyanaz a halál! Mi is megyünk! Együtt megyünk, és együtt
                        pusztulunk! Vagy ha elválunk, úgy válunk el, mint a bajtársak; egyik sem
                        kockáztat többet a másiknál. Vége a sok sírás-rívásnak, a folytonos
                        búcsúzásoknak, amik annyi asszony fiatal éveit elkeserítették! Én négyszer
                        búcsúztam el a férjemtől, negyedszer nem jött vissza! Négyszer tölthettem
                        vele egypár hetet...Ennyi volt az egész!</p>
					<p>- Én két napot az enyémmel összesen - mondta a nevetős.</p>
					<p>- Ó, én hányszor éltem át ezt! - mondta az az asszony, akinek három férje
                        esett el. - Az ember hozzászokik.</p>
					<p>- Mit affektálnak? - mondta a haját igazító leány. - Ki hiszi el, hogy így
                        búsulnak? Mit lehet búsulni pár napért vagy hétért? pár napi vagy heti
                        valakiért? Mindig akad másik. Persze van, akit nehéz pótolni - kacsintott
                        vissza a katonaruhás fiúra, aki mögötte állt. - De ezek itt! Fogadjunk, mind
                        lánybarátsággal vigasztalódik...</p>
					<p>- Más, ha tudom, hogy nekem is menni kell! Minket is széttéphet a gránát,
                        árokba fojthat a gáz: nem kesergünk többet utánuk, asszonyok! Minket sem vár
                        hosszabb élet vagy szebb halál! - kiáltott a szónok. S itt hirtelen megint
                        Kamuthynéra esett a tekintete. Az asszony nem bírta már: azt hitte, elájul.
                        Mindig rájött ez az állapot, hosszabb légbarlangi időzés után. A füle
                        zúgott, szeme előtt elzöldült a világ, hányás kerülgette, és minden forgott
                        vele. Már minden mindegy volt... A terem lármájában, mint valami iszonyú
                        tölcsérben fuldoklott. Ekkor egyszerre mintha megrepedt volna a tölcsér,
                        éles, reszelő hang hasított végig mindenen. Úgy vágta ketté a szónok
                        beszédét, mint a fűrész. Mintha egy csapásra eltűnt volna minden: csak ez a
                        hang maradt.</p>
					<p>Ez volt a nyitás első szirénája.</p>
					<p>Mindenki várta, s mégis váratlan jött.</p>
					<p>Más hang volt, mint ami a zárást jelezte. Ez nem folytonos, hanem szaggatott,
                        s dagadásában és elhalkulásában a szabadulás ígérete zengett. Szabadulni,
                        kilépni innen... friss levegő... maradozó vagy képzelt gázszagok...
                        Kamuthynéval himbált az idő. Görcsösen fogózott az asztalon fekvő könyvbe.
                        Ez még csak az első jelzés volt, még órák is eltelhetnek a zárak végső
                        föloldásáig... A professzor azt mondta, visszajön...</p>
					<p>- Oromzati ablakok! - röpült a parancs végig a termeken. Csikorgó, csavaros
                        készülékek léptek működésbe, s a legfelső légzárók lassan
                        széjjelcsúsztak.</p>
					<p>Pár perc múlva érződni kezdett a terem megfülledt bűzében valami titkos
                        mozdulás, bujkáló frissülés, mint egy idegen íz. A csoportozatok
                        foszladoztak; sokan besiettek fülkéikbe, hogy holmijukat és gyermekeiket
                        rendbe hozzák, mielőtt a kapuk föltárulnak. Erre ugyan még bőven volt idő,
                        de valamivel csillapítani kellett a türelmetlenséget, mely mindenkit
                        elfogott a szirénajel hallatára.</p>
					<p>- Mindjárt máshogy érzi magát az ember! - nyújtózott Kamuthy úr. A rádión egy
                        kábító, hangos győzelmi himnusz zengett, jazzütemben.
                        Egyszerre megjelent Schulberg, a parancsnoki fülke bejáratánál, egyenruhás
                        kísérőktől körülvéve. Kamuthyné szédülten pillantott rá a zsivajon át.</p>
					<p>- Jöjjön - mondta Kamuthy úr. - Illik elbúcsúzni a professzortól.</p>
					<p>A professzor azonban már jött az asszony felé, hirtelen elválva kísérőitől,
                        mintha nem akarná, hogy azok meghallják szavait.</p>
					<p>- Asszonyom - mondta -, nem fejeztük be beszélgetésünket. Szeretném, ha
                        elhozná hozzám Elza kisasszonyt... Szeretném megismerni, akiről annyi szépet
                        hallok... Igen, holnap vagy holnapután... a rendelőórám alatt biztosan
                        megtalál...</p>
				</div>
			</div>
			<div type="chapter">
				<head>
                    MÁSODIK JEGYZET
                    KAMUTHYNÉ KÖNYVBŐL KÉSZÜL SCHULBERG MEGLÁTOGATÁSÁRA
                </head>
				<p>
                    Kamuthyné csakugyan hazavitte a Kis Földről szóló könyvet.
                        Olvasni is kezdte, noha nehezen tudott e napokban a betűre figyelni. De
                        Schulberg bizonnyal kérdezni fogja benyomásait... Készült, mint aki vizsga
                        előtt áll.
                </p>
				<p>
                    A könyv szövege helyenkint elég talányosnak tűnt föl előtte. A
                        modern tudomány, laikus számára, elképesztőbb a tündérmesénél. Igaz, hogy
                        ez a könyv, mint afféle “regényes életrajz”, egyenesen a nagyközönségnek
                        készült, s témájának inkább szenzációs, mint tudományos oldalát fitogtatta.
                        Volt benne valami zsurnalisztikus. Nagyobb felét a különböző “személyes
                        benyomások” és interjúk sorozata töltötte meg. A szerző ezzel tudós hősének
                        eleven alakját iparkodott kirajzolni, s alkotásáról, a mesterséges
                        égitestről, legalább némi külsőleges fogalmat adni azoknak a benyomásán
                        keresztül, akik látták.
                </p>
				<p>
                    A Kis Föld ismertetése kiesik Kamuthyék történetének
                        vonalából. Az elbeszélés menetét megszakítaná a Schulberg könyvéből való
                        idézgetés. Jobb, ha itt, külön, áll néhány lap belőle, lehetőleg szó
                        szerinti fordításban, mielőtt még a légbarlangi éjét követő izgatott napok
                        krónikája megkezdődnék. A következő passzusok leírását adják egy
                        látogatásnak, melyet a könyv szerzője más előkelő vendégek kíséretében a
                        nagy experimentum céljaira fönntartott területen tett, s melyről a személyes
                        élmény emlékét őrizte. A Zoológiai Kert kapui mellett kellett elmenniök, s
                        már messziről látták a keringő nagy gömböt. Egy fiatal százados, a
                        legismertebb arisztokrata családok egyikének tagja, haladt elöl, s a többiek
                        együtt kanyarodtak föl nyomában a Glóbus platójához vezető lépcsőkön, “lesve
                        a tudós szavait, melyek eleinte töredezettek és zavartak voltak, de
                        lassankint fölszabadultak a nagyszerű Mű előtt, s különös zengést nyertek a
                        hatalmas Domborulat echójában”.
                </p>
				<p>
                    “A szerény, japános ember hevülten állott a nagy, üveges
                        csillogás dicsfénye alatt, széttárt felöltője lobogott a széltől. Az
                        üvegfény mögött vadul forgott az óriás, barna Gömb. A látvány szédítő volt.
                        Szinte úgy lehetett érezni, hogy a forgás magával ragadja az alkotót is,
                        vagy hogy néma Glóbus, hanem a nézők keringnek... Marianne, a tudós leánya,
                        szeme elé kapta kesztyűs kezét.
                </p>
				<p>
                    - Mindig azt hiszem, hogy rám dől az egész!
                </p>
				<p>
                    A Gömbön így, szabad szemmel alig lehetett kivenni valamit:
                        egyetlen szemvesztő, barna sodródás volt az egész felület. A frivol
                        kíváncsiság hiába kereste rajta az élet megjelent csíráinak friss
                        szenzációját. Annál inkább magára vonta a figyelmet a külső csillogás.
                </p>
				<p>
                    - Az ember nem hinné, hogy nincs üvegburokban.
                </p>
				<p>
                    - Csillog. Tükröz. Kékes.
                </p>
				<p>
                    - Mint egy óriás szappanbuborék.
                </p>
				<p>
                    A tudóst a kérdések mind mélyebbre vitték művének tudományos
                        értelmezésébe; mennél jobban magyarázott, annál kevésbé tudtuk követni.
                        Hangja különben is halk volt, s elveszett a különös echóban. A hallgatók
                        tábora szétesett, s egymásnak kezdtek magyarázgatni, ki-ki a saját nívóján.
                        A Kis Föld csakugyan olyan volt, mintha egy fénylő szappanbuborékba volna
                        bezárva.
                </p>
				<p>
                    - Még forog is, mint a szappanbuborék hártyája!
                </p>
				<p>
                    S valóban, ami szilárd üvegnek látszott első tekintetre, a
                        burok is forgott: lassan, nedvesen, áramlott, örvénylett.
                </p>
				<p>
                    Volt, aki tudni vélte, hogy az megsűrűsödött, folyékony
                        levegő, egy légüres buborék határán.
                </p>
				<p>
                    - A folyékony levegő kékes színű.
                </p>
				<p>
                    - S a léghatár tükrözik, mint a vizek szintje.
                </p>
				<p>
                    - Ez egy örvénylés, mely ürességet csinál magában:
                        összegombolyítja a levegőt, és belül kiüríti. Ahogy az örvényforgó lyukat
                        csinál a vízben.
                </p>
				<p>
                    Voltaképp senki sem értett ebből semmit. Légörvény 
                        és buborék laikus képek voltak.
                </p>
				<p>
                    - Ha a légüres tér van belül, a buboréknak össze kellene
                        roppannia a környező légtenger nyomása alatt…
                </p>
				<p>
                    X., az ismert zsurnaliszta, akinek már több riportját idéztük
                        a Kis Földről, beavatott arccal magyarázta:
                </p>
				<p>
                    - Épp ennek megakadályozására szolgál a mesterségesen
                        előidézett örvénylés. A levegő nyomása, azaz súlya a légmolekulák
                        mozgásaitól függ. Itt a mozgásokat sikerült úgy eloszlatni, hogy azok
                        kivétel nélkül a gömbfelület érintőjének irányában sodródnak, s a nyomás
                        sehol sem irányul a gömb belseje felé... Nagyon egyszerű - tette hozzá.
                </p>
				<p>
                    Kívülről, a Zoológiai Kertből a páva visítása hasított a
                        forgás surranó gépzaján át. Zebrák nyerítettek: mintha csikorgó kútszivattyú
                        skálázna.
                </p>
				<p>
                    Elszántam magam, hogy magához a Glóbus alkotójához
                        fordulok.
                </p>
				<p>
                    - Hogyan is van ez, Eccellenza? A Kis Föld légüres térben
                        kering?
                </p>
				<p>
                    - Levegő nélkül nem képzelhető élet - felelte a tudós. -
                        A mesterséges égitestnek is megvan a légköre, azonos
                        összetételű a mi földünk atmoszférájával. De szükség volt egy légüres
                        rétegre, mely ezt az atmoszférát a miénktől elszigetelje, s annak nyomása
                        alól fölszabadítsa. Szükség volt főleg arra, hogy a Kis Földet és légkörét
                        hőmérséklet tekintetében a környező temperatúrától teljességgel
                        függetlenítsük. A hőmérsékleti kérdések az eleven glóbus megalkotásánál a
                        legnagyobb szerepet játszották.
                </p>
				<p>
                    - Akár a melegházi kertészetben.
                </p>
				<p>
                    - Gyakorlatilag azt lehet mondani, hogy a kísérleti földet
                        fagyos védőburok veszi körül. Az űr hőmérséke az abszolút zéró fok. A
                        környező légörvényt komplikált áramlások tartják állandóan a kritikus hőfok
                        alatt. Ez az egész örvénylés a tökéletes zárótok feladatát tölti be;
                        ráhullott esőt, párát azonnal megfagyaszt, s a gömbfelület mentén hó
                        alakjában sodor le, a szélben úszó porral s más idegen anyagokkal együtt,
                        úgyhogy, mint látni lehet, a külső gömb alján havas szemét gyűl össze, s
                        megolvadva, mint sárvíz csorog le a fölfogására szánt csatornába.
                </p>
				<p>
                    Közben, mintegy szavainak illusztrálására és borravaló
                        reményében a szolga egy fecskendőből vizet permetezett a Glóbus felé. A víz
                        csakugyan azonnal hóvá fagyott, és lesodródott az átlátszó külső gömb
                        aljára. Egy látogató összegyűrt villamosjegyet dobott neki a gömbfalnak. A
                        papiros beleütődött az üveges fénybe, és simán lecsúszott.
                </p>
				<p>
                    - S belül, az űrben, forog a kis földgömb! Egy egész önálló
                        hőmérséklet- és nedvességrendszer, csupán a Nap sugárzásától befolyásolva,
                        mely biztosítja a párolgásoknak és lecsapódásoknak ugyanazt a játékát, amit
                        a mi nagy földünkön látunk. Ez a játék a Glóbus élete, s ez teszi rajta
                        lehetségessé az életet. Íme, egy külön kis égitest: külön körútja a víznek,
                        folyók, áramló tengerek, változó felhőzet, kicsiben! Mikor sorsának
                        indítottam, forrongó, tüzes, káotikus gömb volt. Termékeny hűlések és
                        higgadások, kiszámított geológiai kataklizmák után az új világ térképe most
                        kezd kialakulni.
                </p>
				<p>
                    A fiatal tiszt a glóbusra meredt.
                </p>
				<p>
                    - Az én szememnek éppoly tagolatlan massza most is, mint
                        volt.
                </p>
				<p>
                    - A gyors forgás olvasztja így eggyé. S e célra szolgál éppen
                        a kronomikroszkóp.
                </p>
				<p>
                    - Minő célra?
                </p>
				<p>
                    - Hogy a forgást a szem számára meglassítsa. Einstein óta
                        tudjuk, hogy az idő éppoly relatív, mint a tér. Az időt tehát éppúgy lehet
                        nagyítani, mint a teret. Más szóval lassítani, hogy a két pontja közti
                        távolság megnyúljon. Ez persze sajátságos következésekkel jár az egyidejűség
                        elméletére vonatkozólag, melyeket hosszas lenne most ismertetni. De
                        gondoljunk csak a lassított filmre, s a dolog nem tűnik föl csodálatosnak. A
                        kronomikroszkópon keresztül egy pillantást vethetünk az Új Föld geográfiai
                        formációjára.
                </p>
				<p>
                    A Glóbus körül, tág körben, különös vasszékek álltak,
                        mozgatható állványokon, páros üléssel; Marianne és a fiatal tiszt már föl is
                        telepedtek az egyikre. Az időoptikai készülék az ülések elé volt szerelve. A
                        tudós a magas szék lépcsőjére állt, és beigazította a készüléket. Először az
                        időszabályozót csavarta meg. Érdekes volt látni, amint a nagy Gömb forgása
                        fokozatosan meglassúdott, s egymás után tűntek elő a tengerek és
                        szárazföldek határai, kirajzolódva, mint egy földabroszon.
                </p>
				<p>
                    Marianne már ismerte a szerkezetet, s játékból, hirtelen
                        visszacsavarta, mire a nagy gömb rögtön ismét észvesztő forgásba
                        kezdett.
                </p>
				<p>
                    - Mindjárt szétfreccsen a tenger!
                </p>
				<p>
                    A tudós nevetett.
                </p>
				<p>
                    - Azt a centripetális erő megakadályozza. Nagyobb baj, hogy a
                        nagy Föld vonzóereje érvényesül a kis glóbusszal szemben is, ezt még nem
                        tudtuk egészen kiküszöbölni. Folynak bizonyos kísérletek a gravitációs
                        ernyőkkel; de ennek megvannak a nehézségei. Kívánnunk kell, hogy a
                        kísérletek eredményre vezessenek, mielőtt még a kis glóbuson megjelent élet
                        elszakadna a talajtól, s mozgó, állati létté válna. Egyelőre ezt még
                        egészen kezdetleges organizmusok képviselik. Állati és növényi fejlődés még
                        nem vált külön; röghöz kötött fehérjemasszákról van szó, melyek a földünkön
                        ma is élő baktériumspórákhoz hasonlóak: egyszerű, homogén tömegek az
                        ülepedni kezdő nedvességben, sejtmag nélkül. Mégis ezeknek az alaktalan
                        sejttömegeknek megjelenését túlzás nélkül lehet az emberi tudomány nagy
                        eseményének mondani, mert a legrejtélyesebb kérdést oldja meg mintegy
                        tapasztalati úton, amelyről a Tudás valaha álmodhatott. Aki ezekre veti
                        pillantását, a Teremtés csodáját lesi meg.
                </p>
				<p>
                    A tudós egy emelőgombra nyomta ujját, mely megindította a
                        vasszék szerkezetét. A szék hirtelen fölemelkedett ércállványain, mint egy
                        különös lift, s másodpercek alatt a tiszta, őszi égalj kék magasságaiba
                        lökődött. Csuklókon és karokon fordulva, mint egy élőlény, céltudatosan
                        nyomult a nagy glóbusnak egy meghatározott pontja felé.
                </p>
				<p>
                    - Dubois-Reymond még tizenkét világrejtélyt ismert. Naegeli
                        már Darwin századában kimondta, hogy csoda volna, ha nem volna öntermődés.
                        Most lehullt az utolsó fátyol is. Az ember megszabadult az élet 
                        mitológiájától, s tisztán látja a világ egységes
                        mechanizmusát.
                </p>
				<p>
                    A kis glóbus hirtelen megmozdult, s nőni kezdett a lencsére
                        tapasztott szemek előtt: a tudós a téri nagyítás csavarát forgatta meg.
                        Marianne szinte azt hitte, ráesik a gömb; oly rohanvást jött közelebb s
                        közelebb. Már csak a felület egy részét lehetett látni, mindig kisebb
                        részét, mindig nagyobb és nagyobb arányokban. A hegyek és dudorok
                        kirajzolódtak, szembetornyosodtak. A táj fölött felhőrongyok lengtek. A
                        látképet egy foltnyi párolgó nedvesség töltötte be.
                </p>
				<p>
                    - Gőgünkből és méltóságunkból engednünk kell! - kiáltott a
                        tudós. - Testvérei vagyunk a földnek és víznek, s kuzinjai a kőzetnek és
                        fémeknek. Az élet nem külön csoda többé, s az ember egyszerű és alázatos
                        láncszem a fejlődés gépi láncolatában. Ezek a különös és nem nagyon előkelő
                        őslények összekötnek bennünket a sárral, melyből lettünk.
                </p>
				<p>
                    - Apa úgy beszél, mint egy pap - nevetett Marianne. - Porból
                        vagy, s porrá lesz.
                </p>
				<p>
                    - És mégis: nagy az Ember! - folytatta a tudós. - Nincs többé
                        titok előtte, s megérett arra, hogy teremtsen, mint az Isten. Ez a kis föld
                        nem kisebb dolog a világmindenségben, mint a mi nagy földünk, mert a
                        végtelenség előtt minden csak relatív. Egy új égitestet alkottunk, amely,
                        mióta az élet is megjelent rajta, megszűnt játék lenni. A lencsék alatt
                        látható őslényekből kialakul a növény- és állatvilág, s eljön majd az érzés
                        és szenvedés, mely nem kevésbé igazi és komoly érzés és szenvedés lesz,
                        mintha az érző és szenvedő lényeket közvetlenül az Isten teremtette volna.
                        Meg kell születni előbb-utóbb az embernek is, a kis embernek, aki nem lesz
                        kisebb, mint mi: magunkhoz hasonlót alkottunk. Vágy, elégedetlenség,
                        szeretet s gyűlölet, emberi harcok és fájdalmak áramlása fog megindulni.
                        Rövid órákban hosszú esztendők s gazdag életek fognak tömörülni, s pár
                        évtized alatt lejátszódik a világtörténet. Tanúi leszünk Caesar
                        diadalmenetének és Kolumbus hajózásának a mikroszkópon át. S úgy hajolunk a
                        százezerszeresen nagyító lencsék fölé, mintha teremtő istenek hajolnának
                        mindentlátó szemeikkel a világ fölé, melyet megalkottak...
                </p>
				<p>
                    A következő feljegyzések a Kis Föld történetében oly döntő
                        szerephez jutott üstökös első megjelenésének idejéből valók. Nagyrészt a
                        tudós hű asszisztensétől származnak, kit, úgy látszik, eckermanni ambíció
                        fűtött. A Kis Föld iránt ekkor már hanyatlóban volt az érdeklődés. Az
                        újságok tele voltak az üstökössel, sőt a külföldi tudomány is alig
                        foglalkozott mással, mint az üstökös pályájának leírásával, periódusának
                        kiszámításával, a csóva kémiai összetételének megállapításával, régi
                        üstökösök történeti visszatéréseinek kikutatásával. A tudós panaszkodott is
                        erről. Mily méltatlan meghódolás az aktuális előtt!
                </p>
				<p>
                    - Mégiscsak más az, amit mi csinálunk! - tette hozzá, bizonyos
                        nemzeti büszkeséggel, amit az asszisztens kellően hangsúlyoz, hogy
                        védelmezze mesterét a keringő vádak ellen, melyek szerint a Kis Föld
                        alkotója hazafiatlan pacifista, sőt hazaáruló. A tudós neheztelt az
                        üstökösre. A közérdeklődés áramaitól már nem volt független ő sem. Anyagi
                        eszközeit kimerítették kísérletének rendkívüli költségei. Már kényszerült
                        alkotását a nagyközönségnek is hozzáférhetővé tenni, belépődíj mellett. De
                        a közönség mind kevesebbet látszott törődni a nemzeti tudomány
                        diadalával.
                </p>
				<p>
                    - Nincs érdeklődés - panaszkodott az Eccellenza. -
                        Mikroszkopikus jelenségek nem érdekesek a laikusnak. Még ha ráülhetnének, és
                        vele foroghatnának, mint az óriáskerékkel a vursliban.
                </p>
				<p>
                    A Kis Föld platója néptelen volt. Többnyire hármasban ültek a
                        Glóbus előtt, a mozgó vasszékeken: a tudós, az asszisztens és Marianne.
                        Eckermann ezekről az együttlétekről is hű képet adott, lejegyezve a modern
                        “teremtő” beszélgetéseit leányával, melyek ez időben szintén az üstökös
                        körül forogtak.
                </p>
				<p>
                    - Mindennap nagyobb lesz - mondta Marianne.
                </p>
				<p>
                    - Semmi jelentősége - felelte a tudós. - Az én kis földem a
                        maga törpeségében számtalanszor érdekesebb és fontosabb égitest, 
                        mint ez a nagy, híg, lompos kométa. Az újságok telekürtölték a
                        világot, hogy egészen közel súrol bennünket, hogy átmegyünk a csóváján, mit
                        tudom én, mérges gázok vannak benne, amik katasztrófát okozhatnak. Ez mind
                        csak tudománytalan kombináció.
                </p>
				<p>
                    - Nincs veszély?
                </p>
				<p>
                    - Praktice nullának mondható. De ha az egész földet
                        elpusztítaná is, mit tesz az? Ennek semmiféle tudományos jelentősége nincs.
                        Kétségkívül sajnálatos epizód lenne, de az emberi ész felsége éppen abban
                        áll, hogy felül tud emelkedni a sajnálatos epizódokon, még ha azok magát az
                        ember életét érintik is, s csupán az örök törvények változhatatlan működését
                        látja bennük.
                </p>
				<p>
                    Marianne a száját biggyesztette.
                </p>
				<p>
                    - Mit ér a törvény, ha az emberiség elpusztult?
                </p>
				<p>
                    - Az emberiség csak epizód - felelte a tudós. - Az emberiség
                        is halandó, mint az egyes ember; de most már hiába halna meg! Győztünk a
                        halálon. A Földnek gyermeke van, kölyökbolygó, mely nem pusztul el vele.
                        Ennek a légkörét semmiféle gáz meg nem mérgezheti, mert nem hatolhat át a
                        környező örvényburkon. Ha mi mind megfulladunk is, a Kis Földön él tovább az
                        élet, s törvényszerűleg megjelenik majd az új emberiség.
                </p>
				<p>
                    - Csakhogy nagyon pici - nevetett Marianne.
                </p>
				<p>
                    - Nincs nagy és nincs pici! - kiáltott a tudós. - Azt hiszed,
                        a mi földünk nem éppoly pici a világűrben? Azt hiszed, számít milliméter és
                        kilométer? Csak egy van a világon, ami nagy: át tudja hidalni a
                        végtelenséget, s világokat teremt és köt össze; ez az emberi ész! Lehet pici
                        a föld: az Ember mégis nagy!”
                </p>
				<p>
                    “Volt valami fenséges ebben a kis, japános emberben, amint
                        soványan s elhagyottan, mint egy mutatványos az üres bódé előtt, de büszkén,
                        nyugton és dacosan nézett szembe egy világ pusztulásának gondolatával”
                    - teszi hozzá az asszisztens. A könyv szerzője gúnyt űz
                        ebből a pátoszból. Mily naiv boldogság: egy üstökössel dacolni s az egekből
                        várni a pusztulást! Mintha nem lett volna nagyobb és közelebb veszedelem. De
                        az ember mindent elfelejt, mindent újrakezd, a tűzhányó oldalán házat épít.
                        Így próbálta meg újrakezdeni életét a XX. században még egyszer. Közben
                        készültek a gyilkos gázok, föld alatti aknavárosok, a bombavető röpülőgépek.
                        A tudós pedig kis földje előtt ült, és dacolt az Üstökössel, mely közelgett
                        már, hogy ezt a kis földet az űrbe ragadja, mint a pelyhet a szél.
                </p>
				<p>
                    Az asszisztens megemlékezik még a Zoológiai Kertből áthangzó
                        folytonos üvöltésekről és vonításokról is. A vadak sohasem voltak oly
                        idegesek, mint e napokban, s még inkább éjszaka, az üstökös szokatlan és
                        egyre növekvő fénye alatt. Micsoda ősi ösztöne a félelemnek szakadt föl
                        ezekben a primitív lelkekben: a rémületnek az ismeretlentől! Ők nem dacoltak
                        az üstökössel! Izgatottan futkostak ketrecükben, mintha menekülni akarnának;
                        egy oroszlán átugrotta a mesterséges árkot, mely az emberi világtól
                        elválasztotta. Aztán hagyta magát elfogni, szelíden, megbabonázva. De akkor
                        már átjutott bokrokon, úton, kerítésen, egész a Kis Föld platójáig,
                        képzelhető riadalmat keltve. (A tudós állítólag a jegypénztárosnő asztala
                        alá bújt volna előle; de az asszisztens cáfolja ezt a pletykát.)
                </p>
				<p>
                    A tudós néha egész éjjel künn ült, mozgatható székén, s
                        hallgatta a sivításokat, bőgéseket. A gonosz csillag pedig ott ült az ég
                        alján, ijesztő fényesen, föltollazva, már-már a holddal versenyezve, a szép,
                        őszi éjben.
                </p>
			</div>
			<div type="group">
				<head>HARMADIK SZAKASZ IFJÚSÁG ÉS KULTÚRA</head>
				<div type="chapter">
					<head>MARGIT ÉS ELZA</head>
					<p>Kamuthy Elza ez idő tájt többször volt látható az egyetem diákgyűlésein.</p>
					<p>Azelőtt ezeket fölényes megvetésével tüntette ki. Magyarországon tradíció a
                        zászlókat lengető ifjúság, akár a politikus csizmadia. Mióta főleg lányoké
                        lett az egyetem, ők folytatták ezt a tradíciót. Gyűléseik egyre sűrűbbek s
                        hangosabbak lettek, amint jelszavaikat utca és parlament is echózni kezdte.
                        De Elza minden új gyűlés hírére csak gúnyos szájvonással reagált.</p>
					<p>- Megrendelték a libaparlamentet! - Elza utálta a folytonos locsogást, úgyis
                        mindenki csak azt kiálthatja, amit a Háború mitologikus hatalmai súgnak.
                        Szabad és spontán szó úgysem eshetik ma.</p>
					<p>Margit viszont csak nevetett mindenen.</p>
					<p>- Képzeld el, ha az ifjúság szabadon előadná az igazi és spontán vágyait! A
                        fiúk azt szeretnék, ha valamivel később mehetnének frontra: hogy ne olyan
                        hamar kelljen meghalni a hazáért! Mi lányok pedig, Elzuskám, talán mi sem
                        vágynánk oly sürgősen hadba, ha több hímecske volna itthon. Erről
                        szavaljatok a gyűlésen, ha mertek!</p>
					<p>- Én nem szavalok, én el se megyek.</p>
					<p>- Jobb lenne pedig néha eljárni, barátom! Furcsa híreket hallok az “ifjúsági
                        hadfegyelmiről”. Nyilván tartják a lelkességünket: nem árt azt a keveset,
                        ami van, kirakatba tenni...</p>
					<p>- Te beszélsz? Akit minden második szavadért hadfegyelmi elé lehetne
                        állítani?</p>
					<p>- És kit nem, manapság? Ha valaki a szavakkal törődne...</p>
					<p>- Igazad van: a szó nem számít már.</p>
					<p>- Mért mondod ezt olyan melankóliával?</p>
					<p>- Senki sem veszi komolyan. Akármit beszélünk: mit változtat? Azon
                        panaszkodunk, hogy nem szabad a szó. Bátran lehetne szabad is. Nem számít.
                        Tele vagyunk háború előtti frázisokkal, amik már úgy elvesztették minden
                        erejüket, mint a kimerült villanytelep.</p>
					<p>Margit ezen is nevetett.</p>
					<p>- Át kéne alakítani az egész emberi nyelvet, háborús használatra. Például nem
                        szabadna a “régi, boldog békeidőkről” beszélni... Hogy illik ez az örök harc
                        öntudatos gyermekeinek szájába? Pedig ezt még Doby Ágnes is mondja.</p>
					<p>Doby Ágnes típusa volt a szigorúan háborús világnézetű kollégának; bennült a
                        hadfegyelmiben is. Ezért mindenki egy kicsit válogatta előtte szavait; csak
                        Margit nem. Sőt, Margit kedvét látszott lelni benne, hogy ellentmondásokat
                        fedezzen fel Ágnes szavai közt. Ilyenkor meginterpellálta, valósággal
                        kérdőre vonta.</p>
					<p>- Bizony, a békeidőknek sok öntudatlan csökevénye él még - védekezett Ágnes,
                        összehúzva apró szemeit. - Nyelvben és gondolkodásban egyaránt. - De mindig
                        zavarban volt, mert nem nagyon tudta: komolyan kérdi-e Margit, vagy
                        ugratja?</p>
					<p>Margitnál ezt nehéz is volt tudni. Ő felelőtlenül szólt hozzá mindenhez,
                        jókedvű csúnyaságának területenkívüliségében... Őszinte volt és
                        szabadszájú: őrá mégse haragudott senki. Talán mert nem volt rajt mit
                        irigyelni.</p>
					<p>Annál több irigyelnivalót találtak társnői Elzában. S Margit nem is volt
                        olyan gondtalan barátnőjére, mint önmagára nézve.</p>
					<p>- Legalább a gyűléseiken mutathatnád magad! Lehet, hogy én sokat beszélek: te
                        viszont sokat hallgatsz. Te, Elzuskám, egy sötét alak vagy, nem barátkozol,
                        nem engeded magad a pad alatt simogatni, sőt egy fiúval járkálsz, talán a
                        fiút is irigyeljük tőled. Mindig mondom, hogy férfi kell nekünk, a többi
                        szurrogátum! De a gyűlésekre járj el, Elzuskám! Kezd nagyon ránk fordulni a
                        figyelem, kezdenek számon tartani bennünket, mint a leölni való tyúkokat,
                        mióta szó van, hogy mi is katonák lehetünk.</p>
					<p>- Bár az lennék már! - óhajtotta Elza.</p>
					<p>- Az sem rossz gondolat. Ha már a fiúkat elviszik, hadd menjünk mi is utánuk.
                        Ki tudja? a harctéren talán még szegény Margitkádnak is jut valami
                        megszorult vitéz. Dezsőnek mikor kell újra bevonulni?</p>
					<p>- Elsejére.</p>
					<p>- Mind bevonulunk, Elzuskám, és agyő! Én minden gyűlésen ott vagyok, és magam
                        kiabálok legjobban a frontjogokért. Mégiscsak disznóság, hogy nem engednek
                        bennünket igaz honleányok módjára megdögölni az árokban, hanem itt kell
                        gürcölnünk a könyvek fölött. De tréfán kívül: akarsz katona lenni,
                        Elzuskám?</p>
					<p>- Mért kérded ezt?</p>
					<p>- Tudod, hogy a Doby mit híresztel? Hogy aki nem vesz részt a
                        közlelkesedésben, azt leghamarabb viszik be, külön, mint renitenset.</p>
					<p>- Ostobaság... Legfeljebb rosszabb beosztást kap.</p>
					<p>- Szóval, akarsz, vagy nem akarsz?</p>
					<p>- Én? Ha már kérdezed: igenis akarok! Sokkal őszintébben és komolyabban
                        akarok, mint az összes Doby Ágnesek...</p>
					<p>- Akkor, édesem, mi okod van távolléteddel föltűnni? Nyugtasd meg Margitkád
                        barátnői szívét! Eleget megmutattad, hogy nem engedsz a terrornak...</p>
					<p>- Én engedek a terrornak! Ennek az egynek engedek, és semmi másnak! Igazad
                        van: elmegyek a gyűlésekre. Együtt fogunk eljárni, Margitom, együtt
                        lelkesedünk a dicső frontjogért!</p>
					<p>- Úgy mondod ezt, mintha bomba volna a retikülödben.</p>
					<p>- Talán nem tudnám jobb módját az öngyilkosságnak! Akkor már inkább a front!
                        Legalább mozgunk egyet, kimozdulunk innen, mielőtt meghalnánk... Ez a rabság
                        az, amit nem állok...</p>
					<p>- Fiam, téged idézni kellene, mint a női állhatatlanság példáját.</p>
					<p>- Hogy érted ezt?</p>
					<p>- Nemrég még tudni sem akartál háborúról. Háború, front, rád nézve
                        egyáltalában nem létezik! Semmi, ami a XX. század óta lett, nem létezik! Te
                        nem törődsz semmivel, amíg csak nem kényszerítenek rá! Te más világban élsz,
                        a régi könyveid közt! Hagyjanak neked békét! semmihez sincs közöd a
                        könyveken kívül... Mi van a könyvekkel?</p>
					<p>- Te mondtad, hogy minden szurrogátum.</p>
					<p>- A könyv is?</p>
					<p>- Olyan, mint az ablak a raboknak... Jobb nem is látni az ablakot! Én nem
                        vagyok rabnak való. Ha börtönbe csuknak, egy darabig nézem az ablakot: de
                        aztán megszököm, még az életem árán is!</p>
					<p>- No szép kis szökés! Szép kis szabadulás! A tunnelekbe, a front árkaiba! Ahonnan aztán nincs több szabadulás,
                        életfogytig!</p>
					<p>- Jobb a fronton, mint az árnyékában életfogytig!</p>
					<p>- Ott legsötétebb az árnyék, Elzuskám.</p>
					<p>- De legközelebb a széléhez. Az ellenséghez, a halálhoz, pokolhoz, mit bánom!
                        A végső dolgokhoz, a háború “végső dolgaihoz”! Tudod, mi az, amit 
                            eschatológiának
                         neveztek a régi vallástudományban?</p>
					<p>- Sejtelmem sincs.</p>
					<p>- Mindegy. Én talán nem is megyek lövészárokba, tudok aviatikát. Ha egyszer
                        gépet kaphatok alám, már úr vagyok!</p>
					<p>- Ahogy te ott úr volnál, Elzuskám!</p>
					<p>- Mikor röpülni tanultam, most két éve, folyton az volt az érzésem: egyszer
                        meg kellene fordítani a kormányt, és elszállni találomra, itt hagyva mindent
                        és mindenkit, valami váratlan irányban, ismeretlen veszélyek felé... Te nem
                        érezted soha ezt az érzést?</p>
					<p>- Én, Elzuskám, nem részesültem olyan előkelő sportnevelésben, és nem
                        tanultam aviatikát.</p>
					<p>- Én is rég nem ültem kormány mellett. Apám az elsők közt volt, aki
                        beszolgáltatta a gépét hadicélokra. Azóta igazán nem maradt más nekem, mint
                        a könyvek.</p>
					<p>- Szóval, neked a könyv is aeroplánpótlék.</p>
					<p>- Te nem tudod, mi az: egy szenvedélyes pilóta gép nélkül! Az apámnak divat
                        és proccság volt, hogy én aviatikát tanuljak; de nekem ez volt minden, a
                        legtöbb, amit nyújthatott ez a dicső kor...</p>
					<p>- Nagy tettek és feszülő energia kora! Mit szólna Doby Ágnes, ha hallana?</p>
					<p>- Barátom, ha Doby Ágnes egy kicsit foglalkozna régebbi korokkal, és nem
                        vetné meg az ilyen tanulmányt, akkor nem bámulná ezt az utálatos és szimplex
                        kort, ahol még a születés és halál is hivatalból és parancsszóra megy!
                        Érdemes itt élni? Innen csak menekülni érdemes, ahova még lehet: könyvekbe,
                        régiségbe vagy a levegőbe! A tiszta és szabad levegőbe, egypár bombával,
                        amit úgy dobnék a földre, mint megvetésemet!</p>
					<p>- Kezdesz megijeszteni.</p>
					<p>- Inkább megnyugodhatnál. Mától okos leszek. Éljen a frontjog, éljen a
                        háború!</p>
				</div>
				<div type="chapter">
					<head>A MÁGLYA</head>
					<p>Margit azonban nem volt nyugodt. Elza eljárt a gyűlésekre, de csak hogy ott
                        Dezsővel találkozzék. Vagy hogy csúfolódjon a szónokokon. Ez nem látszott
                        nagyon alkalmasnak a megnyugtatásra. Elza szörnyen unta a gyűléseket, Dezső
                        ellenben, mint frontra menendő, kényszerült ezeket látogatni, nehogy
                        kellemetlen minősítést kapjon szabadsága alatti magatartása felől. Az
                        egyetemi szervezet ezt szigorúan ellenőrizte, s jelentéseket tett.</p>
					<p>Némely napokon azonban Dezsőnek katonai hatóságánál kellett jelentkeznie, s
                        ilyenkor nem mehetett az egyetemre. Ha a gyűlés ilyen napra esett, Elza is
                        elmaradt, s ez különösen aggasztotta Margitot, éppen most, mikor a frontjog
                        ügye fordulathoz ért. A folyosókon nagy plakátok hirdették, hogy az ifjúság
                        azon melegiben állást fog foglalni a parlament döntésével szemben, mely még
                        nem is volt ismeretes. Margit álmos volt és kimerült, mint minden
                        légbarlangi éj után. Fejfájósan hallgatott egy históriai tárgyú előadást,
                        mely önmagát látszott unni, s végül is maga tagadta meg a saját értékét.</p>
					<p>- A jövő órára - mondta a tanár, egy finom arcú, disztingvált, idős hölgy -
                        nem csinálunk tervet és szillabust. Kérdéses, hogy mennyien leszünk együtt
                        még, s mily keretek közt lesz érdemes folytatni előadásunkat. A tudomány
                        érdekeit föl kell áldoznunk a harc érdekének, mely mindig az első; s ami
                        különösen a történelem tanulmányát illeti, jövőben bizonnyal egyre kevesebb
                        figyelmet szentelhetünk a múlt kutatásának, mert egyre fokozottabban kívánja
                        minden testi és lelki erőnk koncentrálását a jelen küzdelme. A História
                        szelleme mégsem veszít ezzel. Ami a tudásból és elméleti műveltségből
                        óhatatlanul elmarad s lecsökken, dúsan kárpótolja a tökéletes átélés,
                        amellyel egész lényünk beleolvad az eleven történelem harcos energiáiba. Ne
                        feledjük soha, hogy históriát tanulni szép dolog, de históriát csinálni még
                        sokkal szebb és nagyobb!</p>
					<p>És mihelyt csöngettek, szinte a mondat közepén szakítva félbe az előadást,
                        sietett ennek az eleven, aktuális történelemnek hírei iránt érdeklődni
                        hallgatóitól.</p>
					<p>- Reméljük, délig megjönnek a hírek! - Fél egyre volt hirdetve a gyűlés,
                        melyen neki is beszélnie kellett. - Addig már biztosan fogjuk tudni, amit
                        most lelkesen sejtünk: ott mind találkozunk...</p>
					<p>A hang nyomatékos volt, s mindenki beszélte, hogy a gyűlésen névsort
                        vesznek.</p>
					<p>Margit hiába kereste Elzát szemeivel. A várt, ismerős alak sem az órán, sem a
                        folyosón nem jelent meg. De Dezső sem volt látható, s Margit ijedten eszmélt
                        rá, hogy kedd van, s a fiú rendesen ezen a napon szokott jelentkezni a
                        térparancsnokságnál. Margit nyugtalan lett, s az ő nyugtalansága azonnali
                        aktivitásban nyilvánult.</p>
					<p>Fürkészve, feszülten ment a lépcsők felé, mint egy szerelmes, aki párját
                        lesi; de ő azokhoz a lányokhoz tartozott, akikben a szerelem is anyai érzés
                        és felelősség formáját ölti föl. Tizenegy óra volt, még éppen annyi idő,
                        hogy eljuthatott Kamuthyékig, s magával hozhatta Elzát. Inkább ezt
                        választotta, mint a telefonon való kapacitálást, mely nem kecsegtetett
                        biztos eredménnyel. Különben is utálta a telefont, ahol minden szót meg
                        kellett válogatni a cenzúra miatt.</p>
					<p>Elfulladva állt meg az előszobaajtó előtt. Kamuthyné maga jött ki a
                        csengetésre. Szemhéja vörös volt, szinte megdagadt az álmatlanságtól,
                        hajában a tegnapi frizura nyomai, ziláltan, mintha most érkezne a
                        légbarlangból.</p>
					<p>- Rosszkor jövök? - kiáltott Margit kissé ijedten, mert eszébe jutott az
                        izgalom, amivel az asszony tegnap leányát kereste. Margit azóta sem tudott
                        Elzáról...</p>
					<p>- A személyzetet el kellett eresztenem valami gyűlésre - hebegte Lívia. -
                        Azért nyitok magam...</p>
					<p>- Azt hittem, hivatalban tetszik ilyenkor...</p>
					<p>- Ma hivatal sincs... Ott is a frontjogot ünneplik...</p>
					<p>- Már megvan a frontjog?</p>
					<p>Az asszony sápadtan intett igent. Ő most kapta a hírt a kórházirodából, ahova
                        betelefonált, mert úgy érezte, hogy képtelen megjelenni hivatalában...</p>
					<p>- Hát bakák leszünk, annál jobb! - kommentálta Margit. - Mi is ünneplünk az
                        egyetemen.</p>
					<p>- Éntőlem nem lehet kívánni... Én... én nem jól vagyok...</p>
					<p>- Persze, a tegnapi éjjel után - mondta Margit szánalommal. - Milyen későre
                        nyúlt! - Elza itthon volt már?</p>
					<p>Nem, Elza még nem volt otthon, és Kamuthyné reggelig nem hunyta le a szemét.
                        Elza már nappali fényben érkezett meg, s nem volt hajlandó elárulni, hol
                        késett. Kamuthy úr minderről nem is tudott; ő azonnal mély álomba merült, s
                        reggel késetten, riadva, mogorván rohant el.</p>
					<p>- Nem kell Elzát félteni - nevetett Margit. - Mi már bakák leszünk, kár
                        velünk törődni! Odabenn van?</p>
					<p>- Margitkám! - kiáltott az asszony, váratlan. - Maga a legjobb barátnője!...
                        Magára hallgat, maga tud vele beszélni...</p>
					<p>- Faggassam ki? Nekem se felelne. - Margit megpróbált viccelni, kedélyes
                        mackó módra. - Ilyen apró garszontitkokat nem szokás csúf barátnők orrára
                        kötözni.</p>
					<p>- Nem, nem, másról van szó, jöjjön! Nem akarom, hogy a hangunkat hallja. -
                        Kamuthyné egy kicsi szobába vonta a lányt, hol a széles sezlongon vetett ágy
                        fehérlett, gyűretlen, ahogy este kibontották. - Ne nézze a rendetlenséget,
                        ma minden csálén megy... Neki nem szabad tudni ezt...</p>
					<p>- Miről van szó?</p>
					<p>- Tegnap beszéltem Schulberggel... Az orvosprofesszorral... A
                        légbarlangban... Elzáról beszéltem... Maga okos lány, s neki a legjobb
                        barátnője... maga nem fogja ezt elmondani senkinek... Maga tudja, milyen
                        veszedelmes lenne erről szólni... - Kamuthyné úgy érezte, hogy egyre jobban
                        belekeveredik abba, amit közölni akar, mintha szavai elé titkos akadályok
                        tolulnának. Előbb még minden egész egyszerűnek tűnt föl... Hisz voltaképp
                        amit ő és Schulberg beszéltek, azt bátran hallhatta akárki... És mégis most,
                        mindjárt az első szavaknál, mindez egyszerre olyan kényes, tilos és
                        fenyegető lett!... Igazában mit is akart ő Schulbergtől? Még ezt sem tudta
                        pontosan megmondani. Elza nyilvánvalóan sokkal egészségesebb, erősebb,
                        kisportoltabb leány volt, mint Margit. Hogyan vallhassa be Margitnak...
                        hogyan beszéljen egyáltalában Margit előtt... És oly valószínűtlen is volt,
                        sorozáson, felülvizsgálaton, a sokszoros, modern ellenőrzés és
                        repülőbizottságok korában, hogy egy orvos valamit csinálhasson, még ha a
                        leghatalmasabb is! Miről lehetett hát szó? Kamuthyné még azt sem tudta elég
                        érthetően elmondani, miről volt szó? Amit Margit
                        kiértett, oly fantasztikusnak látszott, hogy a leány elutasította magától
                        mint hihetetlent. Schulberg magához kérette Elzát a rendelőjébe. Mit
                        jelenthet ez?</p>
					<p>- Mire gondol? - Margit önkénytelen elképzelte a sugár alakot, melyet az
                        imént oly türelmetlen várt az egyetemi folyosón... Csak nem lehet ezzel a
                        felnőtt, viruló, ép lánnyal azt csinálni, amit a csecsemőkkel szokás? Margit
                        szíve elszorult a gondolatra, tiltakozott belül, lázadott önkénytelen.</p>
					<p>- Ez lehetetlen!... Ez veszedelmes!... Erre Elzát sem lehetne rábírni
                        soha!...</p>
					<p>- Csak arról volna szó, hogy eljöjjön velem az orvoshoz... Az orvos várja...
                        Ebben még semmi sincs...</p>
					<p>- S nem akar elmenni?...</p>
					<p>- Nem és nem! Kijelentette, hogy nem, hát akkor nem!... Olyan, mint egy
                        gyerek... S én hiába beszélek neki, énrám egyáltalában nem hallgat...
                        Ismeri, ha egyszer valamit nem akar...</p>
					<p>- Mindig ily makacs volt.</p>
					<p>- Én könyöröghetek neki térden állva, kiadhatom a lelkemet: nem és nem!...
                        Pedig ha már saját magára nem gondol, az anyjára gondolhatna.</p>
					<p>- Bizony, akiért annyit aggódnak...</p>
					<p>- És ő ezt az egyet sem teszi meg!... Reggelig vártam rá, és mit gyötört már
                        azóta is!... Tehetek én róla, hogy egész éjjel kellett várnom?... Még ő
                        haragudna, ő büntetne engem!... Ugye fog vele beszélni? Megígéri? Istenem,
                        talán minden ettől függ...</p>
					<p>Margit nyugtatni próbálta, de Kamuthyné csak annál izgatottabb lett.</p>
					<p>- Még talán megmenthetném, még lehetne remény, és az ő makacssága és hiúsága
                        nem engedi!... Mit tegyek, mit tegyek?... Maga ráveheti, maga az
                        egyetlen...</p>
					<p>- Mit csinál ő most? Hol van ő most?</p>
					<p>- Tudni sem akar semmiről. Bezárkózott.</p>
					<p>- Szobájába?</p>
					<p>- Nincs külön szobája. Most ellenőrzik a lakásrendet... Hármunknak csak három
                        szoba jár, és az övé egyúttal ebédlő. - Szipogva szárította könnyeit. -
                        Folyton zavarjuk és idegesítjük egymást...</p>
					<p>Margit a maga anyjára gondolt, az ő szegényes lakásukra. - Háborúban
                        mindenkinek szenvedni kell, a gazdagoknak duplán - mondta a közszólás, egy
                        kissé hazugul.</p>
					<p>- Elza szenved ettől legjobban: aki mindig megvetette a gazdagságot. Néha
                        egészen elkeseredik, hogy nincs egy helye, ahol megbúhasson.</p>
					<p>- Szerelmeseivel, a könyvekkel.</p>
					<p>- Azóta nem is dolgozik itthon, alig látjuk... Képzelje: az ebédlőasztalon!
                        És a könyvei egy sublódba zsúfolva!... Neki, akinek mindent meg kéne adni,
                        mindenre joga volna...</p>
					<p>- Bemehetek hozzá?</p>
					<p>- Bezárta magát. Ezt még sohse tette. Én nem tudom, mit csinálhat odabenn.
                        Először azt hittem, sír. De nem sír, hanem valamit rendezkedik, rakodik,
                        mindent kirak a szekrényből...</p>
					<p>- Bekopogok.</p>
					<p>De még mielőtt ideje lett volna, Elza megneszelte a hangokat, és kitárta az
                        ajtót. S Elza ekkor úgy jelent meg a színen, füstfelhőben, mint egy fiatal
                        varázsló, különös romok között. A füst egy óriási fémtálból jött, mely az
                        ablaknál állt, a földön, a fűtőtest előtt, valami ezüst vagy kínaezüst
                        pecsenyéstál, amit Elza a szoba mélyén terpeszkedő, nagy, régimódi
                        kredencről szerezhetett. A tál fenekén kunkorodó papírkötegek lobogtak, s a
                        tál körül szerteszét rendetlen halmazokban hevertek a romok, könyvek,
                        füzetek, noteszok, szemmel láthatólag mind elégetésre szánva, mint egy
                        földúlt város, mely helyenkint már ég és füstölög. Elza mint a pusztulás
                        nemtője állott a romok fölött, s a kifosztott könyvessublód nyitott
                        fiókjaival tátongott.</p>
					<p>A füst a tárt ablakon kavargott ki. A szobában égettpapírszag terjengett.
                        Elza anyja szédülten nézett a jól ismert tálra, melyben ezúttal valóságos
                        papírgaluska párolgott. Margit kíváncsian lépett közelebb.</p>
					<p>- Titkaid zavarom?</p>
					<p>- Nekem nincs titkom.</p>
					<p>- Mégis bezárkóztál...</p>
					<p>- Nem akartam, hogy rám nyisson valaki. Nem akartam, hogy lebeszéljenek.</p>
					<p>- De hát mit csinálsz itt? Micsoda füst ez itt? - kérdezte Kamuthyné.</p>
					<p>És Elza dacosan, mintegy hérosztratészi cselekedet önérzetében fölnyúlva,
                        kiáltotta:</p>
					<p>- Elégetem a jegyzeteimet!</p>
				</div>
				<div type="chapter">
					<head>ELZA</head>
					<p>Egy fiatal leány iskolás jegyzetei! Micsoda különös érték vagy
                        érdekesség?</p>
					<p>De hát a kor “szellemi kultúrája” visszamenekült az iskolába, s alig volt már
                        egyéb, mint az ifjúság gyakorlata és játéka...</p>
					<p>A “kor kultúrája”! Nem is volt a koré: csak régibb korokból maradt,
                        könyvdohos örökség. Tisztelni az “ősök műveltségét”: így kívánta a frázis, s
                        a meglévő dolgok erejénél fogva tovább léteztek a könyvtárak és
                        egyetemek.</p>
					<p>A könyvtárakból ugyan sokat elpusztított a háború, kivált az első időkben.
                        Néhol fanatizmus égette el az ellenséges országok nyelvein írt könyveket.
                        Másutt bombázásoknak estek áldozatul gazdag gyűjtemények. Az egyetemekből
                        viszont lányiskolák váltak. Azok a tudományt is úgy “művelték”: azzal a naiv
                        pedantériával s buzgó önállótlansággal, ami a lánytanulók sajátsága...</p>
					<p>Milyen kultúra volt ez? Tökéletesen improduktív! A doktori és egyéb
                        értekezések, melyek nyomtatásban már csak igen ritkán jelentek meg, a régi
                        műveltség emlékeinek egyszerű leírását és magyarázatát tartalmazták.
                        Továbbkutatás csak a háború érdekét szolgáló tudományok területein volt
                        lehetséges. Minden másra hiányzott a pénz! Hiányzott az utazás szabadsága.
                        Könyv is csak az állt rendelkezésre, ami a városban épp található volt. A
                        külfölddel való kapcsolat minimálisra csökkent. Az ellenséges országok
                        szellemi életéről még csak sejteni sem lehetett semmit.</p>
					<p>Minden egyetemi városban külön kis lánykultúra alakult ki. Jelentőség
                        nélküli, hagyományos játék, továbbjátszva a könyvek nyomán, melyek
                        véletlenül épp abban a városban akadtak. S e vértelen, iskolás kultúrával
                        szemben állt a véres, háborús! Amely hadigépeket gyártott, gázakat állított
                        elő... Az eleven irodalom és művészet, az egész aktuális szellemi élet,
                        amennyiben egyáltalán még létezett, mind a háború jegyében állt. S a háború
                        cenzúrája alatt.</p>
					<p>És mégis: a poros könyvtáraknak, a megvetett tanulószobáknak, az élettelen,
                        régiségen rágódó leánykultúrának is voltak olykor meglepetései. A régi
                        könyvekben explozív anyag volt fölhalmozva! S néha egy-egy lélekben szikrát
                        fogott. Robbant. Világított.</p>
					<p>Persze csak helyi tüneményről van szó. A lelki explóziók csak kis körökre
                        vetették fényüket, teljesen ártalmatlan.</p>
					<p>Ilyen robbanás volt Elza.</p>
					<p>Az ő fiatal tüzében váratlan fények és színek táncoltak ki a száraz, porladt
                        papirosok közül. Milyen gazdagságig tudott bonyolódni valamikor az emberi
                        lélek! Milyen távlatokig emelkedett! Elzának éles szeme volt és visszaütő
                        fogékonysága. Elza ámulattal eszmélt a szellemi élményekre, amilyeneket már
                        csak a múltak emlékei adhattak. Ámulatát környezetének is szuggerálni
                        bírta. Szerette fölolvasni jegyzeteit. Szemináriumok, diáktársaságok
                        eseménye volt ez. Még a kompendium is zengést kapott ajkán. Az excerptumok
                        szinte szárnyra keltek. Elza a régiség adatait friss naivsággal szűrte,
                        válogatta, értelmezte és félreértette. Áhítatában volt valami barbár és
                        gyermeteg. A XIX. századra úgy nézett, mint egy középkori szerzetes a
                        klasszikus időkre. Jegyzeteiben líra volt, több mint korának költőiben, mert
                        azok csak a Harc és Kollektivitás szimpla frázisait zenghették. Az egyéni és
                        öncélú poézis műfajai rég elavultak már. De Elza egyénit szőtt a korok
                        eszmerongyaiból, mint a gyermek, aki tarka rongyokból babát csinál, és
                        művészebb a művészeknél. S Elza minden léptét, abban a kis körben, ahol élt,
                        rajongás, gyanú, értetlenség és bámulat kísérte, mint egy fiatal költő földi
                        útját.</p>
					<p>- Elégeted a jegyzeteidet?- kiáltott Margit. - Lányom, megkótyultál? Sohasem
                        tudod őket pótolni.</p>
					<p>- Annyi munkád, Elza? Az egész életed! - nyögött Kamuthyné.</p>
					<p>Elza még egy füzetet nyújtott föl, s lobogtatta a kezében, mint egy
                        fáklyacsóvát.</p>
					<p>- Mi szükség többé rájuk?</p>
					<p>- Hazajössz, mondjuk, szabadságra...</p>
					<p>- Akkor ne lássam, ami félbemaradt!... Ha én egyszer elbúcsúzok
                        valamitől...</p>
					<p>- Hányan hasznát vehették volna az adataidnak! Valóságos bűn ez,
                        Elzácskám!</p>
					<p>- Kinek lesz arra még ideje? Aminek meg kell halni, haljon meg. Kész
                        vagyok.</p>
					<p>S kabátkáját vette és kalapját.</p>
					<p>- Tudom, hogy értem jöttél, Margaréta. Jössz az egyetemre? Gyerünk ünnepelni
                        a frontjogot! - S már zuhantak alá a lift tizennyolc emeletén, s elültek a
                        földalatti vasút pincesuhanásában... Margit csüggedten ült, nem mintha
                        személyileg különösebben gyászolta volna a tudomány veszteségét, de
                        megszokta Elza minden ügyét a magáénak tekinteni, s mennél távolabb állt ő
                        maga az úgynevezett tudományos érdeklődéstől, annál jobban imponáltak neki a
                        híres jegyzetek. A jegyzetek hozzátartoztak Elzához, s a dolog úgy hatott,
                        mintha Elza a haját borotválta volna le tövig, vagy a legszebb ruháját dobta
                        volna tűzbe.</p>
					<p>Elza is érezte ezt a hangulatot, és megpróbálta komolyabban megmagyarázni
                        gyermekesnek látszó cselekedetét. Milyen érzés foghatja el a katonát, ha
                        hazatérve egy-egy rövid látogatásra, mint sebesült vagy szabadságos, látja
                        félbemaradt békés foglalkozásait, melyeket már sohasem fejezhet be,
                        szellemi szomjak és lehetőségek dokumentumait, melyek nem teljesülhetnek!
                        Százszor jobb eleve elvágni minden lehetőséget, megsemmisíteni minden
                        kapcsot!</p>
					<p>- Föl kellene gyújtani a világ összes könyvtárait! Hogy senki se tudja, mi
                        minden volt valaha! Mi mindent eltűnt a világból! Én nem értem Dezsőt. Én az
                        ő helyében tájára se mennék az egyetemnek.</p>
					<p>- Miattad jár oda - mondta Margit.</p>
					<p>- Nem! Én csak jel és szimbólum vagyok. Elkésünk, Margaréta.</p>
					<p>- A végéhez érünk.</p>
					<p>- Dezső is ott lesz már.</p>
					<p>- Mikor beszéltetek?</p>
					<p>- Ma éjjel.</p>
					<p>- A légbarlangban?</p>
					<p>- Ott is. Mért kérded?</p>
					<p>- Édesanyád nagyon aggódva várt.</p>
					<p>- Mit aggódik értem? - kiáltott Elza türelmetlenül. - Aggódjon majd, ha a
                        harctéren leszek! Hagyjon engem a magam útjára! Most is micsoda ötlete van!
                        Ha tudnád, mire akar rávenni!</p>
					<p>- Tudom - mondta Margit.</p>
					<p>- Én ezt nem bírom ki. Egész gyermekkoromat a bátyámért való siránkozás
                        töltötte be. Most újra akarja kezdeni énértem. Ez anakronizmus. Nem nyugszik
                        bele, hogy a gyermekeket oda kell adni...</p>
					<p>- Benned él.</p>
					<p>- Látod, ez az, ami megnehezíti az én dolgomat! Nekem elég a magam életét
                        vinni a frontra.</p>
					<p>- Mégis megtenném a kívánságát. Legalább megtudni, miről van szó...</p>
					<p>- Akármiről. Én megyek a frontra. Ez az egy bizonyos, és nekem nem is jó
                        máshogyan. Pilóta akarok lenni, még előttem egypár nagyszerű légi élmény.
                        Dezső is elmegy a napokban. Te is bevonulsz nemsokára. Maradjak itthon, és
                        lessem a híreket?</p>
					<p>- Teérted kár volna, Elzuskám. Magamfajta csúnya lányért nem kár. Mivel jobb
                        neked, ha te is eltűnsz a balfenéken?</p>
					<p>- Saját magát nem félti az ember... Saját magával együtt van az utolsó
                        percig...</p>
					<p>Margit nevetett. Furcsa altruizmus!</p>
					<p>- Szóval, teneked mások fájnak. S az nem fáj, amit az édesanyád áll ki
                        teérted?</p>
					<p>- Nem akarom, hogy fájjon! Szabad akarok lenni.</p>
					<p>Már az utcán voltak, egy régi bombától fejvesztett szobor mellett, az egyetem
                        kapujánál, mikor Margit hirtelen megkérdezte:</p>
					<p>- Mondd csak, Elza, szerelmes vagy te ebbe a Dezsőbe?</p>
					<p>- Ha az volnék - felelt Elza komolyan -, sietnék ezt a szerelmet kiélni és
                        elintézni magamban. Szabad akarok lenni!</p>
					<p>- És így... Vele voltál egész reggelig?... Igaz ez?</p>
					<p>- Vigasztalni kell a frontra menendőket - mosolyogta Elza.</p>
					<p>- Magad is frontra mégy, Elzuskám.</p>
					<p>- Azt kívánnád, hogy mirtusszal és liliommal menjek?</p>
				</div>
				<div type="chapter">
					<head>EGYETEM</head>
					<p>A lépcsőházban Dezsőre bukkantak. Margit messziről üdvözölte, mint jövendő
                        bajtárs, imitált katonai tisztelgéssel.</p>
					<p>- Nem kell többet hencegni, Dezsőke!</p>
					<p>- Biztos? Megjött a hír? - kérdezte Dezső elfulladva.</p>
					<p>- Megjött, édesem, és most már nem vethetünk egymásnak a szemére
                        semmit...</p>
					<p>Lassan mentek föl a lépcsőkön, úgyis elkéstek már. Dezső komoran haladt a
                        lányok oldalán. Egy nyomorék fiú köszöntötte őket, s hozzájuk csatlakozott.
                        Ő is hírekkel jött, s “hogy ne csak mindig a nőkről legyen szó”, az ő hírei
                        a tegnapi gázriadalom körül csoportosultak.</p>
					<p>- Azt beszélik, nem is volt gáz... egyáltalán, támadás se történt...</p>
					<p>- De hisz hallottuk a robbanásokat. Mifelénk még pánik is volt - nevetett
                        Margit. - Egy kutya elszabadult...</p>
					<p>- Itt az egyetemen pedig egy lányon kitört az idegsokk. Keserűmandula-szagot
                        érzett. Megijedt, hogy beszakadt a légkürtő.</p>
					<p>A púpos úgy tudta, titkos légbarlangot fedeztek föl és bombáztak össze, mely
                        szökevényeknek és forradalmároknak adott tanyát.</p>
					<p>- Azt mondják, több embert végeztek ki tegnap összevéve, mint valaha az egész
                        nagy sztrájk alatt...</p>
					<p>- Minek is a frontra menni? - mondta Dezső. - Itthon is szépen eleshet az
                        ember.</p>
					<p>- Kivált ha szökevény vagy forradalmár...</p>
					<p>- Tiszta gyávaság, ha nem vagyunk mind azok! - kiáltott Dezső, de Margit
                        sietett más irányt adni a beszélgetésnek.</p>
					<p>- A légbarlangról jut eszembe, gyerekek! Ki ismeri ezt a nevet, hogy
                        Aida?</p>
					<p>- Aida? Wagner egy operája. Vagy nem Wagner? - tűnődött a púpos. - Majd
                        minden híres operát Wagner írt...</p>
					<p>- Ezt nem - mondta Elza -, ámbár csakugyan opera.</p>
					<p>- Mi is az az opera, gyerekek?</p>
					<p>- Régi, barbár színielőadás, ahol mindent énekeltek és muzsikáltak.</p>
					<p>- Barbár? - Elza emlékezett néhány adatra. Harminc éve még eljátszottak egy
                        operát Pesten, s akkor sokan nagyon sajnálkoztak, hogy ez a műfaj kipusztul,
                        mert nincs pénz és ember ilyen nagyszabású játékok rendezésére. A népnek már
                        akkor se nagyon kellett, nehéz volt. - Egy opera szörnyen komplikált valami,
                        igen nagy apparátus és sok tanulás kell hozzá.</p>
					<p>- Éppen ebben áll a barbársága.</p>
					<p>- Valamikor pedig ez a mi modern muzsikánk tűnt föl barbárnak.</p>
					<p>- Mert valami néger törzsektől származott... A négert barbárnak
                        tekintették.</p>
					<p>- Nekem az a titkos gyanúm - szólt Elza -, hogy csak hallani kellene egyszer
                        egy ilyen régi operát... végigkövetni és megérteni... Ha fogalmunk lenne
                        azokról a harmóniákról... arról a csodálatos szárnyalásról...</p>
					<p>- Akkor kellett volna születni, Elzuskám - mondta Margit. - Legalább most nem
                        soroznának... Szívesebben unnék egy hosszú operát, mint egy hosszú
                        bombázást...</p>
					<p>- A könyvtárban vannak ilyen operák... vaskos kották...</p>
					<p>- Amiket sohsem adnak már elő... Minek őrzik még azokat?</p>
					<p>- Egyiknek ez a címe: Istenek alkonya. Kár, hogy csak
                        kotta szöveg nélkül, pedig érdekelne a szöveg - szólt Elza - mint
                        vallástörténészt. Olvastam egy könyvet, egy régi filozófus írta, a vallás,
                        zene és színjáték összefüggéséről; ezt is talán én vagyok az utolsó, aki
                        olvastam... Istenek alkonya.</p>
					<p>- Gyalázat! - kiáltotta Dezső. - Így halnak a legremekebb dolgok. Én,
                        komolyan, nem is azt bánom, hogy mi pusztulunk, hogy minket visznek, és
                        elesünk: az ember olcsó!</p>
					<p>- Azelőtt fordítva mondták: vesszen a műkincs, az ember fontosabb!</p>
					<p>Közben fölértek a folyosóra s több lány gyűlt köréjük, Elza társasága, mind
                        többé-kevésbé a régi könyvek rajongó kis adeptusai... Ezek kívül szorultak a
                        zsúfolt termen, melynek tárt ajtói felől foszlányokban szűrődött át a
                        szónokok hangja. Egy ablakmélyedésbe vonultak... Az egyik leány egy könyvet
                        mutogatott, egy XIX. századi híres költő művét, melyből nagy nehezen tudott
                        egy példányt megszerezni a városban.</p>
					<p>- Sajnos, késő... Nehéz szöveg, és mire megérteném...</p>
					<p>Elza fájdalmas érdeklődéssel nyúlt a könyv után, de rögtön visszaadta. Dezső
                        előrement bediktálni az újonjötteket, mert a középső teremajtónál egy lány
                        állt nagy ívvel, s fölvette a névsort.</p>
					<p>- Kamuthy Elza és Ágner Margit...</p>
					<p>- Ők is elkésnek? - pillantott föl a leány, ívéről. - Nekik nem kellett a
                        térparancsnokságnál jelentkezni...</p>
					<p>- Kedves kisasszony - felelt Dezső bizonyos hangsúllyal -, ha majd
                        frontharcos lesz, tudni fogja, hogy harcolni muszáj, de szónokokat hallgatni
                        fölösleges.</p>
					<p>- Épp a Frontharcosok képviselője szónokol...</p>
					<p>- Tudna ő maguknak olyat mondani, hogy elmenne a kedvük a frázisoktól... Mi
                        célra írja ezt a katalógust?</p>
					<p>- Mi köze hozzá? Megbízásból.</p>
					<p>- Tessék fölírni Kamuthy Elzát és Ágner Margitot! - követelte Dezső, a
                        frontról jött katona lakonikus felsőségével, mialatt odabenn a Frontharcosok
                        hivatalos képviselője meleg szavakkal aposztrofálta az új, női bajtársakat.
                        - Ez is másképp beszélne, ha őszinte volna! - tette hozzá, visszatérve
                        Elzáékhoz.</p>
					<p>- Majd én megmondom, mit szólhatna - mondta a nyomorék fiú.</p>
					<p>- Ami ebben a nők ellen megy, az reám is illik...</p>
					<p>- Csak bátran! - biztatta Margit.</p>
					<p>- Hát ezt: “Negyven évig szenvedtünk, dögöltünk, míg ti kényelmes
                        hivatalokban firkáltatok, vagy jó ételszagú konyhákban főztetek, vagy
                        ágyban, párnák közt...”</p>
					<p>- Mit csináltunk ágyban, párnák közt? - kérdezte kihívóan a kis fitos, aki a
                        légbarlangban is együtt volt Margittal.</p>
					<p>- Szóval, menjünk és dögöljünk mi is! - mondta Margit.</p>
					<p>- Bár mehetnék én is! - mondta a görbehátú. - De énrólam a végzet, vagy tán a
                        szüleim, másként gondoskodtak. Az én sorsom sem élet, sem halál. Nyomorék
                        vagyok, és nem túlságosan tisztelem magamat. Sőt rosszabb perceimben az
                        utolsó csitri lányt is irigylem azért a kellemes kilátásért, hogy elmehet
                        egyszer, és megdögölhet.</p>
					<p>- Ne féljen. Az ilyen érzések elmúlnak.</p>
					<p>- Elmúlnak, annál rosszabb! Jól tudom, hogy vénkoromra én is éppoly gőggel
                        fogom ég felé tolni a púpomat, ahogy famíliámban a gazdag nagybácsik viselik
                        az életbiztosító nyomorékságot. Ha ugyan addig is méltó megvetésemben nem
                        lököm le Pogány urat (ez a nevem, aki nem tudná) a huszadik emeletről, ahol
                        lakom, s ahonnan remélhetőleg már döglötten érek az aszfaltra, mint egy
                        szélütött macska. Tulajdonképpen disznó tapintatlanság tőlem vénkort
                        emlegetni. Ha minden nyomorék kivégezné magát, most érkeznék a világ abba a
                        dicső stádiumba, ahol már nincs öregség! Most, hogy már maguk lányok se
                        vénülnek itthon! S a harcos emberi faj örök ifjúkor frisseségében váltogatná
                        a generációkat...</p>
					<p>- Nem látja, hogy ez mind milyen üres szó? - szakította félbe Dezső. - A tény
                        az, hogy nem magukat púposokat vetik meg, és nem magukat csonkákat veszik
                        csonkaemberszámba, hanem minket... Mi máris halottak vagyunk, ki építene
                        miránk valamit?... Mi csak olyan megvetendő, elfolyó kis hullámok vagyunk,
                        se időnk, se szabadságunk vagy akaratunk semmire, nem számítunk... Annak az
                        egypár embernek, aki ki tudja magát vonni a mi sorsunkból, annak kellene
                        legalább teljes életet élni...</p>
					<p>- Teljes életet csonkán?</p>
					<p>- Szellemileg... Mit bánnék én egy kart vagy egy lábat, hogyha a lelkem
                        szabad, és ideje van, idő áll előtte, és nem nyomorítja meg a piszok, a
                        kényszer, a félelem!... Különben tényleg csak döglésre való... Örülni kell,
                        ha valaki kivonhatja magát! ezt én mondom, én, aki holnapután megyek...</p>
					<p>- Holnapután? - kiáltott Elza.</p>
					<p>- Csitt! - szólt a kis fitos. - Hallgassatok! Doby Ágnes beszél.</p>
					<p>- A békeidőknek sok öntudatlan csökevénye él még - hangzott ki csakugyan
                        Ágnes éles hangja a teremből. Margit nevetve ismerte meg a szavakat.</p>
					<p>- Ennek jó bogarat ültettem a fülébe a csökevényekkel. Azóta másról sem tud
                        beszélni.</p>
					<p>- A nők frontmentessége is ilyen csökevény - sivította tovább az éles hang -,
                        aminek korunkban semmi értelme már. Nemünket sértő avult copf, a múlt
                        lomtárába való poros limlom, akár a régi időszámítás.</p>
					<p>- Szót kérek! - kiáltott itt közbe egy katonasipkás ifjú; öltözete mutatta,
                        hogy teológiai hallgató és táboripapjelölt.</p>
					<p>- Eláll! Eláll! - hangzott mindenfelől. - Le a papsággal és
                        konzervatívokkal!</p>
					<p>- Kérem, a vallás nem ellenkezik a háborús világnézettel - vitatkozott a
                        kispap. - Sőt a hit erőt ad a katonának! Erőt ad meghalni!...</p>
					<p>- Meghal az anélkül is, ha muszáj - felelt egy katona.</p>
					<p>- Csak maguk papok hallgassanak! - nyelvelt egy erős, barna lány. - Akik oly
                        soká kivonták magukat a hadkötelezettségből!</p>
					<p>- Nem olyan soká, mint a nők! - vágott vissza a pap.</p>
					<p>- Le a papok kalendáriumával! - riadt egy férfihang. - Egységes, modern,
                        háborús időszámítást követelünk!</p>
					<p>- Szegény Ágnes, nem is sejtette, mit kavar föl! - nevetett Margit.</p>
					<p>- Pedig igaza van - mondta a nyomorék. - A Harc korszaka nem számíthatja a
                        maga éveit annak az istennek vagy embernek születésétől, aki a Béke vallását
                        alapította... Nem vagyunk annyira keresztények...</p>
					<p>- Maga beszél? - kiáltotta Dezső. - Hiszen maga tele a legkeresztényibb
                        érzelmekkel! Maga még csak nem is nézheti, hogy mi ilyen kereszténytelenül
                        menjünk és öljünk és dögöljünk; inkább maga is meghalna!... Vagy nem jól
                        hallottam?...</p>
					<p>- Ez nem keresztényi érzés - mondta Elza.</p>
					<p>- Hát mi?</p>
					<p>- Ez? Ez annyi, hogy ilyen világban nevetséges és ostoba volna nyugodtan
                        maradni; mondjuk, szűzen - felelt Elza a divatos lánycinizmus nyelvén. -
                        Ahol ilyen vad játék áll, nevetséges csak úgy kibicelni!</p>
					<p>Margit Dezsőt nézte... A fiú elpirult... Látszott, hogy Elza szavai
                        sértették; a szavak is, de még jobban a jelentésük... Hát egyszerűen
                        kibicelésnek nevezte egész eddigi szép, szellemiekbe zárkózott életét, dacos
                        nemtörődését a vad és csúnya játékkal, gazdagabb múltakba való menekvését?
                        Mindazt, ami Dezsőnek annyira imponált, ahogy csak a harctér naiv fiának
                        imponálhatnak a Béke és Szellem dolgai, az elérhetetlenség nimbuszában. A
                        nyugalom és szabadság s a titokzatos, tudós régiség!</p>
					<p>- Elza elégette a jegyzeteit! - panaszolta Margit. Most Elza pirult el;
                        egyszerre izgatott csoport fogta körül.</p>
					<p>- Ma sok mindennek vége, s új világ kezdődik - visította odabenn a szónok.
                        Elza fölhevülten magyarázkodott. Ha sok mindennek vége, biztosan vége a
                        tudománynak. Hogyan akarják még fenntartani és továbbplántálni azt a sok
                        bonyolult tudást, művészetet, ami a régi korok hagyománya? Szabadságoltak
                        számára adott gyorskollégiumokkal?</p>
					<p>- Én levontam a konzekvenciát! Tisztára komikus még minden intellektuális
                        erőlködés!</p>
					<p>A legtöbb lány élénken visszhangzott.</p>
					<p>- Eddig is komikus volt.</p>
					<p>- Ezredrészét sem értjük annak, amit régen tudtak és értettek... Csak
                        morzsákat csipegettünk... kiszáradt morzsákat...</p>
					<p>- Azt hitettük el magunkkal, hogy valami nagy és komoly dolgot cselekszünk,
                        ha fenntartjuk az úgynevezett “szellemi kultúrát”! Míg a fiúk a fronton
                        egészen más módon komoly dolgot cselekedtek...</p>
					<p>- Pfuj! - vágott közbe Dezső. - Ahogy az cselekvés! Ülni a sárban és várni,
                        hogy az ember megdögöljön.</p>
					<p>- Ott mégis az életről van szó! Ölni és halni mindig komoly dolog. Mi más
                        komolyat lehet még csinálni? Játéknak is az komoly, ami elég hazárd! Élet és
                        halál legalább nagy tétel. Igaza van Pogány kollégának: itthon minden csak
                        szégyen és unalom! Az anyák persze jobb szeretnék, ha kezünk-lábunk
                        hiányozna! Az anyák mind kicsinyesek... Mit alkudozni az élettel? Ha már nem
                        lehet egészen az enyém, egészen odadobom!</p>
					<p>- Ezt mondom én is! - szólt Pogány, a púpos. - Képzelje, így élni! Az ember
                        nyomorék; de még ezt a nyomorék életét is lopta... Pfuj! Inkább meggebedni a
                        lövészárokban, mint a poshadt légbarlangok padjain fulladozni!</p>
					<p>- A hiúság beszél belőle! - fakadt ki egyszerre Dezső. - Nem látják, hogy ez
                        mind hiúság?</p>
					<p>- Az ember elsősorban hiú állat.</p>
					<p>- Dobja a fenébe a hiúságát! Mit panaszkodik? Szégyellje magát ezek előtt a
                        lányok előtt, akik nemsokára bevonulnak! Itt egy világ, amiből lassanként
                        nem marad más, mint egy nagy sötétség. Nekünk nincs időnk semmit alkotni
                        vagy megőrizni. Potyogunk, mint a legyek... És maga a maga kis hiúságain
                        rágódik! Maga előtt egy hosszú élet áll... Magának valami nagy dolgot
                        kellene csinálni...</p>
					<p>- Nekem? - kérdezte a nyomorék fiú, szomorú mosollyal. - Nekem? Nagy dolgot?
                        - És búcsúzásra nyújtotta kicsi s fehér kezét. - No, vége a gyűlésnek,
                        megyek már...</p>
				</div>
				<div type="chapter">
					<head>TISZA-PART</head>
					<p>Elza, Margit és Dezső szinte automatikus léptekkel kerültek le a partra. A
                        régi, szabad folyó óriási házak árnyában folyt. Nagyon kicsinek látszott,
                        mint egy mély csatorna. Az utcalángok nappal is égtek. Széles, fekete födelű
                        ernyők alól vetették fényüket a vízre. Az ernyők, különböző magasságokban
                        egymás köreit metszették, s fölülről nézve szinte megszakítatlan páncélt
                        alkottak, mely mögül alig siklott ki egy-egy fénysáv, jelpontot adni a
                        röpülőknek...</p>
					<p>De túlfelől az újsz...i oldal még mindig nyíltabb levegőt adott. Egy nagy
                        aviatikai park falkerítése fölött jókora darab ég is látható volt. Elza
                        gyakran ment ki ide, egyetemi vagy könyvtári munka után, hogy nyugtalan
                        lelke, a két nagy mágnes, az ég és föld között, lebegő egyensúlyban oldódjék
                        föl. A harci nagyváros gyermeke rendesen csak akkor láthatott eget, ha a
                        földet messze hagyta: röpülőgépről vagy magas erkélyeken s háztetők
                        teraszain. Elza, mióta az aviatikát kényszerült abbahagyni, nagy sétákban
                        keresett üdülést...</p>
					<p>Margit különös céllal követte most, noha már megvolt ebédidő, s józansága
                        egyébként az ebéd mellett döntött volna. Margit, amint egyedül maradtak,
                        félretett minden diszkréciót, s leírta Dezső előtt Elzáéknál tett
                        látogatását. Dezső önmagával tusakodott, mindhárman valósággal rohantak
                        izgalmukban, Dezsőt az is izgatta, amit a púpostól hallott.</p>
					<p>- Valamennyien gyávák vagyunk - ismételte. - Én sokszor csodálkoztam: mért
                        nem csonkítanak meg minden gyereket? Vagy mért nem lázad föl mindenki?
                        Biztos halál! De hisz a front is sokszor biztos halál! Ki fél a haláltól?
                        Mért nem leszünk mind öngyilkosok, tömegesen? Nem mindegy? Talán a
                        kínzókamara tart vissza! A kínzásbüntetés! Mikor még az öngyilkosság ellen
                        is törvény van, s még a halálnál is rosszabbat tudnak! “A harc érdekében
                        minden eszközt!” És aki a kínzókamara borzalmairól beszélne: XIX. századbeli
                        érzelgősség!</p>
					<p>- Szép kis hazafi maga, Dezsőke! - mondotta Margit.</p>
					<p>- Hazafi! Éppen az, hogy senki se hazafi! Mi szükség a hazafiságra? Mindenki
                        hazafi! Ahogy a leggyávább is hős lesz a fronton. A háború megölte a
                        hazafiságot és hősiességet.</p>
					<p>- Ez is XIX. századi ideológia - jegyezte meg Elza.</p>
					<p>Dezső majdnem ugrott és kiáltott erre. Már Elza is így beszél? Igen, XIX.
                        századi ideológia! Éppen Elza az, aki ezeket a régi vallásokat és
                        ideológiákat tanulmányozta. Aki hirdette, hogy meg kell őrizni, legalább
                        emlékben, a sok nagyot és jót, amiről az Ember valaha álmodott. Ez is
                        lázadás! Mi mást lehet még csinálni? Gyalázat, hogy Elza is a frontra
                        menjen. Az ő hivatása különb, nagyobb.</p>
					<p>- Már késő - bánta Elza. - Mindent elégettem.</p>
					<p>- Nem lett volna szabad! Ha az egész világon senki sem volna már, akit ez
                        érdekelne, akit egyáltalában valami szellemi dolog érdekelne, és maga volna
                        az egyetlen, aki csak sejtene is ilyesmihez, és magának is már csak egy
                        napja volna, hogy ezzel foglalkozzon: akkor is, azon az egyetlen napon is,
                        magának, Elza, ki kellene tartani, mint egy hősnek!</p>
					<p>- Te vagy a mi őrszemünk, akinek nem szabad elhagyni a posztot! -
                        visszhangozta Margit, jól ismert frázisokat parodizálva, amiket a női nem
                        “kulturális szerepéről” volt szokás mondani. - Te vagy a Vesta-mécs fő-fő
                        ápolója...</p>
					<p>Ezen már muszáj volt nevetni.</p>
					<p>De Elza rögtön újra komoly lett.</p>
					<p>- Csöpp kedvem sincs ehhez a hősiességhez. Ne akarjatok belőlem hőst
                        csinálni. Dezső a hős, nem én.</p>
					<p>- Azért, mert rajtam katonaruha van?</p>
					<p>- Nem. Hanem mert ennek a katonaköpenynek könyv van a zsebében.</p>
					<p>- Mit ér a könyv az én zsebemben? Engem a harcra neveltek. Csak a legkönnyebb
                        könyveket értem meg. Sohse volt fontos, hogy én tanuljak. Buta copf, hogy
                        egyáltalán betűvel kínoztak. Ágyútölteléknek jó az analfabéta is. Én a
                        fronton voltam, míg te úgy szíttad a tudományt, mintha az egész világ
                        mulasztását kéne kipótolnod. Te magad mondtad így.</p>
					<p>- Elég ostoba voltam. Ennek vége, Dezső. Nem fogom a tengert kanalazni. Mit
                        érnék el vele? Én a régi, tudós korok hiteit akartam megismerni. Emberek,
                        akik ezer annyit tudtak és gondolkoztak, mint ma bárki, milyen fogalmat
                        alkottak maguknak Istenről, világról, az ember céljáról és rendeltetéséről?
                        Mire lehet és mire kell jutni e földön? Mennyi minden lehetett azelőtt!
                        Mennyi minden lehetségesnek látszott! - Elza megállt és teljesen
                        következetlenül fölkiáltott: - Ó, gyerekek, ha nekem időm volna!</p>
					<p>Margit szemével intett Dezsőnek. Ez fölszólítás volt közös akcióra: hátha
                        most sikerülne rábeszélni Elzát, hogy engedjen az anyai szónak, s mint jó
                        kislányhoz illik, menjen el szépen a doktor bácsihoz... Nehéz lenne pontosan
                        leírni, ami Dezső lelkében végbement. Ezt csak az örök
                            harc korának gyermeke értheti meg, kinek szemében a rokkantság, a
                        nyomorék test volt a Hosszú Élet egyetlen árkánuma,
                             amit az orvos már a csecsemőknek osztogatott. Igaz: a felnőtt
                        korban való csonkítás veszélyes, képtelen. De Schulberg neve már elég volt,
                        hogy a megcsonkított csecsemők százait idézze a képzettársítás. A fiatal
                        katona, amint ott látta Elza szép, egyenes alakját kimagasodva a sugaras
                        parton, egy percre valami rettenetes kényszerképzet martaléka lett: mintha
                        hallaná a csontokat törni, látná a tagokat csavarodni. “És
                            ha a fronton törik kásává?” - kérdezte hirtelen egy másik gondolat,
                        Dezső megszokott kifejezésével, mellyel a harctéri eshetőségeket a fiatalság
                        erőteljes nyelvén emlegetni szokta. S most, Elzára vonatkoztatva ezt,
                        egyszerre átérezte a fronthalál egész rémét, jobban, mint mikor mellette
                        szakadt be a tunnel, omlott a véres sár, horpadtak papírként az emberi
                        tagok, fecskelt cafatokban a tépett hús... Elza testére gondolva, közelebb
                        jött hozzá ez a rém, mint mikor a magáét fenyegette...</p>
					<p>Elza azonban ingerült lett, mihelyt barátnője Schulberget szóba hozta.</p>
					<p>- Őrültség! Nem élünk nagyapáink idejében! Mikor a sorozó orvos jóakarata
                        tarthatott vissza valakit a fronttól!... Akkor sem rendel magához! Csak
                        gyanús volna, kockázatos...</p>
					<p>- De ha az édesanyáddal megbeszélte...</p>
					<p>- Nem ülök föl az anyám naivságának...</p>
					<p>- Mondhatom, hálátlan vagy! Melyik anya szenved ennyit a lányáért?... Az
                        enyém hazafias frázisokat ír a leveleiben, s a háborús sorsban való
                        megnyugvásról filozofál... Mindnyájan megnyugszunk valahogy, csak a te anyád
                        képtelen megnyugodni...</p>
					<p>- Én is képtelen vagyok megnyugodni. De ez egészen más. Az anyám szépen
                        megnyugodna, ha én otthon ülnék. Az ő számára nincs is háború. Azelőtt
                        mindig a békéről álmodott; mikor a bátyám elesett, egyszerre kijelentette,
                        hogy nem lesz soha béke. Ebből pedig azt a következtetést vonta le, hogy
                        nincs is háború.</p>
					<p>- Logikus - mondta Dezső.</p>
					<p>- Amiben az egész világ élt, az számunkra nem létezett. Front, sorozás,
                        szabadságok, ez elesett, annak a lábát amputálták, gáz, bombák,
                        életveszély... folytonos életveszély. Egyszerűen nem vettük tudomásul. S a
                        haditechnika újabb csodái: amikről az apám szónokolt! Ő csak zavaró idegen
                        volt köztünk. Egymásba kapaszkodtunk, külön életet csináltunk magunknak,
                        rajongtunk mindenért, ami régi, békebeli, kizártunk mindent, ami új és
                        háborús. A régi könyvek és régiségek őrületét oltotta belém legkisebb korom
                        óta. Így lettem én tudós és könyvmoly. De belül egészen más vagyok!</p>
					<p>- Egészen más? - ismételte Dezső.</p>
					<p>- Ne értsetek félre. Utálom és gyűlölöm ezt a kort, mindent, amit magam körül
                        látok. De nem azért, mintha a könyveket, a száraz tudományt és halott
                        dolgokat többre becsülném az eleven életnél. Hanem azért, mert több
                        szépségre és szabadságra vágyom, mint amit ebben az undok korban találhatok.
                        Több szépségre és szabadságra! Nem rabságra és nyomorékságra a halálra ítélt
                        tudományok között. És nem arra, hogy egy öregasszonynak a siránkozó társa
                        legyek, még ha az anyám is! Sohase volt kedvem bezárni magamat a múltakon
                        való pityergésbe. Amit az anyám csinál, az nem rendes dolog. Ő monomániás.
                        Egy régi eszmekör őrültje. Egymás betegei voltunk, mint a szerelmesek és
                        összeesküvők. Ez valósággal természetellenes már! Nem ihatom örökké az anyám
                        könnyeit! Ki kell törnöm ebből!</p>
					<p>- Gondold meg, hogy miattad lett ilyen...</p>
					<p>- Mért szeret annyira? Mi lenne, ha minden szülő ennyire szeretné a
                        gyermekét? És egyáltalán lehet valakit ma még szeretni? Nem olyan időket
                        élünk. Mindenki csak magával törődjön; mint a légbarlangban mondják, ha
                        veszély van!</p>
					<p>- Ott sem mindenki csak magával törődik... Van, aki még az álarcát is
                        odaadja, és megfullad inkább, csakhogy megmentsen valakit...</p>
					<p>Dezső harctéri élményeire gondolt. A front bőven termett különös
                        önfeláldozásokat: szerelmes barátok közt, ahogy ott a fiúk szerelmesek
                        szoktak lenni egymásba.</p>
					<p>- Ott kinn mindenkinek van valakije... Akinek semhogy a halálát lássa, inkább
                        meghalna maga!</p>
					<p>- Az más, ott másról van szó!... - kiáltott Elza. - De holmi kis szelíd
                        családi érzelmek, mamai búsongás, gyermeki szeretet! Lehet ezt ma? Pityergős
                        kislányok szepegése, akik az anyjukhoz bújnak!</p>
					<p>Dezső kissé szégyenkezve, de őszintén ellentmondott. Dezső soha olyan jámbor
                        kisfiú nem volt, mint mióta a frontot megjárta. Soha úgy nem vágyott az
                        anyja szoknyája mellé. Idealista szelídséggel csüggött a családi
                        érzelmeken.</p>
					<p>- Hiába csináltak gyilkos masinát belőlünk! - ismételte az ósdi szólamot. -
                        Az emberbe bele van oltva a szeretet ösztöne!</p>
					<p>- A régi könyvek és vallások szerint.</p>
					<p>- A XIX. századi ideológia szerint! - csúfolta magát Dezső.</p>
					<p>- Hát ha ez igaz - fakadt ki egyszerre Elza -, ha bennem is bennem van ez az
                        ösztön: hogy maradhatnék én akkor itthon, mikor ti mind mentek! Az anyámnak
                        nincs más baja, engem félt és sirat. De tirátok ki tudja mi vár! És hogy
                        csücsülhetnék én akkor nyugodtan a könyvek közt? Mikor nem tudom, mi lesz
                        tebelőled, Dezső!</p>
					<p>- Mi? Gyilkos masina. Egy nap még az élet...</p>
					<p>- Egy nap...</p>
					<p>Elza szótlanul kereste Dezső kezét. Bajtársi kézszorítás.</p>
					<p>Mind a kettőjüknek egyszerre támadt ugyanaz a gondolata. S Margit felelt rá,
                        pedig ki se mondták:</p>
					<p>- Házasodjatok össze, gyerekek! Talán házaspárt együtt osztanak be.</p>
					<p>De erre Elza szeme föllobogott:</p>
					<p>- Azt már nem! Mielőtt a törvény kötelezne? És hogy azután szülni muszájjon?
                        Azt nem! - kiáltotta. - Majd ha kell, elvégzem ezt a fizikai kötelezettséget
                        egy közömbös emberrel: akinek a gyerekét nem sajnálom a frontra.</p>
				</div>
				<div type="chapter">
					<head>AZ UTOLSÓ EMBEREK</head>
					<p>- Ha együtt lennénk, ha együtt mehetnénk... - kezdte Dezső. Azt akarta
                        mondani: bármilyen rövid és rettenetes élet várna rájuk a fronton, mégis
                        élet lenne, dac és emlékezés! Ki akar soká élni? De
                        hirtelen torkán akadt a szó. Csak nem kívánja, hogy
                        Elza is frontra jusson, és elessen?</p>
					<p>Margit nézte őket. Szinte valami anyáskodó vénlány fölényével.</p>
					<p>- Disznók vagytok, hogy előttem édelegtek. Maga elrabolja a barátnőmet,
                        Dezsőke. De én a rosszért jóval fizetek.</p>
					<p>És fölvetette azt az ötletet: Schulberg juttassa Elzát oda, hol Dezső van...
                        Ennyit tán mégis lehet...</p>
					<p>- Bolond vagy, lányom, ha nem mégy el hozzá. Úgy látom, egyáltalán nem
                        mindegy, hova osztanak be. Repülőhajlamaidnak akarsz hódolni? Vagy ezt a
                        kisfiút kísérnéd le a tunnelbe? Bízza rám, Dezsőke, én tudom, hogy kell
                        bánni vele...</p>
					<p>Elza csakugyan megszokta, hogy a praktikus dolgokban vezessék. Most is előre
                        tudta, hogy rá hagyja venni magát, noha valami belső ellenállás volt benne,
                        maga előtt is rejtett okokból... Úgy érezte, hogy nincs eléggé tisztában
                        magával... Húzódozott, ürügyet keresett.</p>
					<p>- Hiszen neked is be kell vonulnod! És magaddal egyáltalán nem is gondolsz,
                        csak az én ügyeimmel foglalkozol?</p>
					<p>- Nekem, Elzuskám, tiszta szerencse, hogy be kell vonulni. Már arról volt
                        szó, hogy abbahagyom az egyetemi dicső karriert. Se pénz, se kereset. Most
                        ez megoldódik legalább. Meg kell a dolgokat oldani, barátom! Szóval: most
                        haza, és azután Schulberghez!</p>
					<p>- Ma nem. Dezsővel akarok ebédelni.</p>
					<p>- Holnap hát.</p>
					<p>- Inkább holnapután.</p>
					<p>- Persze: a kisfiú még holnap is itt lesz. Igazatok van: ki kell élvezni a
                        végnapokat! Hát akkor én, fiam, most elmegyek anyádhoz, s megmondom neki,
                        hogy bejelentkezhetik a professzornál.</p>
					<p>- Olyan sürgős?</p>
					<p>- Ne sajnáld ezt tőle. Könnyebben bírja, ha remél és cselekszik. S legalább
                        az én becses társaságomtól megszabadultok, gyermekeim...</p>
					<p>Elza és Dezső hallgatva ültek egy padon, szemben a folyóval.</p>
					<p>- Holnapután - mondta végre Elza.</p>
					<p>- Holnapután - visszhangozta Dezső.</p>
					<p>- Jó lány ez a Margit - mondta Elza. - Ti jók vagytok. Én rossz.</p>
					<p>Dezső nem hallgatott rá, nem is látta, egy más Elzát látott, próbálta
                        összeegyeztetni ezt a két diszparát fogalmat: Elzát és a frontot.</p>
					<p>- Mindenki a fronton lesz... Most már igazán mindenki...</p>
					<p>- Csodálom, ki marad a hivatalokban...</p>
					<p>- A nyomorékok - szólt Dezső megvetéssel.</p>
					<p>- Vagy majd beosztják a szabadságoltakat.</p>
					<p>- Igen, még a szabadságot is elveszik. Akkor aztán végleg egy perc sem marad
                        az életből...</p>
					<p>- “Mindenre, ami szükséges és hasznos, lesz idő és ember, pontosan beosztva
                        és maradék nélkül” - szónokolt Elza idézőjelek közt. De mi az a “szükséges
                        és hasznos”!</p>
					<p>- Ami az életre szükséges és hasznos...</p>
					<p>Csakhogy maga ez az élet miért szükséges, és mire hasznos?</p>
					<p>- Most úgy érzem, Elza - mondta még lassan Dezső -, hogy mi vagyunk az utolsó
                        emberek a földön. Utolsók, akik még tudjuk vagy sejtjük, mi volt az valaha:
                        embernek lenni!</p>
					<p>- Hajótöröttek vagyunk... Maradékok... Le kellene írni és palackba zárni a
                        jövő számára...</p>
					<p>- Hol az a palack?... És hol az a jövő?...</p>
					<p>Fölkeltek, és megindultak a folyón át a diákmenza felé. Ez vendéglőszerű,
                        kicsi helyiség volt, egy mellékutcában, fehér abroszokkal, ahol mindig éhes
                        lánycsoportok váltották föl egymást, és ritkán lehetett üres asztalt kapni.
                        A lányok közt szórványosan fordult elő egy-egy fiú, s azok egymást keresték,
                        és együvé ültek. Többnyire félkezűek vagy féllábúak. De akadt egészséges is.
                        Katona, mint Dezső.</p>
					<p>Egy ilyen nyitott be majdnem egy időben Dezsőékkel. Tétován nézett körül...
                        Dezső az utolsó asztalt foglalta el, s a többieknél csupa lányt látott...
                        Nyilván nem akart lányok közé ülni.</p>
					<p>- Fél a nőktől.</p>
					<p>- Te is így féltél azelőtt...</p>
					<p>- Mint a legtöbb fiú, aki a frontról jön...</p>
					<p>- Igen. Csupa megvetés van bennetek irántunk. És mégis féltek tőlünk.</p>
					<p>Dezső azonban jól értette ezt a különös, ellentmondó érzést, melytől a katona
                        félszeggé vált a hölgyek előtt... Kínokból szövődött az: szellemi
                        alsóbbrendűség és éhes vágyak kínjaiból. Irigység, gyűlölet megfért benne a
                        vággyal és bámulattal. A két nem alig volt valaha egymástól távolabb, mint
                        az örök harcnak ezekben az éveiben. Férfi a nőt többnyire csak durva
                        kalandokban, futó érzéki őrületekben tanulta ismerni; mert másnak nemigen
                        lehetett nevezni a kötelező házasság rövid heteit sem. Egyébként minden
                        elválasztotta őket! A nők tanultsága, értelmi fölénye... S a férfiak sötét
                        élménye, amit a front adott... Dezső ritka kivétel volt: ő csak lázadó
                        utálattal gondolt erre az élményre, s minden otthon töltött percét oly
                        tanulmányoknak szentelte, amilyenekkel főleg lányok foglalkoztak. (A lányok
                        szinte úgy beszéltek vele, mint maguk közül valakivel.)</p>
					<p>- Engem te már átneveltél, Elza.</p>
					<p>- Az a fiú ide fog jönni - mondta Elza.</p>
					<p>Csakugyan, a fiatal katona némi habozás után engedelmet kért, s asztalukhoz
                        telepedett. Jobban megnézve, nem is volt olyan fiatal: Dezsőnél mindenesetre
                        jóval idősebb. Jobb arcán mély s már nem friss seb nyoma. Szemei koravének,
                        mint a legtöbb régi katonának. Harminc év már magas kornak számított a
                        fronton; pedig az újonjött bizonnyal megvolt annyi. Utcán alig nézték volna
                        diáknak. Mégis az volt, másképp nem ebédelhetett volna a menzán. Dezső
                        szemügyre vette szolgálati jelvényeit.</p>
					<p>- Szintén vissza?</p>
					<p>- Holnapután...</p>
					<p>- Én is. Egy nap megyünk - és kezét nyújtotta az asztalon át, bajtársi
                        részvéttel.</p>
					<p>- Nincs kedve még?</p>
					<p>- A legcsekélyebb se - nevetett Dezső.</p>
					<p>- Mennyi időt töltött odakünn?</p>
					<p>- Eddig egy évet. Első szabadságom.</p>
					<p>- Még nem lesz utolsó.</p>
					<p>- Honnan tudja?</p>
					<p>- Még az elején van. Még nem fog elesni. A bizonyosság évről évre növekszik:
                        nálam már sokkal nagyobb.</p>
					<p>- Dehogyis - felelt Dezső. - A valószínűségi számítás szerint ugyanannyi az
                        eshetőség az első évben, mint az utolsóban. De én nem félek az eleséstől.
                        Bár elesnék mentül hamarabb!</p>
					<p>- Annyira unja az életét?</p>
					<p>- Élet az, ami ott van?</p>
					<p>- Még nem jött rá az ízére.</p>
					<p>Dezső kifakadt: mire lehet itt rájönni? Mi más van a fronton, mint piszok és
                        unalom? Férgek, bűz, reuma, megalázások, koplalás, döglődés... Dezső
                        fölhevült, és kiöntötte szívét. A hosszú hónapok a sáros barlangokban! A
                        fulladozás a gázálcák alatt, a süketítő, végérhetetlen ágyúzások! S
                        legfeljebb egy-két könyvet vihet magával az ember; s amihez ott cserélgetve
                        hozzájut, az többnyire csak a legalacsonyabb tömegirodalom... - tette hozzá,
                        a műveltségnek azzal a naiv sznobizmusával, mely legáhítatosabb hitvallása
                        volt. - S a főszórakozás és esemény, ha ölsz, vagy ha melletted fölfordul
                        valaki...</p>
					<p>- Ez talán nem elég izgató?</p>
					<p>- Izgatónak elég izgató.</p>
					<p>- De... komolyan mondom... Tudni, hogy ölök, hogy a magaméhoz hasonló életet
                        oltok ki!... Van-e feszültebb érzése az aktivitásnak? Lehet-e nagyobb
                        gyönyöre a hatalomnak? Nem minden kor adta meg ezt a szenzációt
                        mindenkinek... Hátha még az ember láthatná mindig, akit megöl, végignézhetné
                        kínjait... Ha egy bajtársam kiszenved mellettem, arra gondolok, így hal meg
                        az is, akit az én golyóm ért, és akármennyire sajnálom is, be kell
                        vallanom...</p>
					<p>- Pfuj! Vadállati dolog! - szakította meg Elza, nem állhatva.</p>
					<p>- Az ember vadállat - felelt az idegen, tárgyilagosan. - Csak arról van szó,
                        s annyit jelent a civilizáció, hogy vadságunkat kizárólag az ellenség ellen
                        irányozzuk és lokalizáljuk; s a honfitársakkal és szövetségesekkel szemben
                        lehetőleg korlátok közé szorítsuk. Néha még az is nehezünkre esik. Magam
                        tapasztalásából beszélek... Majdnem mindenkit, aki elég sokáig a fronton
                        volt, elfog néha az ölés vágya itthon is... Szerencsére elég hamar viszik
                        vissza a frontra. Másképp nem tudom, mi lenne... Nem bírnók ki soká. Én
                        bevallom: szinte vágyom vissza oda - fejezte be -, pedig eléggé utálom magam
                        is.</p>
					<p>- Rettenetes, amit beszél - mondta Dezső.</p>
					<p>- Persze, nem valami jámbor és erkölcsös dolog. De az élet egyáltalában nem
                        jámbor és erkölcsös. Maga még kisfiú, maga nem érti ezt. Olyan ez, mint a
                        dohány vagy alkohol. Aki még nincs igazán fronthoz szokva, nem is értheti
                        azt a leküzdhetetlen szenvedélyt, ami a vén katonát lenyűgözi. Abba, amit
                        maga piszoknak és unalomnak nevez... Mert van valami ebben az unalomban, ami
                        örökké izgat és visszavon.</p>
					<p>- Mi vonhat oda vissza? - kiáltott Dezső felháborodva.</p>
					<p>- Az, hogy véres. Vérre szomjazunk, és visszavágyunk, ámbár tudjuk, hogy a
                        saját halálunk is ott vár.</p>
					<p>- Ez még enyhítő körülmény...</p>
					<p>- Maguk nagyon meg vannak botránkozva, hogy ilyen cinikusan beszélek. De nem
                        én vagyok cinikus, hanem az élet és a háború. Nem jobb az őszinteség, mint a
                        frázisok és az álszemérem?</p>
					<p>- Kissé különös őszinteség - mondták Dezső szemei, előbb, mint a szája
                        mondhatta volna. De az idegen már felelt is rá. Mert hisz nem valami saját
                        egyéni aberrációjáról rántotta ő le a leplet: amiről ő beszélt, azt minden
                        régi katona nagyon jól ismeri...</p>
					<p>- Kérdezzék meg akármelyiktől, igaz-e... Nem volna kibírható a háború, ha nem
                        volna benne szenvedély... ha nem volna benne élvezet is, akármilyen szörnyű
                        ezt hallani. Nem árt talán a nőknek is tudni erről - fejezte be, Elzára
                        sandítva -, most, hogy már ők is közelebbről meg fogják ismerni ezeket a
                        borzalmakat...</p>
					<p>- És az egyetemen mit hallgatott, kolléga úr? - kérdezte Dezső, némi szünet
                        után.</p>
					<p>- A műegyetemre jártam. Géptechnikai tanulmányokat folytattam. Kicsit
                        vénen...</p>
					<p>- Talán műszaki beosztásra pályázik?</p>
					<p>- Nem, azt nem remélem. Voltaképp nem is kívánom már különösebben. Rajtam már
                        nem segít.</p>
					<p>- Akkor mi célja ezzel a tanulmánnyal?</p>
					<p>- Hát... érdekel. A gyilkos gépek érdekelnek. Valamivel csak el kell tölteni
                        a szabadságot. Aztán... megszoktam már a fronton, hogy fiatalok közt
                        legyek... Magamnál jóval fiatalabbak közt... Akár itt...</p>
					<p>- Köszönöm szíves előszeretetét korosztályunk iránt - vetette közbe Dezső
                        élesen. - Bizonnyal kedves emlékei vannak róla, hogyan potyogtunk és
                        kínlódtunk odalenn. De ez itt más, itt jóformán csak jámbor lányokat
                        lát.</p>
					<p>- Igen... lányokat... - felelt a harmincéves, körülnézve, majd Elza felé
                        lesve, aki teljesen kikapcsolódott a beszélgetésből; sőt tüntetőleg hátat
                        fordított, s a másik oldalon ülő kolléganőkkel diskurált.</p>
					<p>- Csakugyan... a fronton eddig nem voltak nők... Itt legalább lányokat
                        látni... Ez némi változatosság - tette hozzá a könnyed férficinkosság
                        hangján.</p>
					<p>- De hisz kolléga úr fél a lányoktól - mondta Dezső, valami gyermekes
                        heccelődéssel, s különös módon már titkos fölényt érezve ezzel a tétova s
                        kissé elnyűtt idegennel szemben. - Láttam, hogy nem mert közibük ülni... Nem
                        is szól hozzájuk...</p>
					<p>- Mit szóljak?... Elég, ha nézem őket... Én nem értek ahhoz, ami egy nőt
                        érdekelhet. De vannak, akikkel nem is kell beszélni...</p>
					<p>Dezső most eszmélt rá, hogy az idegen rég túl van a kötelező nősülés
                        törvényben előírt esztendején.</p>
					<p>- Nincsen felesége?</p>
					<p>- A feleségem beteg, és a szüleinél lakik... Beteg? Bár én lennék beteg! Neki
                        még mindig sokkal jobb a dolga, mint énnekem a fronton... És ha már az ember
                        szabadságon van, hát élvezze: igaz-e?... De azért furcsa lesz, izgató lesz,
                        ha nők is lesznek a fronton... - mondta, közelebb hajolva. - Képzelje: a
                        lövészárokban... Vagy mondjuk: egy roham, ahol nők is részt vennének... Kár,
                        hogy a rohamok annyira kimentek a divatból... A kemény szurony és a puha
                        lányhús eléggé ingerlő ellentét... Néha, ahogy mondtam, itthon is elfog a
                        katonavadság... az ölés vágya... Hozzáteszem, hogy ez leginkább akkor van,
                        mikor nővel vagyok. A feleségem komolyan félt tőlem.</p>
					<p>- Nem csodálom...</p>
					<p>- Ne szörnyűködjön, kis kolléga, mit lehet ezen szörnyűködni? Megyünk a
                        frontra, minket is megölnek... És már a nők is mennek, már a nő sem tabu...
                        Ölni szabad. Látja! Csak be kell tartani a játékszabályokat, hogy kit és
                        mikor. A fronton maga is biztosan jó néhány embert megölt már... Akikről nem
                        is tud...</p>
				</div>
				<div type="chapter">
					<head>KÉT NAP ÉS KÉT ÉJJEL</head>
					<p>Kétszer huszonnégy óra múlt el. Elza a pályaudvarról tért haza: Dezső
                        menetszázadát kísérte ki.</p>
					<p>A búcsúnak szívettépőnek kellett volna lenni! Hisz könnyen lehetett végső és
                        végleges! Elza is bevonul! Ki tudja, összeesik-e valaha, ugyanazon időre, a
                        kettejük szabadsága? Még ha mind a ketten élnek és hazajönnek is! S ha
                        különös véletlenből összeesnék: mennyi minden más akadály tolulhat még az
                        ilyen találkozás elé! Az idő véletlenén túl a hely véletlenei! Városok
                        pusztulhatnak, utak zárulhatnak, hírek apadhatnak, semmi sem bizonyos...
                        Ahol két frontkatona búcsúzik, minden valószínűség szerint örökre
                        búcsúzik.</p>
					<p>Hacsak valóban egy helyre nem osztanák be őket...</p>
					<p>Mégis be kell vallani, hogy amit Elza érzett, mikor a katonavonat lassan
                        megdöccent s megindult, az nem tisztán a válás fájdalma volt. Inkább valami
                        ellentétes érzés: az egyedül maradás fölszabadulása!... Ha őszintén magába
                        tekintett, nem tagadhatta el, hogy valóságos türelmetlenséggel várta ezt a
                        percet. Megkönnyebbedés volt, mikor a kocsisor mozgása kitépte a fiú kezét
                        az övéből, s Dezső arca nyílegyenes surranással tűnt el a kisebbedő
                        ablakvonal párhuzamosában.</p>
					<p>A pályaudvart a búcsúzások hangulata öntötte el. Szülők vezették ki
                        gyermekeiket, asszonyok pár hetes férjeiket, akiket nem fognak látni többé.
                        Mégis, noha ez a válás sokkal reménytelenebb volt, mint régibb háborúk
                        idején, távolról sem látszott, hogy akkora fájdalmat okozna. A megszokás
                        elvette a fájdalom élét.</p>
					<p>- Közös sors, és bele kell nyugodni.</p>
					<p>Egy gyermekleány, aki nagy szál bátyját kísérte ki, nyugodtan s kissé
                        gúnyosan támogatta könnyező anyját, a meghatódás legkisebb jele nélkül.</p>
					<p>- Nemsoká én is megyek - dicsekedett, némi megvetéssel hangjában a nagy melák
                        bátya iránt, aki teljesen elérzékenyedve, föl-fölbuggyanó zokogással lépett
                        a fölhágóra.</p>
					<p>Így volt a fiatalabb korosztályoknál: a bús serdülőknél, akik még nem
                        nyugodtak bele, hogy elszakadjanak gyermekkoruktól, a szelíd és otthonos
                        világtól, amelyben felnőttek. De az idősebb katonák legtöbbje már külön
                        életet élt, frontéletet, s e békés világhoz semmiféle belsőbb kapocs nem
                        kötötte. Az egész front mögötti országot csak valami kiránduló- vagy
                        szórakozóhelynek tekintették, ahonnan, néha kissé korán és sajnálkozva,
                        gyakran bizony kedvük ellenére, de mégiscsak hazamentek, mikor a frontra
                        mentek.</p>
					<p>Ezek szórakozottan hallgatták a kísérő szülő, rokon vagy feleség obligát
                        kesergését, hangos örömmel üdvözölték a kocsiknál viszontlátott
                        csapattársaikat, s lelkileg máris elutaztak, messze voltak.</p>
					<p>- Mennek, mint a birkák - mondta Dezső. De ő is csak ment, mint a birka.</p>
					<p>Elza, igazában, alig várta, hogy menjen. Dezső nagyon derék és szeretetre
                        méltó fiúcska volt; mégis Elza túlságosan is fölényben érezte magát vele.
                        Naivsága és egyszerűsége valósággal idegesítette. Ezt a két napot majdnem
                        egyfolytában együtt töltötték. Elzának észre kellett venni, hogy a fiú
                        egyoldalú rajongása s mindig egyforma kifakadásai fárasztják, és
                        türelmetlenné teszik. Noha többnyire a saját szavait és nézeteit
                        visszhangozták...</p>
					<p>Egyedül akart volna már maradni. Számot vetni önmagával, reménytelenné vált
                        ideáljaival, fordulóra jutott életével. Önmagára volt kíváncsi, Dezsőt
                        kívülről tudta már... Dezsőt valami romantikus nimbusz övezte: a halálra
                        jegyzett fiatal tehetség, a rosszkor született, kiéletlen és pusztulásra
                        ítélt férfizseni romantikája. Ennek a romantikus varázsnak nagy része
                        szétfoszlott most, hogy Elzának magának is be kellett vonulnia...</p>
					<p>És... úgyis válni kell, hát minél előbb!...</p>
					<p>Mégis együtt töltötte ezt a két napot a fiúval, jóformán percről percre;
                        éjjel is vele maradt, szinte reggelig... Nem lehetett tudni, mennyi dac volt
                        ebben; dac az anyja ellen; az apja nem számított. Kamuthy úr dohogó, de
                        erélytelen apa volt; kicsiségekért dohogó, de fontosabb és problematikusabb
                        esetekben inkább úgy tett, mintha észre sem vett volna semmit... A lány
                        úgyis bevonul, s Kamuthy úr szinte már nem létezőnek tekintette, “leírta”,
                        ahogy üzletileg mondják, kihagyta életének számításaiból. Egyszerűen nem
                        vett hát tudomást leányának feltűnő éjszakázásairól, s ha Lívia másnap
                        panaszkodott, könnyű vállvonással ment túl a dolgon.</p>
					<p>- Biztosan valami zsúron volt... valamelyik barátnőjénél... Hadd mulasson,
                        amíg itthon van...</p>
					<p>- De mért titkolja előlem... az anyja elől? Azelőtt nem szokott zsúrozni...
                        Azelőtt mindent elmondott nekem... - S Kamuthyné egész éjjel ébren várta
                        Elzát, minden figyelmét az előszobaajtó körüli neszekre összpontosítva,
                        olyan szörnyű szorongásban, hogy még Kamuthy úrnak is feltűntek arcán az
                        álmatlanság és sírás nyomai.</p>
					<p>- Mit fog majd csinálni, ha katona lesz a lánya? Mikor már egy éjszakai
                        kimaradásától ilyen boldogtalan?...</p>
					<p>Nagyobb kegyetlenséget nem is mondhatott volna. Kamuthynét éppen az gyötörte,
                        hogy most, mikor leányától meg kell válnia, talán örökre, még ezekben az
                        utolsó hetekben is alig lehet vele! Még ezeknek az utolsó napoknak óráit sem
                        kapja meg tőle! Még este sem, még éjszaka sem...</p>
					<p>Elza azonban nem törődött anyja kínlódásával... Nem sokkal inkább érdemelt-e
                        szánalmat és törődést Dezső?... Dezső, aki indult vissza a frontra... az
                        életveszélybe...</p>
					<p>S Elza Dezsőnek adta az órákat, melyeket anyjától megtagadott... Dac volt ez,
                        de egyúttal szánalom, és mégiscsak szeretet... Mégiscsak szerette ezt a
                        kedves és tehetséges fiút, kire a Természet oly rosszkor és hiába pazarolta
                        a szellemi fogékonyság mindig kétes értékű ajándékát, s akinek minden
                        gondolata meleg viaszként az ő lelkének érintései szerint formálódott... Egy
                        kicsit anyja volt neki: ingerült és mégis gyengéd... Bármennyire kívánta a
                        magányt, nem tudott tőle egyetlen percet sem elvonni, sem egyetlen kegyet
                        megvonni...</p>
					<p>Az az első emlékezetes éjszaka, mikor Kamuthyné a légbarlangi izgatott est
                        után hajnalig hiába várta haza lányát, sokkal ártatlanabbul folyt le,
                        mintsem Elza sejteni engedte. A két fiatal az egyetemi könyvtár gázbiztos
                        termeiben találkozott, s onnan kiszabadulva, késő éjjel lekanyarodtak a
                        folyópartra némi friss levegőt szívni a nyomasztó órák után. Ott, Elza
                        kedves sétahelyén, az aviatikai park mentében jártak föl és alá, heves
                        filozofálásban elmerülve, míg az ég ki nem világosodott, s az első
                        gyakorlatozók ki nem röpítették a szürkületbe aeroplánjaikat.</p>
					<p>A másnap esti együttlét azonban már nem maradt ily ártatlanul peripatetikus.
                        Elza point d’honneur
                       gyanánt tekintette, hogy ne álljon ellen a
                        hadba menő fiú naivul szenvedélyes könyörgéseinek, s ne hagyja őt a
                        kielégítetlen szerelem férfiszégyenével bevonulni. Némi habozás és tanakodás
                        után beállítottak egy szállodába, ahol Dezső a zord frontkatona s nőt
                        zsákmányoló hím dupla fölényével nyittatott szobát kettejüknek.</p>
					<p>Elza sietve vetkőzött le, Dezső szinte vak lett az izgalomtól. Elfogultan
                        csókolta végig a fiatal, pompás testet; meleg illata átjárta. A lány húsa
                        idegen volt és mégis otthonos, mintha a saját testének egy darabja volna,
                        melytől erőszakkal választották el, s ismét el fogják választani. Mily
                        boldogság lehet ezzel a testtel együtt élni, tökéletes intimségben, napokig,
                        hetekig, hónapokig! Dezső lassan-lassan vált merészebbé. Dezső szenvedélyes
                        és ügyetlen szerető volt, Elza hideg, de gyöngéd. Dezsőt átforrósodó
                        indulatok fűtötték, Elzát csak dacos elvek. S szinte Elza tűnt föl közülük a
                        meggondoltabbnak és tájékozottabbnak; mégis szándékosan mulasztott el minden
                        óvatosságot, azt kívánva, bárcsak megfoganna ettől az első szerelemtől! -
                        Legalább nem kellene mástól szülni! - Elza elfeledte, hogy nemrégen még
                        éppen Dezsőtől nem akart gyereket (ágyútölteléknek). - Én nem vágyom a
                        szerelemre, Dezső... máséra éppen nem... Legfeljebb formális házasságot
                        kötnék...</p>
					<p>Dezső kicsit meg volt botránkozva ettől a hidegségtől; hirtelen valami dühös
                        vágy öntötte el, hogy kigyújtsa Elzát. S volt egy pillanat, mikor dühe
                        túlnőtt vágyán, s úgy megszorította a leányt, hogy az fölsikoltott. Ez a
                        sikoltás teljesen kihozta a sodrából Dezsőt... Egyszerre lehullt róla mindaz
                        a félszeg szemérem, mindaz a kisfiús félénkség, ami eddig feszélyezte Elza
                        csillogó presztízse előtt. Fiatal lelkén kéjesen borzongott át a tudat, a
                        látvány, hogy ez a büszke, intelligens és makacs leány tehetetlenül, szinte
                        megalázva vergődik és kapálózik karjaiban... Szorítása még vadabb lett, dühe
                        valósággal bosszút lihegő... Már nem törődött Elza kiáltásaival,
                        méltatlankodásával... megfeszült mutatóujja mély, lilás gödröt ásott a mell
                        lágy ruganyába... s ebben a pillanatban a hideg és éles szurony acéla
                        villant föl emlékében, melyről a menzán megismert idegen beszélt...
                        Megborzadt, s szörnyű döbbenettel engedte el szorítását, míg Elza sápadtan
                        és ziláltan ült föl, arcba lógó hajjal, tágra meredt szemmel.</p>
					<p>- Te is olyan vadállat vagy?...</p>
					<p>- Ha tudnám, hogy ilyesmi van bennem - kiáltott Dezső, mert érezte, hogy Elza
                        is ugyanarra gondol, akire ő -, meg sem várnám a fronthalált, hanem azonnal
                        agyonlőném magam!...</p>
				</div>
				<div type="chapter">
					<head>HOLNAPUTÁN ÉS AZUTÁN</head>
					<p>- Táncoljunk! - mondta másnap este Elza. Egy nagy nyilvános tánchelyiség
                        fényplakátjai estek a szemükbe. (Foszforeszkáló betűk, fénylő, de nem
                        világító reklám, ernyők alatt.) És ez volt az utolsó este.</p>
					<p>Dezső kicsit csodálkozott, mert Elza azelőtt mindig megvetőleg beszélt arról
                        a táncdühről, mely a nagyvárosok éjeit elöntötte, s a front mögi ifjúságnak
                        fő részegsége volt. De a lány makacs maradt, mint mindig. Ő éppen Dezső
                        kedvéért kívánja a táncot.</p>
					<p>- Legalább az utolsó este szórakozzál... Láss fényt és színeket... Élvezz
                        zenét, ritmust... - És vad kedvvel vetette magát a forgatagba, szegény
                        Dezsőt egészen kifárasztva.</p>
					<p>- Reggelig!... - lihegte, hátravetve fejét, félig behunyt szemmel. - A
                        büfében állva vacsorázott. Semmi áron sem volt rá kapható, hogy valami más
                        helyet keressenek, és kettesben, mint tegnap, fejezzék be az éjszakát.</p>
					<p>- Nem, ezt nem, akármit, csak ezt ne kívánd, Dezső, nem bírnám!...Együtt
                        maradunk reggelig, és holnap is veled leszek... Ha akarod, haza se megyek
                        aludni... Vagy elmegyek, és reggel megint találkozunk... Mindent megteszek,
                        csak azt az egyet nem...</p>
					<p>- De hát miért, Elza?</p>
					<p>- Csak. Ne kérdezd az okát... Nem bírnám.</p>
					<p>Dezső átkozta magában a menzán megismert idegent, mert neki tulajdonította,
                        az ő hatásának, az ő különös beszédeinek azt a hirtelenjött hangulatot, mely
                        a tegnapi első és utolsó pásztorórájukat megmérgezte. Érezte, hogy nem lehet
                        Elzát rábeszélni, s lelkét elszorította a közeli válás gondolata... Nem lesz
                        hát az övé, igazán és teljesen az övé soha? Egyetlen reménye maradt,
                        valószínűtlen ábránd, mégis már egész lénye efelé feszült... A jövő utolsó
                        ígérete és kilátása... Újra találkozni majd Elzával, a fronton!</p>
					<p>- Ha ezt nem remélhetném, el se tudnék menni... nem, nem tudnék elválni
                        tőled, Elza! Hogy veled soha többet ne találkozzam! És téged vigyenek más
                        iszonyatokra, ahol még a kezed se foghatom meg! Viszont a magam csapatánál
                        Vermes úr legyen az, akivel egész biztosan találkozom!</p>
					<p>- Vermes úr?</p>
					<p>- Akivel a menzán ebédeltünk... Őt ugyanoda osztották be, mint engem, egy
                        napon is vonulunk be. Szép kis kilátások! - S Dezsőt újra és újra elöntötte
                        az elkeseredés arra a gondolatra, hogy Vermes úrral biztosan találkozik, s
                        Elzával talán soha! De Margit ötlete naiv reményeket keltett benne, s
                        Elzának még a vonat hágcsóján is újból és újból meg kellett ígérnie, hogy
                        nem mulasztja el fölkeresni a hatalmas Schulberget s szóvá tenni a
                        beosztást.</p>
					<p>- Fölírtad a csapattest számát? A tábori posta számát? - kérdezte minden
                        pillanatban, mert ennyi volt az összes adat, amit jövendőbeli hollétéről
                        nyújthatott. - Ezeket a számokat add át a professzornak! - Szavaiból oly
                        forróság áradt, annyi reménykedéssel festette ki elképzelt harctéri
                        életüket: ha majd megvédheti Elzát a veszélyben, ha megoszthatja vele meleg
                        takaróit, a különböző szeretetadományokat, biztosíthatja neki a legjobb
                        helyet a tunnelben, a legjobb rendszerű gázálcát, annyira beleélte magát az
                        egész légvárba, hogy Elzának nem volt szíve ellentmondani, ámbár magában
                        inkább úgy érezte: jobb volna nem találkozni, ne kösse a jövőt semmi szál a
                        múlthoz! Aztán hátha tényleg aviatikusnak vonulhatna be?</p>
					<p>Ehelyett bújjon le a föld alá a kis Dezső kedvéért?</p>
					<p>Nem Dezső: hanem az ígérete kedvéért! De hát ez az ígéret úgyis csak
                        akadémikus jellegű... Hol lesz addig a Dezső százada, hozzá lehet-e
                        egyáltalán jutni?</p>
					<p>Elza tehát teljes hűséggel, mégis különböző fenntartásokkal jelent meg a
                        professzor várószobájában, anyja kívánsága szerint s az ő kíséretében, de
                        ővele szemben is kissé zárkózottan, mert államcsínyt és haditervet szőtt. A
                        professzor azonban megelőzte, s maga állt elő egy tervvel, mielőtt az övére
                        sor kerülhetett volna. Ez a terv egész természetesen hajtott ki egy
                        általános társalgásból, mely látszólag a tiszta udvariasságnak tett hódolat
                        volt. A professzor valami intim reverenciával fogadta Kamuthynét, mint régi
                        ismerőst, igen örült, hogy megismerhette Elzát is, sajnálta, hogy oly soká
                        kellett várakozniuk az előteremben.</p>
					<p>- Mért nem telefonáltak? - Aztán Elza tanulmányai, olvasmányai iránt kezdett
                        érdeklődni, lévén ő is könyvbarát s háború előtti könyvek gyűjtője.
                        Hosszasan beszélgettek könyvekről, Schulberg mutogatott, előadást tartott.
                        Látható büszkeséggel szedte elő a dohos bouquin-eket.
                    </p>
					<p>- Korunknak megvan az az előnye a bibliofil számára, hogy a könyvek, a régi
                        nagy írók művei, ma ismét nehezen megszerezhető kincsek. Ahogy hajdan a
                        középkorban volt. Minden példánynak története van, egyénisége, külön
                        értéke...</p>
					<p>- Hány ember számára? - kérdezte Elza, kissé támadó hangon, mert Dezsőre
                        gondolt.</p>
					<p>A professzor nem vette rossz néven a tónust.</p>
					<p>- Bizony korszerűtlen és reménytelen dilettánsok vagyunk - mondta, Elzát is
                        belefoglalva, bizalmasan, mint akivel jól megértik egymást... Kamuthyné
                        mind izgatottabb és türelmetlenebb lett. Más, fontosabb tárgy felé szerette
                        volna vonni a társalgást. Az előrehaladott órára s a várakozók nagy tömegére
                        emlékezett, akik az előszobában ültek, és bizonnyal éppoly türelmetlen
                        lestek a zöld posztós ajtót...</p>
					<p>De Schulberget egyáltalán nem látszott ez izgatni.</p>
					<p>- Hadd várjanak! Az örök harc emberének meg kell tanulni a várakozást... A
                        légbarlangban is várni kell, a harctéren is folyton várni kell... Persze
                        erre azt mondanák, könnyű nekem itt a szépen párnázott szobában beszélni.
                        Igazuk is volna. De a várószobát is, mint látták, elég szépen párnáztattam,
                        s manapság örülhet, aki még csak az orvos előszobájában vár... Egyébként én
                        sem maradok soká itt. - S elmondta, hogy a harctérre készül, rendes
                        inspekciós körútjára, a front egészségügyi intézményeit fölülvizsgálni.
                        Aeroplánon szokta bejárni kijelölt terepeit, s ezzel kapcsolatban, udvarias
                        emberként, ki nem beszél soká önmagáról, Elza sportélete iránt érdeklődött.
                        - Hallom, hogy a kisasszony is foglalkozik aviatikával.</p>
					<p>- Ó, már nem, mióta apa beszolgáltatta röpülőgépét hadicélokra, nem volt
                        alkalmam gyakorolni...</p>
					<p>- S azelőtt sokat gyakorolt? Mennyit például naponta?</p>
					<p>Elza erre nehezen tudott felelni, mert szenvedélyében nem ragaszkodott
                        rendszeres gyakorlóórákhoz. Minden szabad idejét a gépen töltötte. S
                        nemcsak a gyakorlótér fölött keringett, mint ahogy a hozzá hasonló fiatal
                        sportolók szoktak, hanem túrákat is tett, kisebb-nagyobb kirándulásokat. Már
                        amennyire ezt a háborús viszonyok engedték. Röpülőigazolványa csak a város
                        területére szólt.</p>
					<p>- Mégis ki mert röpülni?</p>
					<p>- Ki. A levegőben rendes körülmények között nem üldözik a békés járműveket.
                        Ez is külön sport volt: ha le kellett szállni, persze igazoltattak, és
                        megbüntettek.</p>
					<p>- Meg is történt párszor - mondta Kamuthyné.</p>
					<p>- Igen, egyszer le kellett szállnom, mert defektet kaptam. Elkalimpáltam
                        majdnem a város határáig, minden percben a lezuhanás veszélyével, de a végén
                        mégiscsak le kellett szállnom, és fölírtak... Egyszer meg ellenséges
                        röpülőket láttam távolból, s féltem, hogy ha a gázbombákat ledobják, nem
                        tudok leszállni többé, s rajtam ütnek; azért siettem földre érni. Ez jó
                        messze történt. Nagy sokára és nehezen jutottam csak haza, mert tényleg volt
                        gáztámadás...</p>
					<p>- Mennyi aggodalmat álltam ki akkor is! - sóhajtott Kamuthyné.</p>
					<p>- S mennyit morgott az apám, mert fizetnie kellett! - nevetett Elza, hogy
                        elterelje anyja figyelmét, mert Lívia elsápadt, s szinte alélni látszott a
                        gondolatra: mennyi aggodalmat állt ki, pedig mi ez még ahhoz...!</p>
					<p>- Túlságosan érzékeny, asszonyom - mondta Schulberg. - Nincs biztosabb hely
                        itt a front mögött a magas levegőnél, hova sohse jut el a fojtógáz, s Elza
                        kisasszony nyilván jó pilóta...</p>
					<p>- Kitűnő! Egyetemi versenyeken is díjat nyert. A gépünk is elsőrendű volt. És
                        én mégis reszkettem, ha egyedül szállt föl, s ha sokáig késett, a perceket
                        számláltam... Pedig ez csak ártatlan, fiatal sport volt, oktalan, gyermekes
                        aggodalom! Ezentúl másról lesz szó, és a perceket is hiába számlálnám, és az
                        órákat, és a napokat, és az éveket is!...</p>
					<p>- Hát csakugyan oly kitűnő pilóta Elza kisasszony? - kérdezte a tanár: ez
                        volt a pont, ahol az ő terve bekapcsolódott a beszélgetésbe. Szorgos
                        kíváncsisággal tudakolta a légi tanfolyamot, melyet Elza végzett, a vizsgát,
                        amit letett. Aztán újra Kamuthynéhoz fordult: - Éppen azért óhajtottam
                        megismerni a leányát, asszonyom, mert hallottam, hogy aviatikával is
                        foglalkozott. A körülmények összetalálkoznak. Nekem szükségem van egy
                        hadipilótára, aki hivatalos körutamon mellettem teljesítsen szolgálatot. Az
                        eddigi bizalmas vezetőmet csapatszolgálatra osztották be. Több ok szól
                        amellett, hogy az új kísérőm nő legyen. Elsősorban az, hogy nőket egyelőre
                        könnyebben nélkülöz, s szívesebben átenged, a hadvezetőség... Mikor Elza
                        kisasszonyról hallottam, mindjárt arra gondoltam, hogy őt osztatom be erre
                        a teendőre. Ez nekem is kellemes lenne, mert mégiscsak kedvesebb egy ilyen
                        művelt fiatal hölggyel utazgatni, mint valami otromba harcfival. A
                        kisasszonynak sincs oka félni tőlem. Ámbár régi nőgyűlölő hírem van,
                        titkárnőm és asszisztensnőm nem panaszkodnak rám. Ami pedig a veszélyeket
                        illeti, asszonyom, higgye el, sokkal kevesebb a veszély ebben a
                        szolgálatban, mint másutt. Ahogy mondtam, fönt a magasságban legalább
                        gázmentesek vagyunk. Másrészt az inspekció sorrendje tőlem függ. Mindig
                        kiválaszthatom azt a frontszakaszt, amelyen éppen a harc szünetel vagy
                        ellanyhul. Természetesen így is fogok tenni... s nem kockáztatom
                        feleslegesen ily ritka műveltségű emberek életét - tette hozzá ironikus
                        mosolyával -, kivált oly értékes fiatal életet, mint Elza kisasszonyé.
                        Legyen nyugodt, asszonyom, jó helyen lesz a lánya. Tekintse ezt is, mint egy
                        nagyobbfajta sportkirándulást. A kisasszony kielégítheti aviatikai
                        szenvedélyét, amit itthon bizony meglehetősen kalitkába csuktak a szabályok
                        és rendeletek. Valószínűleg sok érdekest lát és tapasztal az úton. Úgy
                        ismerkedik meg a fronttal, mint egy panorámával. Remélhetőleg nem kell őt
                        egyhamar elengednem, veszélyesebb vagy kellemetlenebb pozícióba. Persze
                        veszély még így is van. A sport nem teljesen veszélytelen. Bele kell
                        nyugodni, asszonyom, ez az élet, kivált manapság. Valamelyes aggódás vele
                        jár, akinek gyermeke van. Nos, kedves Elza, engedje meg, hogy így szólítsam,
                        mint jövendőbeli bizalmas pilótámat és titkárnőmet: van-e kedve velem jönni
                        erre a kis utazásra?</p>
					<p>- Nem tudom - felelt Elza. - Nem tudom, jogom van-e ilyen veszélytelen
                        pozíciót elfogadni, mikor annyi ezer és ezer kortársam...</p>
					<p>- Mért ejtesz kétségbe, Elza? - vágott szavába Kamuthyné. - Én hálás vagyok a
                        tanár úrnak, és kell, hogy te is hálás légy! Gondolj a szüleidre, látod,
                        hogy milyen drága az életed nekem... És gondolj a tanulmányaidra...</p>
					<p>- Annak már úgyis vége!</p>
					<p>- Nem okvetlen, kedves Elza - mondta a professzor, felnézve íróasztaláról,
                        ahol közben néhány szót írt egy papírszeletre. - A front csupa unalom, ha a
                        harc szünetel, s magának pláne semmi dolga, mihelyt egy-egy állomásra
                        megérkeztünk. Hozhat magával könyveket, ha akar...</p>
					<p>- Látod - visszhangozta Kamuthyné, betűvel csábítva gyermekét, mint más anya
                        cukorral -, a tanár úr megengedi, hogy vigyél magaddal könyveket...</p>
					<p>Schulberg azalatt a papírszeletet, amelyre írt, észrevétlenül átcsúsztatta
                        Elza elé, aki az asztal túlsó oldalán ült. Elza önkénytelen rápillantott;
                        ennyi állt rajta: “Nem is oly veszélytelen.” Elza úgy
                        érezte, hogy a sors döntött helyette: nem kérheti a tanár pártfogását egy
                        más beosztás érdekében, mikor visszautasítja azt, amit ő kínál. Nem lenne-e
                        bolondság Dezső gyermekes ábrándja nevében elmulasztani a kínálkozó
                        alkalmat, hogy első gondolata szerint az aviatikához juthasson? Nem, nem,
                        ez így a legjobb! Anyját is csak így vigasztalhatta és nyugtathatta meg.</p>
					<p>Igen: így a legjobb! Keresztet húzni minden eddigire, és új, légi életre
                        szállani, egész a végső zuhanásig!</p>
					<p>- Még hátra van egy rövid kiképzés - mondta Schulberg. - Gondom lesz rá, hogy
                        az már az aviatikánál történjék; egyenesen ehhez a fegyvernemhez fogják
                        behívni, kedves Elza. A legjobb lánypilóta se tudhat mindent, amit a
                        hadiröpülőnek tudni kell... Egy kissé beavatják majd a légi harc és az
                        ellenséges repülők elleni védekezés titkaiba.</p>
					<p>Kamuthyné önkénytelenül fölsikoltott a szóra: ellenséges röpülök! légi harc!
                        De a tanár sietett megnyugtatni. Mindezt a haditudományt nem árt
                        megszerezni. Még itt a front mögött is szükség lehet rá, mint ezt Elza
                        tapasztalata is mutatja. De ez csak óvatosság, ami a jelen esetben fölösnek
                        is bizonyulhat.</p>
					<p>- Jólesik tudni, asszonyom, hogy ennyire félt bennünket. Ekkora aggódás talán
                        már telepatikusan is távol tartaná a veszélyt. De nincs is kedvünk a
                        veszélyt keresni. Az ég épp elég nagy, még a front fölött is. Nem lévén
                        kombattánsok, majd csak kikerüljük az ellenséget.</p>
					<p>- És mikor kezdődik a kiképzés, tanár úr? - kérdezte Kamuthyné visszafojtott
                        lélegzettel, mert ez a kérdés azt jelentette: mikor veszik el tőlem a
                        lányomat?</p>
					<p>- Ha nem csalódom - felelte Schulberg -, a rádió már hozza a sorozási
                        behívókat. Jobb, ha nálam hallják meg, mint az utcán.</p>
					<p>S egy benyílóba vezette őket, szemben a könyvtárszobával.</p>
					<p>- Ez is könyvtár - mondta. - A szobában gramofon volt és mozigép, és
                        lemezkorongok és filmtekercsek és rádió és televizor. - Ez a mai könyvtár,
                        az aktuális, a szemét... Itt az agitatív korongok, itt a technikai filmek...
                        Itt a szórakoztató... Ezen a téren a cenzúra, úgy látszik, csak butaságokat
                        engedélyez. Itt a régi remekírók hangosfilmkiadásai...</p>
					<p>- Pfuj! - mondta Elza.</p>
					<p>- Hát bekapcsolom az Esti Rádió diktafonját.</p>
					<p>Az ellenszenves hangú készülékből csakugyan a sorozási behívó száraz mondatai
                        kopogtak elő.</p>
				</div>
			</div>
			<div type="chapter">
				<head>
                    HARMADIK JEGYZET
                    SCHULBERG TANÁR FELOLVASÁST TART RÉGI KÖNYVÉBŐL
                </head>
				<p>
                    A látogatás Schulberg professzornál idegesítően hosszúra
                        nyúlt. Ennek Schulberg maga volt az oka, aki az idő nagy részén át közömbös
                        tárgyakról beszélgetett. Így például csakugyan megvizsgáztatta Kamuthynét
                        arról a könyvről, amelyet a légbarlangban kölcsönadott neki. Az asszony
                        kényszerült bevallani, hogy nem olvasta végig.
                </p>
				<p>
                    - Akkor tartsa még magánál, asszonyom. Úgy látom, a
                        legérdekesebb részénél hagyta abba. Kevés embernek adatott meg jelen lenni
                        egy világ születésénél s átélni a teremtés hat napját. A hat nap persze itt
                        sem épp szó szerint hat nap, de mindenesetre aránylag nagyon rövid idő. Már
                        a mi számításunk szerint. S ennek a legérdekesebb része éppen az üstökös
                        izgatott heteire esik. Kár volna nem olvasni tovább. A mesterséges égitest
                        épp az elszállása előtti napokban indult életnek és virágzásnak. Nézze ezt a
                        passzust, asszonyom. Engedje meg, hogy egy lapot fölolvassak. Talán a
                        kisasszonyt sem fogja untatni.
                </p>
				<p>
                    S mit sem törődve az idővel s a künn várakozók sokaságával,
                        Schulberg hosszú, monoton fölolvasásba kezdett. Hanghordozásában volt
                        bizonyos furcsa, imitált kenetesség, mintha valami modern Bibliát olvasna, a
                        teremtés történetének szövegével.
                </p>
				<p>
                    “A napok és hetek gördültek tovább; és a Kis Földön gördültek
                        tovább az évszázadok. A szárazföld és tenger mind szemmelláthatóbban
                        különvált: a teremtés harmadik napja volt. A glóbus színe is változott; a
                        barna kavargásból zöld kavargás lett. A földeket finom, pelyhező moha
                        futotta be; így látszott legalább az időlassító szerkezeten át; nagyítás nem
                        kellett hozzá. Ha a nagyítólencsét is beállították, a moha fűvé nőtt, a fű
                        bozóttá, a bozót őserdővé. Vad, borotválatlan arcot mutatott a serdülő
                        természet. A tudós a geológiai korszakokat tanulmányozta mintegy sűrítve és
                        kivonatban. A tanulmány nem volt oly szenvedélyes, mint várni lehetett
                        volna. A tudós szórakozottnak, nyugtalannak látszott, semmire sem tudta
                        figyelmét koncentrálni. Így maradt a kutatás minden részletfeladata az
                        asszisztensre. Skálákkal és mérési táblázatokkal dolgoztak, hogy a
                        megfigyelteket állandóan a Föld történetének valódi arányaiba
                        transzponálhassák - így mondták, noha a kis glóbus természetesen éppoly
                        valódi volt, mint a Nagy Föld. A másik feladatot a növénytani osztályozás
                        adta. Az asszisztens vad hévvel vetette magát ezekre a számításokra és
                        klasszifikációkra. Ez természetesen a botanikus asszisztens volt (ugyanaz,
                        akinek a Kis Földről szóló adatok nagy részét köszönhetjük); a geológus most
                        ritkábban járt ki; a biológust folyamatok megfigyelése foglalta el. E fiatal
                        kutatókat nem zavarta az üstökös. Tudományukhoz méltón lemosolyogták a tömeg
                        izgalmát. Az üstökös elröpül, és a katedra vár. Mit törődik a törtetés az
                        üstökössel? A botanikus fáradhatatlanul fedezte föl az ismeretlen
                        növényfajokat, jegyzékbe foglalva morfológiai sajátságait s viszonylagos
                        méreteit az őskori plántáknak, mintha csak osztályozni való gazok lennének.
                        A munka rendkívül nehéz volt, mert ez a tenyészet kibogozhatatlan sűrűséget
                        alkotott, s a legtisztább reflektoros lencse sem tudott áthatolni
                        szövedékén. Az összefonódott fű, gyimgyom és burján voltaképp csupa óriás
                        növénymonstrum volt, melyeknek indáin nem sok idő múlva ichtyosaurusoknak
                        kellett majd hintázni, ősmajmok farkának s mammutok ormányának kunkorogni.
                        Most úgy hatottak, mint egzotikus apró dísznövények, s Marianne, a tudós
                        leánya, nem győzte bámulni ezeket a finom rajzú páfrányokat s titkos
                        szelekben hajladozó elegáns pálmákat, ezeket a kúszó liánokat, ezt az egész
                        sohsem látott flórát. Az asszisztens följegyzi, hogy folytonos
                        könyörgésekkel zaklatta őt: nem juttathatná-e valahogy egy kis palántához,
                        amit vázába ültethessen? De itt valóban úgy volt, hogy: minden a szemnek,
                        semmi a kéznek!
                </p>
				<p>
                    - Ezen a burkon, sajnos, nem lehet áthatolni.
                </p>
				<p>
                    - A kedvemért! - ingerkedett a lány. - Hisz még csak nem is
                        üveg, hanem levegő.”
                </p>
				<p>
                    A feljegyzéseken érezhető a fiatal asszisztens zavara az
                        Eccellenza leányával szemben, satöbbi, satöbbi. Schulberg
                        továbblapozott.
                </p>
				<p>
                    - Ez már nem érdekes. - Néhány lappal utóbb kezdett el
                        olvasni, eleinte csak félhangon, mintegy magában, keresgélve, át-át szökve
                        egy-egy paragrafust.
                </p>
				<p>
                    “A Kis Föld alkotója mogorván és szótlanul járt föl-alá egész
                        nap... A kész és diadalmas mű nem tudta érdekelni többé. Amint elérte a
                        célt, egyszerre megbomlott benne az akarat, s kételkedni kezdett az eredmény
                        érdemességében. Az eleven földgömb imponáló játék és tudományos
                        Kunststück
                     volt; de mi egyéb? Technikai téren kétségkívül sokat vitt
                        előre. De mi újat vagy lényegeset tudtunk meg? Figyelhetjük a folyamatokat,
                        szaporíthatjuk a grafikonokat és tabellákat. De megleshetünk-e valami igazi
                        titkot? valamit, amit még nem tudtunk? Láttuk-e az Élet születésének
                        pillanatát? Sejtjük-e, hogy mért okok az okok? A grafikon mindig csak szökik
                        valahol, s ki számíthatja ki, hogy hol és mért szökik? S mit ér
                        tökéletesíteni a kutatás technikáját, ha igazi méltó célja úgyis
                        reménytelenül kisiklik? Menni az úton, mely nem vezet sehova?”
                </p>
				<p>
                    A tudós már mindent az asszisztensekre hagyott, satöbbi,
                        satöbbi.
                </p>
				<p>
                    “Csakugyan szégyen volt, mennyire elmaradt a saját művének
                        ismeretében, mennyire tájékozatlanná vált az újabb problémák és fölgyűlt
                        adatok közt. Izgalmát és szórakozottságát háta mögött az üstököshisztériának
                        tudták be, amely ez időben már valóságos tömegőrület lett, s még azokat is
                        elfogta, akik tudományosan meg lehettek győződve, hogy a rettegett égitest
                        ártalom nélkül fog elsétálni planétánk mellett.” Schulberg lassanként
                        magasabbra emelte a hangját, s valóságos szónoki hévvel olvasott. -
                    “Az üstököst már nem lehetett közömbösen nézni. Növekedése
                        egyre gyorsabb és meglepőbb lett. Úgy nőtt, ijesztően, mint egyfélénk robogó
                        gyorsvonat lámpása. Már akkora volt, mint a nap, s elhomályosította a
                        holdat. Uszálya hosszan, fényesen húzódott utána, mintáz égi vonat
                        kivilágított kocsisora. Az éj alig volt sötétebb, mint a nappal, s már csak
                        zárt ablaktáblák mögött lehetett aludni, Az emberek ellepték a dombokat,
                        színházi látcsöveikkel, feketén. A gazdagok garden-partykat rendeztek, ahol
                        megspórolták a világítást. A falvakban titokzatos arccal jártak a
                        javasasszonyok. Egy ember fölakasztotta magát félelmében. A munkanélküliek
                        bűzös kabátjukba csavarták fejüket, úgy aludtak a hidakon, lidércesen. Az
                        üstökös égő keresztet tartott a világ fölé, mint régi kométák, dögvészt,
                        ínséget, háborút jósolva.”
                </p>
				<p>
                    - Háborút... - A tanár mosolygott. Édes, naiv békevilág!...
                        Azután folytatta a fölolvasást.
                </p>
				<p>
                    “- Az Isten mutatóujja! -
                    üvöltötték a papok a szentélyben. És vezeklésre intették a
                        népet. A templomok egész éjjel nyitva álltak. A széttárt kapukon be leheteti
                        látni az oltárokig, melyeknek lépcsőin hisztérikus térdeplők vonaglottak. Az
                        énekek és imák kórusa kizengett az utcákra. Ez a szent ének összekeveredett
                        a kocsmákból kihangzó zenével, amelyek szintén napról napra jobban
                        megteltek. Az emberek féltek otthon és magukban maradni, s ki akarták élni
                        életüket... kiélni vagy kiengesztelni. Templomok és mulatók osztoztak a
                        világon. A kicsapongók és örömleányok teletérdelték a hajnali gyónószékeket,
                        s a pap a templomból, átöltözve, egyenesen a bordélyházba ment. Mindenki
                        abban keresett menedéket vagy vigasztalást, amit még nem ismert, ami távol
                        esett rendes életétől; mindenki sietett, hogy valami mást próbáljon, míg
                        lehet; mert ki tudja, mi lesz?
                </p>
				<p>
                    Éj és nap között nem volt már különbség; az üstökös állandóan
                        az égen állt, oly fénnyel, amilyet nem ismert még a világ.
                </p>
				<p>
                    S a nagy fény ellenére a közbiztonság sohasem volt oly
                        bizonytalan, mint ekkor. Az emberek mindent mertek, és semmi büntetéstől sem
                        féltek. Primitív ösztönök kezdtek fölszabadulni. Napirenden voltak a
                        kéjgyilkosságok és az erkölcstelen merényletek. A munkafegyelmet és a
                        hivatali rendet lehetetlen volt megőrizni. A Kis Föld körül is aggasztó
                        tünetek mutatkoztak. A személyzet megcsökkent. Szolga egyre kevesebb volt
                        látható, s az adjunktusok közül már csak a botanikus járt ki. A közönség
                        viszont rakoncátlanul viselkedett. Erőszakos suhancok csapatokban tódultak
                        be jegyváltás nélkül. Maga a Glóbus sem volt biztonságban. Valaki egyszer
                        követ dobott rá, s a nehéz meteor a dobás erejével áttörte a légörvényt, s
                        pusztítva zuhant a friss, telenőtt, buja humuszra, mint egy óriási, égből
                        esett szikla.”
                </p>
				<p>
                    - Igen... Itt mondja el azt az estét, amikor kimaradt az áram.
                        - Schulberg ismét továbblapozott a könyvben. - “Mintha valami állati lény
                        mozgott volna az ősvilági páfrányok lombjai alatt; de nem lehetett kivenni,
                        hogy mi... A reflektor nem működik... Az egész városban nincs
                        villany...”
                    - Igen, és itt megint... - “A páfrányok
                        alatt, a sáros, sötét, kövér őserdőben valami élő állatok mocorogtak, fél
                        testükkel az iszapba fúródva; senki sem tudta volna megmondani, mikor, hol,
                        hogyan jelent meg az első...”
                </p>
				<p>
                    “Másnap reggelre a Kis Föld olyan lett, mintha vattával volna
                        leborítva; ködök és felhők fedték, melyeken a látszer nem tudott volna
                        áthatolni...”
                    (A kromomikroszkóp - magyarázta Schulberg.) - 
                        “Alig egy-egy csipetnyi helyen bukkant ki, néha csak
                        másodpercekre, a szűz erdőségek lombgerince. A kertben tovább folyt a rend
                        fölbomlása...” Kamuthyné nem merte félbeszakítani a professzort, de percről
                        percre nyugtalanabbul várta a fölolvasás végét. Schulberg azonban semmi
                        szándékot sem árult el, hogy abbahagyja.
                </p>
				<p>
                    - Megjegyzem - mondta, visszalapozva néhány lapot -, nagyon
                        érdekes, ahogy a Kis Föld időjárásának változásait figyelik meg. A telet és
                        nyarat, de tűzhányókat és földrengéseket is, árvizeket, világrészek
                        keletkezését és eltűnését, a jég- és vízkataklizmákat s a rettenetes
                        ciklonokat, melyekből a lencse fölé hajló megfigyelő egy leheletnyi szellőt
                        sem érez... Sajnos, nincs idő most mindent megmutatni... Olvassa el az egész
                        könyvet, asszonyom... Hadd keresem még csak azt az egy helyet, ahol a Kis
                        Föld eltűnéséről van szó; ahol az üstökös vonzóerejénél fogva fölragadja s
                        magával viszi a mesterséges planétát az űrbe. Ez magának a Kis Föld
                        alkotójának kéziratai közt maradt ránk; egy nagyon őszinte
                        naplójegyzet:
                </p>
				<p>
                    “Asszisztensemet nem találom már helyén, az őr is szabadságot
                        vett, a Glóbus teljes elhagyatottságban forog a csodálatos esti fény alatt,
                        mely szinte percenként növekedni látszik. A különös esték szezonja jár; de
                        eddig még egy se volt oly messze minden normálistól, mint ez. Holdújulás
                        lévén, az üstökös egyedül uralkodik az égen. Csillag nem érvényesülhet ebben
                        a világosságban. Nem nap ez, nem is éj. Valami harmadik, egészen
                        valószínűtlen fényszak, mely kékkel húz minden körvonalat, s szinte fölemeli
                        a tárgyakat a földről. Minden úszik, lebeg, s a nagy liget fölrebbenni
                        látszik az üstökös arany legyezője előtt, mint a sínekre hullott lombhalom,
                        melyet a közelgő vonat szele meglegyint. Egy óriás, égi vonat közeledik a
                        Föld felé... A nagy fénylegyező szinte láthatólag nő, mintha zuhanna. Valami
                        isten egy tűzcsóvát hajított a Földre. Itt nincs kitérés, nincs mentség, ha
                        két égitest pályája szeli egymást. Minden csalhatatlan matematika szerint
                        történik. A tudomány törvényt szabott az égnek, s ezt a törvényt nem
                        vonhatja vissza többé. Az engedelmes csillagok a szabott úton forognak.
                </p>
				<p>
                    Egy pillanatra behunyom a szemem, szabadulni akarok a
                        kegyetlen fénytől, mely hetek óta mindennap nagyobb súllyal hull a világra,
                        mint egy gond. De a karikás sötétségen át is látom az üstököst sárga
                        utófényben, s hallom az észvesztő állatkerti kórust: kétségbeesettebben
                        zeng, mint valaha.
                </p>
				<p>
                    - Miért vagyok itt?- kérdezem magamtól. - Az emberek most
                        összebújnak, úgy könnyebb elviselni ezt az izgalmat. - Az állat visít
                        bennünk is, lényünk mélyeiben, s hiába van meggyőződve az ész, hogy az
                        izgalom fölösleges. Mondják, most minden féket elvetett a világ, s
                        mindenfelé orgiák folynak az ablaktáblák mögött. Pezsgőspalackok, meztelen
                        testek és kokaintű... Reám is elragadt a tömegpszichózis? Önkénytelen azt
                        kérdem magamtól: eleget éltem-e?... Ha most az üstökös elpusztítaná a
                        világot, szánalmasan örömtelen halnék, munkában töltött szűzi özvegység
                        után... Nincs senkim, csak a lányom, Marianne... Ő hozzám hasonlít... Ebben
                        a pillanatban szinte egészen előttem áll, ahogy az arca eltorzulna, szép
                        teste fuldokolva vonaglana, a gyilkos csillag gázkörében...”
                </p>
				<p>
                    - Gázhalál - pillantott föl Schulberg, mint mikor egy
                        ismerősről történik említés.
                </p>
				<p>
                    A tudós naplója ekként folytatódott:
                </p>
				<p>
                    “Ostobaság! Hamarabb következhetik be, hogy egy más eredetű
                        gáz fojt meg valamennyiünket, a hadigáz, amit magunk találtunk ki egymás
                        meggyilkolására. Ezek a csillagok akkor is éppoly blazírton fognak nézni...
                        Milyen közel látszik az üstökös!... Mikor szabadulunk meg a látszatok
                        hatalmától, ami erősebb, mint minden tudományos bizonyosság? Mintha már
                        azóta is (míg a szemem csukva tartottam) észrevehető differenciával zuhant
                        volna lefelé. Valósággal szédít ez a hirtelen arany fény! Képzelődés ez?
                        Mintha sodorna... S egy másik sodródás: a Kis Föld zöld színű zuhanása, a
                        kékarany éjben... Minden úszik és lebeg. Hogy bőgnek a vadak a Zoóban!
                        Sakálok csaholnak... A liget száll, a fák röpülnek, a fű mászik... Minden
                        oly valószínűtlen, oly valóságtalan... S a Kis Föld forog, zuhan. Zöld hátán
                        a friss életet viszi. Most mintha meginogna, hajlását változtatná... Holott
                        a tengelye szilárdan rögzítve, s pontos szögben ferdül a földtengely
                        szerint. A sarki lapulások szemnek is világosan mutatják a függélyestől való
                        elhajlás irányát. Most mégis mintha megingott volna ez az irány. Mintha
                        eltörött volna valami láthatatlan rúd...Kísérteteket látok? Érzem, hogy
                        elsápadtam, remegek...”
                </p>
				<p>
                    - Itt egy jegyzet következik, arról a “láthatatlan rúdról”,
                        “ami a forgó és lebegő gömböt fenntartotta, ferdén és szilárdan.” Valami rúd
                        vagy nyél tényleg létezett, csuklón forogva és hatalmas csapágyon, csakhogy
                        ez sokkal gyöngébb volt, hogysem az óriási glóbust a valóságban ez
                        tarthatta volna; csak olyan volt, minta köldökzsinór, mely a fiók-Földet
                        anyjához fűzte, vén bolygóanyjához. A Kis Föld lebegését sokkal
                        komplikáltabb megoldás biztosította, mint egy ilyen tartó lehetett, és sok
                        tudós, fizikában is jártas embernek ez a megoldás éppoly rejtelmes maradt,
                        mint az Iszlám hívőjének a lebegő Mohamed-koporsó. Lebegés? nem is lebegés
                        volt ez, hanem nagyon is szilárdan rögzített szigorú forgás; de most mégis
                        meglengett, és tagadhatatlanul kimozdult tengelyéből. Az, hogy körös-körül
                        minden úszni és szállni látszott, víziószerűvé tette az egészet. Pedig nem
                        volt vízió. A Gömb valóban elfordult, s a tengely kiemelkedett csapágyából.
                        A zöld sodrás irányát változtatta, s a tudós egy pillanatig azt hitte, hogy
                        a nagy Glóbus lezuhan a földre.
                </p>
				<p>
                    “- Valami hiba van a szerkezetben? az erők egyensúlyában?
                    - kérdezem ijedten. De aztán hirtelen fölrémlik bennem az
                        igazság! - Az üstökös vonzóereje! - Igen, már a tengerek árapálytüneményein
                        is konstatáltak bizonyos eltéréseket... Ingakísérleteket is végeztek... A
                        közel tolakodott égitest erősen érvényesíti gravitációs hatását a Földön...
                        - Ez fölborítja az egész számítást! - gondolom hirtelen. A zöld sodrás
                        nagyot kanyarodik... Most önkénytelen torkomba dobban a szívem... egyszerre
                        tisztán érezem sorsomat: a Gömb rám esik, és a saját alkotásom zúz
                        össze...
                </p>
				<p>
                    ...A Gömb nem esett rám, és ez talán még jobban megrémít, mint
                        a halálos veszedelem! Ez csoda... különös, életmentő, ijesztő csoda! Minden
                        emberi számítás szerint le kellett volna zuhannia, mihelyt elvesztette
                        rendes egyensúlyát, megállapított lendületét... Ehelyett nyugodtan
                        sodródva, mint egy orsó, szemmel láthatólag emelkedni kezd... Már teljesen
                        elszakította a köldökzsinórt... Már valósággal lebeg a térben, és emelkedik,
                        emelkedik... Érzem, hogy úgy nézek utána, mint egy őrült...
                </p>
				<p>
                    Fellebb és fellebb emelkedett, és mindig kisebb lett, elszállt
                        a földi szemek elől. És így kezdte meg pályafutását az űrben egy új
                        csillag.”
                </p>
				<p>*</p>
				<p>
                    - Ez a vége? - kérdezte Kamuthyné, most már fölemelkedve
                        helyéről.
                </p>
				<p>
                    - Nem, az életrajznak nincsen itt még vége. A Kis Föld
                        alkotója azok közé a szerencsések közé tartozott, akik tehetséggel,
                        vagyonnal, összeköttetéssel korán tető alá tudnak hozni egy nagy művet.
                        Mikor a mesterséges planéta elszállt, még mindig fiatal ember volt. És a Kis
                        Föld történetének sincsen itt még vége. Harminc év múlva, az üstökös
                        visszatértekor, még egyszer megjelent, s amint mondják, egész közel súrolta
                        a földet, mint a szakállas csillag kísérője vagy bolygója. Ekkor viszont
                        különös módon nyomtalanul eltűnt a tudós, aki egykor megalkotta, s aki ebben
                        az időben már megöregedett, és lelkileg is megtört. Ez a könyv az ő
                        eltűnését is új világításba helyezi. Még egyszer ajánlom a
                        továbbolvasását.
                </p>
				<p>
                    (Kamuthyné azonban a búcsúzáskor véletlenül ott feledte a
                        könyvet az íróasztalon, és sohasem olvasott többet belőle egy szót
                        sem.)
                </p>
			</div>
			<div type="group">
				<head>NEGYEDIK SZAKASZ ELZA PILÓTA</head>
				<div type="chapter">
					<head>ELZA PILÓTA</head>
					<p>Schulberg különös hatást tett Elzára. Anyjával szemben kicsit cinkosok
                        voltak, ez közel hozta őket. S nem lehet tagadni, hogy a professzor minden
                        mozdulatában kedvesen, rokonszenvesen viselkedett. Mégis volt benne valami
                        idegen és hideg. Mikor elbúcsúztak, Elza hallotta, hogyan adta ki a
                        rendeletet a titkárnőnek, aki kivezette őket:</p>
					<p>- Mást ma nem fogadok.</p>
					<p>- Annyian várnak odakünn - kiáltott Elza önkénytelen.</p>
					<p>- Holnap tovább várnak - felelt a professzor. Elza kicsit elborzadt ezen az
                        egykedvűségen. Tudta, hogy a várakozók csupa függő emberi sors és élet
                        hordozói, s talán minden reményüket a tanár egyetlen szavára vagy
                        elhatározására tették föl. A kiképzés gyors hetei alatt Elza sokszor gondolt
                        erre az emberre, akivel életét bizonytalan ideig meg kell osztania, s
                        nyilván szeszélyei szerint igazodni... Miért választotta ki éppen őt, akit
                        nem is ismert és sohse látott, erre a különös pozícióra, miért mondta, hogy
                        “bizalmas” vezetőjének “több oknál fogva” nőnek kell lennie? Mindegy,
                        akármiért! Elza mindenképpen fog tudni vigyázni magára, és mi rossz
                        történhetik már vele, amitől félni még érdemes volna?</p>
					<p>Valami ilyesmit gondolt az anyja is. Az orvosnál tett látogatás kicsit
                        megnyugtatta, de egyúttal föl is izgatta. Leányát másnap már sorozták, s
                        harmadnap mindjárt oda kellett adni. A kiképzés alatt nem lakhatott otthon,
                        csak vasárnaponként látogathatta meg szüleit. Kamuthyné hiába ismételgette
                        magában Schulbergnek azt a szavát, hogy “jó helyen lesz a lánya”... Titkon
                        sokat sírt, s ingerelte férjét, akinek különben nem merte elmondani, hogy a
                        professzornál járt. Gyakorlatilag mégiscsak úgy volt, hogy elvesztette
                        Elzát, és sohasem fogja visszakapni.</p>
					<p>Különös fájdalommal érezte ezt éppen vasárnaponként, mikor a leány hazajött.
                        Mert szó sem volt arról az egymáshoz búvó, elérzékenyedett intimitásról,
                        amin Kamuthyné rémfestő képzelete annyiszor enyhülve pihent meg, a
                        kaszárnyából megtérő Elzára gondolva... Ellenkezőleg, Elza idegen lett,
                        külön élete volt, s az otthoni dolgok nem is érdekelték. Még a lányruhát is
                        idegennek érezte, amelybe ilyenkor visszaöltözött; már az első héten
                        elszokott tőle. Elza most az aviatikai parkban lakott, melynek falai mentén
                        annyi és annyi órát töltött el filozofikus sétáiban. A falakon belül egész
                        más világ nyílt. Itt egyformán jártak a férfiakkal; még a hajukat is úgy
                        nyírták; s Elzát ebben a köntösben könnyen valami csinos, villogó szemű
                        fiúpilótának lehetett nézni. A fiúk többségben voltak közöttük; de általában
                        éppen nem ügyesebbek, s erejüket és kitartásukat a lányok nagyobb
                        intelligenciája és női makacssága ellensúlyozta.</p>
					<p>Fiatal és gyöngének látszó asszonykák, összeszorított fogakkal és összehúzott
                        szemöldökkel, bámulatos teljesítményekre voltak képesek.</p>
					<p>Ámbár csakugyan kijött egy rendelet, mely nőkkel és férfiakkal szemben
                        teljesen egyforma bánásmódot írt elő, szó sem volt arról a durvaságról,
                        melynek érintésétől Kamuthyné annyira féltette leányát. Legalább nem itt az
                        aviatikánál, ahova többnyire a legelőkelőbb lányok jutottak, akik azelőtt is
                        foglalkoztak ezzel a sporttal. A társadalmi és értelmiségbeli fölény
                        kiegyenlítette fizikai erejük fogyatékosságát, s tisztjeik, akik persze mind
                        férfiak voltak, inkább valami önkénytelen udvariasság hangján bántak velük,
                        noha e korban nem volt nagy divat az udvariasság. S noha sokan dohogtak és
                        morogtak magukban erre az udvariasságra:</p>
					<p>- Nem elég, hogy olyan sokáig nősténykedtek a puha zugokban, mint az ölbeli
                        kutyák! Azt hitte az ember, most majd adnak nekik! S ehelyett még itt is úgy
                        kezelik őket, mint a hímes tojást.</p>
					<p>De még az ilyen méltatlankodó is lenyelte a vaskosabb trágárságokat, melyek
                        gyakorlatozás közben megszokásból a szájába jöttek. Mit lehet tagadni, ezek
                        a harcfiak egyelőre kissé szégyellősek voltak női bajtársaikkal szemben.
                        Ámbár a férfiruha némileg elmosta a női karaktert, s még a frontról jött,
                        éhes szemű tisztek előtt is meglehetősen közömbössé tette látásukat.
                        Másrészt újoncok közt, s a kiképzés fáradalmaiban, hamar megszűnt minden
                        feszélyező érzése a nemi különbségnek, s csak a bajtársi viszony maradt. A
                        zsúfolt és megfeszített napok a fiatalok minden erejét lekötötték, s
                        egyetlen percet sem engedtek kacérkodásra vagy közeledésre. Este kimerülten
                        dőltek le szerte a föld alatti hangárok padlóján, mint elcsigázott fiatal
                        állatok, gépeik mellé, fölöltözve, olajos nadrágjaikban, s azonnal aludtak
                        is. A nőknek minden hangárban volt egy közös öltözőkamrájuk, ahol
                        mosakodtak, s diszkrétebb toalettügyeiket végezhették; de már értésükre
                        adták azt is, hogy ez a harctéren nem mindig lesz.</p>
					<p>A női szépség röviden járt a röpülőtéren. A legkisebb pipereszer alkalmazása,
                        szalag vagy púder, vagy parfüm szigorúan tilos volt; s a tisztek elrettentő
                        például emlegették a híres Miss Quimbyt, az első ismert női röpülök egyikét,
                        aki rózsaszín selyemből varratta pilótakosztümét, s bizonnyal többet gondolt
                        hajcsatjára, mint iránytűjére, mert dicstelen zuhanással végezte.</p>
					<p>Senki sem csináltathatott magának különruhát.</p>
					<p>- A katonának semmi köze a szépséggel - hangoztatták a fellebbvalók. Eleve
                        megbélyegezték a szerelmeskedést is. - A katona nem ér rá szerelemre. Ha
                        eljön az ideje, eleget tesz utódállítási kötelezettségének, de minden
                        fölösleges érzelmesség nélkül.</p>
					<p>Ez volt a sugalmazott, félhivatalos világnézet.</p>
					<p>Mégsem minden szépségnek ártott ez a tekintet nélküli fegyelem. Elza pár hét
                        alatt fiúsan kiserdült, és megerősödött. Feszülő formái szinte átégtek a
                        durva egyenruha vízhatlan zsákszövetén. Fiatal szeme úgy villogott ki
                        fölhúzott szemvédője alól a bepólyált áll fölött, mint egy bepólyált lámpás
                        fénye, mely átitatja a pólyát. Elza ügyességével és intelligenciájával hamar
                        kitűnt társai közül, s napjai a sikerét érző erőmegfeszítés lázában teltek
                        el. Néha valóságos megdöbbenéssel eszmélt rá, mily teljesen elvált egész
                        eddigi életétől, s ugyanakkor önkénytelenül és öntudatlanul valami testi
                        büszkeség és öröm is ragyogott benne. Érezte, hogy teste szinte tökéletes
                        szerszámmá hajlékonyodik, és edződik az égő fáradságok poklában.</p>
					<p>Este egy-egy lehetetlennek látszó bravúr után félholtan s önmagát csodálva
                        hullt ki gépéből a föld alatti sötétségbe.</p>
					<p>- Hol vagyok? Mi lesz velem? - tűnődött még egy pillanatig. Igen, tökéletes
                        szerszám lett belőle - mi célra? Hogy zúzzon, és majd összezúzódjon... Nem
                        ért rá ezen elmélkedni. Mély, álomtalan álomba süllyedt.</p>
				</div>
				<div type="chapter">
					<head>START</head>
					<p>Egy álcázott tetőablakon kapták a hajnali szürke fényt, s Elza félálmában a
                        gépmadár óriás szárnyát látta kísértetesen elnyúlni maga fölött.</p>
					<p>A hangárokat föld alá rejtették az ellenséges repülők szeme elől, s a
                        kivonuló aeroplánt hosszú, sötét alagúton át kellett felgurítani a
                        szabadba.</p>
					<p>Elza nem jól érezte magát, női változása volt, mint a holdnak, de rá se
                        gondolt, hogy kényeskedjen s könnyítésért jelentkezzen: keményen állta a
                        fáradalmakat.</p>
					<p>Ez nap az ejtőernyővel gyakorlatozott, ami nem volt a legmegerőltetőbb, de
                        nem is a legveszélytelenebb gyakorlat. Nagy magasságokban megszámlált
                        másodpercek alatt rögzíteni az ernyő csatjait, s elrúgva a gépet, pusztán a
                        szelek és vásznak szeszélyére maradottan zuhanni ég és föld között: nem
                        csekély idegelszántság dolga. Legtöbb női újoncnál hisztériás félelmet
                        váltott ki már a gondolat is. Sok leány nem tudta rászánni magát a merész
                        ugrásra, néhányszor erőszakkal kellett lelökni őt a lebegő aeroplánról, míg
                        végre magától is meg merte kockáztatni. Naponta történtek kisebb
                        szerencsétlenségek, lábtörés vagy ficam, mert az ügyetlen, izgatott
                        szökésekben az ernyők nem nyíltak ki teljesen, s az ugrók nem vigyáztak az
                        előírt mozdulatokra a földreszállásnál.</p>
					<p>Sőt beszélték, hogy egy lány agyonütötte magát, mert az ernyője egyáltalában
                        nem nyílt ki.</p>
					<p>Elza kemény elhatározással ugrott, egyetlen szónyi habozás nélkül, de
                        valamivel előbb, mint kellett volna; ernyője nem volt még teljesen rendben,
                        egy lógó kötél keresztbe akadt rajta, s két egyenlőtlen dagadású cikkre
                        osztotta, aminek az lett a következése, hogy Elza mindenestül sebesen
                        forogni kezdett a levegőben, s forgott mindaddig, míg a földre leért. Kicsit
                        szédülve csimpaszkodott a kötelékekbe; köröskörül a nap vakító fénye ömlött,
                        fölötte a nagy ernyő, mint egy megkergült külön égbolt, s innen meg onnan
                        fölváltva a próbált gépfegyverek kutyái ugattak. A ragyogás és kopogás árja
                        közt Elza egy fehér lapot látott maga alatt lobogni egy kézben; egyenesen
                        ennek a lapnak csapódott neki, s azt magával sodorta a földre, ahol még úgy
                        érezte, hogy tovább kering a porban, összehorzsolva magát, továbbrántva az
                        összecsavart kötelektől, melyekből nem tudott kibontakozni.</p>
					<p>Végre felült, egyik kezében a tépett és gyűrődött papírlap, melyen a saját
                        nevét olvasta. Hivatalos telefonüzenet volt, mely tíz perccel előbb jött ki
                        az irodából sürgős jelzéssel: 
                            “Kamuthy Elza pilótaújonc azonnal jelentkezzék Schulberg orvoskari
                            tábornoknál, a katonai egészségügyi intézetben” - utca és házszám,
                        s alatta egy kézzel írt megjegyzés: “Fölkeresendő, ahol
                            van”.
                    </p>
					<p>- Mért oly sürgős? - kérdezte magában Elza, a hangár felé bicegve, hogy
                        besározott és olajnyomos kosztümét ledobja. A többiek, mintegy elveszítve
                        már egyéni életüket, tüneményként bámulták a bárányt, akit kiemeltek a
                        nyájból. Elza fölhorzsolt térdét fájdította, s kicsit feszélyezve bukdácsolt
                        le a földalatti vasút lépcsőin, a szokatlan, tiszta uniformisban. Ez volt
                        első eset, hogy katonai egyenruhában az utcára lépett. De amint fájó térde
                        kicsit hozzászokott a mozgáshoz, a feszélyezettség helyébe valami tragikus
                        kacérság lépett: - Nézzétek, ez az én sorsom! - Az uniformis a fiatal halál
                        tudatát jelentette. Merészen szembenézve tisztelgett a fellebbvalóknak.</p>
					<p>Hosszú várakozás után bocsátották csak be Schulberghez, aki a szigorú katonai
                        fegyelem szabványai szerint fogadta, s egy perc alatt végzett vele. Itt
                        hivatalos helyiségében, s tábornoki egyenruhájában, egészen másnak látszott,
                        mint otthon; noha éppenséggel nem volt barátságtalan.</p>
					<p>- Holnap indulunk - mondta.</p>
					<p>- De hisz nekem még egy hetem hátravan - felelt Elza meglepetve. S rögtön,
                        mintha arra gondolna, hogy a tanár ijedségre vélheti szavait, hozzátette
                        magyarázatul: - Még nem ért véget a kiképzés.</p>
					<p>- Amire szükség lesz, ahhoz eleget tud - intette le Schulberg. - A többit
                        gyakorlatban tanulja meg. Bekértem a jelentéseket, s teljesen meg vagyok
                        elégedve.</p>
					<p>- S hol és mikor kell jelentkeznem?</p>
					<p>- Most menjen szépen vissza a gyakorlóparkjukba. Ott fogja találni a gépet,
                        amin indulunk. Reggel hétkor útra készen vár vele az első udvaron...</p>
					<p>- Nem tudom - tűnődött Elza -, vállalhatok-e nagyobb utat így elsőnek egy
                        idegen géppel, melyet nem ismerek...</p>
					<p>- A mai nap folyamán majd még kissé megbarátkozik vele... Kicsit kilovagolja
                        a paripát...</p>
					<p>- Alig lesz időm rá.</p>
					<p>- Mit akar csinálni?</p>
					<p>- Még el kell búcsúznom a szüleimtől.</p>
					<p>- Miért? Jobb nem búcsúzni. Kímélje meg az édesanyját a búcsú fájdalmától.
                        Fontosabb, hogy a paripát kilovagolja. Ígérje meg, hogy nem fog
                        elbúcsúzni.</p>
					<p>- Azt nem ígérhetem.</p>
					<p>- Akkor parancsolom. Parancsnoka vagyok. Nem is búcsúzhat, mert nincsen
                        szabadságon. Tizenöt perc alatt jelentkeznie kell a repülőparkban.
                        Odakísértessem valakivel?</p>
					<p>- Köszönöm, nem szükséges - felelt Elza sértve. Hidegen tisztelgett,
                        előírásosan.</p>
					<p>- Írjon egy megnyugtató levelet az édesanyjának - mondta a professzor lágyabb
                        hangon. Elza, kissé ironikusan, köszönte a tanácsot, s eltávozott. A parkban
                        szép, vadonatúj aeroplán várta, melyet hivatalosan gondjaiba kellett vennie.
                        Egyebekben egész napra szabad rendelkezést kapott idejével “a repülőtér és
                        tartozékainak területén belül”. Elza bosszús volt, s rá sem akart nézni az
                        új gépre. De magányosságot keresett, s nem lelhetett jobb helyet, mint az
                        üres aeroplán kajütjében. Hosszan ült ott a puha ülésen, s térdét
                        fájdította. Bevonulása óta nem volt még ily könnyű s fáradság nélküli napja,
                        s még egy nap sem volt ennyire fáradt. Nemcsak fáradtnak: belsőleg is
                        megtörtnek érezte magát, sírni szeretett volna, mint egy gyerek. Ez nem
                        azért volt, mert holnap el kellett menni. Abban hinni sem tudott igazában!
                        Nem is érezte valóságnak... Sokkal valóságosabb volt az elkeseredése
                        Schulberg ellen!</p>
					<p>- Mit gondol ez az ember? Búcsú nélkül, készület nélkül, még csak holmimért
                        sem mehetek haza! Semmivel sem vagyok fölszerelve: annál rosszabb! Pedig ő
                        még könyveket is ígért! Lovagoljam ki az ő paripáját! És írjak leveleket!
                        Nem, azért se nyúlok semmihez! A kisujjamat se görbítem meg!</p>
					<p>És sírt és unatkozott. Lassankint mégis kezdte vizsgálgatni az aeroplánt.
                        Nagyszerű szerkezet volt, egészen modern újításokkal, amik Elzát igen
                        érdekelték. Akaratlanul is meg kellett próbálnia működésüket. Nemsokára
                        tökéletesen belemelegedett, és elfeledkezett mindenről. Leült a kormány
                        mellé. A gépnek csodálatosan kevés tér kellett a startolásra, majdnem egy
                        helyből emelkedett föl, könnyen és biztosan. Elza sokáig játszott vele, mint
                        egy gyermek új játékjával, s mikor beesteledett, leszállt, s meggyújtotta a
                        kis kajüt lámpáit. Rég nem érezte magát ilyen egyedül s intimen, mint egy
                        kis szobában. A lecsapható asztalka tasakjában levélpapírokat s tábori
                        postai lapokat talált, s azonnal írni kezdett anyjának, “megnyugtató
                        hangon”, ahogy Schulberg elészabta.</p>
					<p>“Tudod, mennyire vágytam erre - írta -, utazni, kiröpülni, világot látni!
                        Most teljesedik a kívánság. Ne nyugtalankodj, anyám, kitűnő gépünk van: ha
                        nem tudom, hogy viszontlátsz épségben, akárhogy is hazaszöktem volna,
                        elbúcsúzni!” - Aztán megint kiült a kormány mellé, nézte a csillagos eget. A
                        folyó felől egy keskeny, lenyomott csík jelezte a város álcázott
                        fényeit.</p>
					<p>- Most elszállhatnék - gondolta. - Ahogy képzeltem, messze, találomra... De
                        nem, a parkot nagyon is vigyázzák körös-körül. - Majd eltűnődött: ugyan hova
                        is szállna? A gyilkolások színhelyére... a halálba, ahova úgyis megy... Egy
                        bizonyos: az élettől s életének minden tartalmától és gazdagságától,
                        reménytelen elmegy! Még csak egy könyvet sem visz magával... Régi könyvekből
                        tudta, hogy valamikor az emberek, ha a csillagokat nézték, különösen
                        átérezték a fajtájuk különös helyzetét, s magas hivatásról, szívdobogtató
                        lehetőségekről álmodtak számára. Mert ki tudták számítani a bolygók és
                        üstökösök pályáját, nagy csillagvizsgáló intézeteik voltak - (rég
                        hadicélokra átalakítva már!) -, sőt egy időben azt a reményt is táplálták,
                        hogy összeköttetést keresnek távol égitestek lakóival, az egekben utaznak, s
                        “kihallgatják az angyalok zenéjét” - ahogy egy régi költő kifejezte.</p>
					<p>Most még a front túlsó felére eljutni is túlságos nagy ábránd; s legfellebb a
                        saját lövedékeik pályáját számítják, s a kémrádiók jelentéseit hallgatják
                        ki.</p>
					<p>Az ablakon át a lámpa fénye a hatalmas szárny peremére esett, melyen szép,
                        kék betűkkel volt olvasható a légi jármű neve: ACCIPITER.
                    </p>
					<p>Eljött a takarodó órája. Elza hamar bekapta kincstári porcióját, s
                        összegöngyölte ruháit és fölszerelését. Összes poggyász. Reggel jókor a
                        gépnél volt, az első udvarban. Az ég nem látszott nagyon biztatónak. Az
                        aeroplán testét nedves köd vonta be. A konyhafülkében konzervdobozok
                        oszlopai csillogtak a szekrények dróthálóin át. Jobbról egy bezárt kajüt
                        ajtaja rejtelmeskedett, mint a Kékszakáll tizenharmadik szobája. Lassan
                        szemelni kezdett az eső. Elza ásított, kicsit borzongott. Vajon melyik lesz
                        az ő kajütje? S vajon ki váltja majd föl a kormánynál, míg ő pihen? Vagy
                        ketten utaznak, s éjjelre és étkezésekre leszállnak? Minden csupa köd volt
                        előtte, mint a levegő, melyet át kellett szelnie.</p>
					<p>Pontosan hét órakor nagy autó gördült a park elé. A kapukat kitárták, s az
                        autó bekanyarodott. Az első, aki kiugrott belőle, egy öreg katona volt:
                        ritka tünemény. Öreg: azaz negyvenéves. Jóval fiatalabb Schulbergnél. De a
                        szó relatív. Arca, szemei ijesztő idegkimerültségre vallottak; de karja erős
                        fogással emelt át néhány súlyos poggyászt a gyalog gépből a szárnyasba.
                        Utána a professzor kecmergett ki különböző sálok és útiplédek közül.</p>
					<p>- Készen vagyunk? - kérdezte Elzát, aki tisztelegve állt előtte.</p>
					<p>Elzának némi lámpaláza volt, noha egyelőre igazán nem érezte súlyosnak
                        feladatát. Messze az idő, mikor a köd még komoly nehézséget jelentett a légi
                        kormányosnak.</p>
					<p>- Akkor indulunk - mondta Schulberg.</p>
					<p>- Irány?</p>
					<p>A professzor egy aeronautikai jelzést adott, mely pusztán a vonalat
                        állapította meg, város vagy egyéb földrajzi cél nevezése nélkül. A pompás
                        masina elegáns ívben emelkedett föl a földről, alig valami kifutással, és
                        zúgva surrant neki a mondott égtájnak. Schulberg ledobta sáljait, s
                        elhelyezkedett az asztalka mellett. Az öreg katona a konyhafülkébe fordult,
                        szekrényt nyitott, s abroszt vett elő a reggelihez.</p>
					<p>Az esőből hamar kiértek. A táj lesüllyedt alattuk, és tovacsúszott, mint egy
                        szőnyeg, amelyre mappát rajzoltak.</p>
				</div>
				<div type="chapter">
					<head>VAKRÖPÜLÉS</head>
					<p>- Vakröpülés? - kérdezte a professzor, kinyitva a kis csapóablakot, mely a
                        kormányfülkére szolgált.</p>
					<p>A vakröpülés olyasvalami volt, amit minden pilótának tudni kellett.
                        Visszatalálni a pontra, ahonnan kiindult, vagy más előre meghatározott
                        pontjára a térképnek akkor is, ha le se néz a tájra, vagy köd vagy sötétség
                        akadályozza látását.</p>
					<p>Elza így röpült most: nem is látta a földet. Ülését mesterségesen elzárta a
                        külvilágtól; minden lefelé ható nyílást és tükröt elfedett, s csak az üres
                        leget szemlélte maga előtt.</p>
					<p>- Mit nézzek odalenn? Azt se tudom, hova ez az irány.</p>
					<p>- Háborúban mindent figyelni kell.</p>
					<p>- Messze még a front innen.</p>
					<p>- Ellenséges repülők járhatnak.</p>
					<p>- Azokat így is látom.</p>
					<p>- Kivált, ha nem alatta szállnak el. A hadipilóta legyen egyúttal periszkóp
                        is, Elza. Most pedig adja át a helyét Jánosnak, és jöjjön reggelizni.</p>
					<p>- Jánosnak? - Csakugyan kiderült, hogy az öreg harcfi is kiképzett pilóta,
                        aki a komornyik és hadiszakács állásai mellett a pótvezető szerepét is
                        betölthette. - Már reggeliztem - mondta Elza.</p>
					<p>- Egy teát csak megiszik? Vagy most is parancsnoki tekintélyemre kell
                        hivatkoznom?</p>
					<p>Elza lázongva szállt ki az ülésből. A reggeli abroszon térkép feküdt
                        kiterítve.</p>
					<p>- Hát nézze meg, hova visz az irány - mondta a professzor. - Ezt a
                        frontszakaszt kell bejárnom. Itt a csapatok és osztagok jelzései... Melyiket
                        látogassuk meg először?</p>
					<p>- Azt nem nekem kell eldönteni.</p>
					<p>- Döntse el, kedves. Még most igazán mindegy, merre fordulunk. Melyik tájat
                        szeretné látni legelőször? Ámbár attól félek, nem sokat lát majd
                        akármelyikből, mert alagutakban kell bujdokolni... Mégis: képzelje, hogy
                        utazni megyünk, s a menetrendben dúskálunk, mint a hajdani utazók...
                        Gondolom, ez volna a maga ideálja... Tudom, milyen súlyosnak érzi azt a
                        rabságot, amibe a háború köti a mai embert...</p>
					<p>- Ezt az anyámtól hallotta.</p>
					<p>- Örülök, hogy hallottam, mert talán megmutathatom, hogy a háború és a mai
                        kor is nyújthat valamit... többeknek, mint azok a régi boldog századok... Mi
                        irigyeljük a régieket, hogy mindenfelé járhattak, az egész földet szabadon
                        láthatták: de hányan?... Milyen kicsi percent?... Ma az utolsó baka is, aki
                        megteszi az utat a frontig, világlátottabb, mint annak a kornak átlagembere
                        volt. Maguk nők persze méltán raboknak érezték magukat mostanig... S nem
                        nagyon örvendetes változás talán, de most már itt ül velem maga is, Elza, és
                        átröpülünk jó néhány országot...</p>
					<p>- Hogy aztán alagutakban bujdokoljunk, s még sokkal inkább rabok legyünk,
                        mint idehaza.</p>
					<p>A professzor nevetett.</p>
					<p>- Maga, velem együtt, nem nagy híve dicső korunknak, Elza. Mégsem tagadhatja
                        legalább az út szenzációit.</p>
					<p>S leintett az alattuk táruló látképre, melyet épp most vett birtokába teljes
                        grandezzájában a győztes nap; hegyek kezdtek fölpúposodni a horizonton, s a
                        légi jármű fekete árnya tarka s hullámzó mezők fölé esett, mint egy színes,
                        mozgó térkép közepébe vetített T betű. Elza, noha sokat röpült már, még
                        sohase juthatott ily messze, s a táj karaktere csakugyan új szenzáció volt
                        számára.</p>
					<p>Ó! a föld szépségét, és az égét, még nem tudták elrontani.</p>
					<p>- Mit ér? - kiáltott Elza. - Mit ér, ha szép az út, mikor az ember rabon
                        járja, és nem mehet, amerre szeretne! Mikor egész életemben csak parancs
                        szerint kiszabott vonalon röpülhetek, és sohasem fordíthatom a kormányt úgy,
                        ahogy nekem tetszik!...</p>
					<p>- Sajnos, bizony, rég túlnőttünk a naiv individualizmus korszakán, amikor
                        mindenki azt tette, amit akart... Bele kell nyugodni, hogy az egyén minden
                        mozdulata egy nagyobb közösség érdekeinek van alávetve...</p>
					<p>- Nem nőttünk túl az ilyen frázisokon is, tanár úr? - kérdezte Elza,
                        kihívóan, egy leány bátorságával, aki megszokta a saját szellemi fölényét,
                        s még nem akar ismerni katonai fegyelmet.</p>
					<p>Schulberg ismét nevetett, őszintén mulatva. De aztán komolyan válaszolt:</p>
					<p>- Mi ketten mindenesetre. De hát az egyéni szabadság frázisain nem nőttünk
                        túl, Elza? Nem kell törődni a frázisokkal! Itt van alattunk a föld,
                        kiterülve, az egész végtelen kerekség; mi kell több? Röpülünk rajta olyan
                        sebességgel, amiről azok a régi boldog korok nem is álmodtak. Mi más a
                        szabadság?</p>
					<p>- Szabadság? Ami elől a fél föld úgy el van zárva, mintha más csillagon
                        volna?</p>
					<p>- A röpülő oda is eljuthat.</p>
					<p>- Bombával.</p>
					<p>- Annál több hatalom.</p>
					<p>- Milyen hatalom, még csak le se szállhat! A lábát sem meri letenni a földre!
                        Én csodálom, hogy nem szállnak le, mégis! Micsoda veszély vagy félelem
                        tarthatja vissza őket, mikor úgyis csupa veszély között élnek! - Elza, mint
                        egy dacos enfant terrible, nézett szembe a teáscsésze
                        fölött tábornokával. - Leszállni ellenséges területen, az már valami lenne,
                        élmény, mint hajdanában az Északi-sarkon!...</p>
					<p>- Szóval - nevetett Schulberg - itt a felelet kérdésemre! Ha azt kérdezem:
                        melyik részére kíváncsi a frontnak, ő az ellenséges oldalra kíváncsi! De
                        mivel oda úgyse mehetünk, legalább az én beleegyezésemmel aligha -
                        folytatta, mintegy tréfás vonást húzva a párbeszéd ábrándos kitérései alá -
                        talán állapítsuk meg inkább a végleges és reális útirányt; maga pedig
                        mindjárt visszaül a kormány mellé.</p>
					<p>S a térképre mutatott, ahol külön kék ceruzával jelölte meg a frontszakaszt,
                        amelyet végig kellett járniuk. Meghúzta a keleti irány vonalát, melyen
                        megindultak, s mely a megjelölt frontszakaszt körülbelül középen
                        metszette.</p>
					<p>- Maradjunk hát ezen a vonalon?</p>
					<p>- Mindegy az! - akarta mondani Elza, tovább dacoskodva. De amint szeme
                        önkénytelenül a mappára esett, a megjelölt frontszakasznak egyik szögletéből
                        egy nagy T betű ugrott ki, s a T után egy vonal és egy szám - ismerős szám
                        és ismerős kombináció, mely valósággal megdobogtatta szívét, mert szóról
                        szóra azt hordozta ő is magával, a noteszába jegyezve, szíve fölött, mint
                        egy elmulasztott kötelességet... Egyszerre érezte is a notesz nyomását
                        katonablúzának sportzsebében, puha leánykeblén: halk volt, de folytonos,
                        mint az önszemrehányás...</p>
					<p>Ez a betű és szám a Dezső osztagát jelentette! Szegény kis Dezsőét. Akinek
                        annyira megígérte Elza, hogy találkoznak a fronton! Hacsak egy lehetőség is
                        adódik...</p>
					<p>- Rajta hát, kedvesem! - biztatta Schulberg, mint egy kisleányt a kirakat
                        előtt. - Árulja el, ha van valami kívánsága...</p>
					<p>- Találkozni szeretnék valakivel - felelt Elza engedelmesen és őszintén.
                        Dacának egyszerre vége volt: Schulberg fölénybe került, mint egy okos és
                        jóságos apa. Nem sokat faggatta a leányt; egykettőre kivette belőle a T
                        betűs számkombinációt, és kiadta az útirányt mint parancsot. Elza szót
                        fogadva, jó kislány módján, s némileg szégyenkezve, de egyúttal dühösen,
                        önnönmagára dühöngve, ült vissza a kormányhoz, hogy fölváltsa Jánost, akinek
                        az ebédet kellett előkészíteni. Az idő most már megbízhatónak látszott.
                        Odalenn napban úsztak a végérhetetlen, kihalt mezők és hegysorok. Helyenként
                        egy-egy fekete páncélváros tornyosodott. Mert a falvak e korban szinte
                        teljesen eltűntek már, s a városok és nagyobb gazdasági telepek páncél alá
                        bújtak, gyakran a föld alá, hogy féltett pontjaikat elrejtsék a légitámadók
                        szemétől. A lombozat némely város és telep körül sajátságosan kék-sárga
                        színt öltött: betegség, melyet bizonyos fajta mérges gáz lehelete okoz. Az
                        utak üresek voltak; olykor egy-egy hosszú tehervonatot lehetett látni;
                        lokomotívja mögött páncélos kocsi légzárakkal a személyzetnek; s a
                        szerelvény minduntalan alagutakba bukott le, melyekben szükség esetén
                        elrejtőzve védelemre találhatott; így biztosították a szállításokat. A
                        személyforgalom majdnem kizárólag a levegőben folyt. Autók úgyszólván csak a
                        városokban közlekedtek. De röpülőgépek és léghajók elég sűrűn tűntek fel, s
                        a tájnak legelevenebb pontjai a röpülőterek voltak, ahol még mozgást és
                        embereket is lehetett látni.</p>
					<p>- Hogy tetszik? - kérdezte a professzor, mikor az ebédnél megint
                        találkoztak.</p>
					<p>Elza a megtört dac csüggedtségében szótlan engedékenységgel ült le
                        parancsnoka kitüntető asztalához, mint egy áldozat, aki föladta
                        ellenállását, vagyis inkább meg hagyta vásárolni, s most alázatosan állja az
                        alkut, de azontúl nem enged, s bezárkózik.</p>
					<p>- Most is visszakívánja a vakrepülést? - folytatta a tanár.</p>
					<p>- Vissza! - fakadt ki Elza egyszerre. - Jobb lenne nem látni ezt a kihalt
                        természetet, ezt a bujdokló emberiséget! Ezeket a páncélos városokat! - S
                        Elza emlékében régi nyájas tájak képei tűntek föl, amiket régi könyvek
                        illusztrációiból, itt-ott található régi képekből ismert.</p>
					<p>- Bizony azokban az időkben élénkebbnek és tarkábbnak tetszhetett ez a táj! -
                        mondta a professzor, aki érzelmileg teljesen egyetértett fiatal pilótájával.
                        - Akkor még veszély nélkül lakhatott a földművesnép künn a mezőkön,
                        falvakban! Kényszerült is ott élni a földjei mellett. Nem hitték, hogy
                        valaha aeroplánon fognak kiszállni, s kémlégművek védnöksége alatt, kilesve,
                        sebtében végzik majd a termelés szükséges munkáit.</p>
					<p>Elza fájdalommal gondolt a falu költészetére, a parasztromantikára, amelyet
                        régi versekből és regényekből ismert, s amely nyilván végképp eltűnt a
                        földről. A szétszórt nyaralók és villák elhagyottan álltak, vagy lehordva az
                        építőanyag kedvéért. Hisz egy-egy légi portya egész országrészeket
                        kiirthatott, s az álarcok nem nyújtottak elég biztos védelmet. A nyaralók is
                        légbarlangok körül csoportosultak s páncélok alá bújtak. A vidék vidám,
                        eleven örömét hiába kereste a szem.</p>
					<p>- Mennyi gyönyörűség volt és lehetne még, és az ember mindent elront - mondta
                        Elza.</p>
					<p>- Maga vallástörténetet tanult, Elza - felelt a professzor. - Maga tudhatja,
                        hogy az ember mindig alkot magának isteneket, akiknek hajlandó mindent
                        föláldozni...</p>
					<p>Ez a hamisítatlan XIX. századi aforizma rendkívül megnyerte Elza tetszését,
                        akinek mindennél jobban imponált az intelligencia, s kivált ily szabad és
                        merész, s kivált egy férfiban, egy katonában, tábornokban! Elza védelmébe
                        fogta a régi isteneket, de annál inkább szabadon eresztette teljes
                        megvetését a jelenkoriak iránt, s azontúl oly bizalmasan s egyetértő
                        elvtársak módjára filozofálgattak a tanárral, akárcsak Dezsővel. Ámbár
                        Schulberg sokkal cinikusabb és kiszámíthatatlanabb vitatárs volt, mint az
                        ájtatos Dezső. Schulberg azt a véleményt vallotta, amit Margit: hogy
                        beszélni akármit lehet, a szavak nem számítanak.</p>
					<p>- Egy régi német költő azt mondja: a gondolatok vámmentesek Ma már a szavak
                        is azok: így haladunk a szabadság felé... A mi szavaink közömbösek a kor
                        isteneinek, Elza.</p>
					<p>- Én pacifista vagyok - mondta Elza.</p>
					<p>- Én is! Szíve mélyén ma tán mindenki az. Mindenki az volt már jóval előbb,
                        mint a háború megkezdődött.</p>
					<p>- Már a XX. század elején.</p>
					<p>- Igen. De mondja: hisz benne, hogy valaha vége lehet?</p>
					<p>- Nem.</p>
					<p>- Vagy hogy lehet tenni valamit arra, hogy vége legyen?</p>
					<p>- Nem vagyok oly naiv.</p>
					<p>- Akkor mit jelent a pacifizmus? Ha egyszer úgyse tehetünk semmit ez ellen az
                        isten ellen, akinek mindent áldozni kell, vagy legalábbis az
                        életünket...</p>
					<p>- Lázadhatunk ellene, és átmehetünk a másik istenhez, aki szemben áll
                        vele.</p>
					<p>- Hogy érti ezt?</p>
					<p>- Úgy, hogy például átröpülünk és leszállunk ellenséges területen - mondta
                        bátran Elza. - Ahol nem úr a nemzetiszín isten</p>
					<p>- Mindegy a szín, Elza. De tudja, mi történik a foglyokkal az ellenséges
                        területen? Tudja, hogy nincs már fogolykicserélés? És egyik isten se
                        teketóriáz azzal, aki az ellenségtől jön. Ott éppen úgy kivégzik a foglyot,
                        mint minálunk, ha egyéb hasznát nem vehetik A foglyok ellátása pénzbe kerül,
                        s az drágább az emberéletnél.</p>
					<p>- Gyalázat!</p>
					<p>- Miért, Elza? A harc érdeke előbbre való az egyén életénél. S ha egyszer oda
                        kell adni az életet, nem szabad válogatni, hol és hogyan. De ránk meglehet,
                        hogy szükség lenne odaát is: mint orvosra vagy pilótára. Szóval mint
                        katonára. Ne higgye, hogy istent cserélhet. Az isten csak egy, akármilyen
                        színűre van festve. Ez az isten a harc. A legrégibb és halhatatlan.</p>
					<p>- Kis híja pedig, hogy nem detronizálta őt az ember - mondta Elza, a
                        vallástörténész. - Sok évszázadon át küzdött ezért. A kereszténység a Béke
                        vallása.</p>
					<p>- De a Hadisten visszakapta a trónt. Végleg és örökre.</p>
					<p>- Énbennem nem! - kiáltott Elza heroikusan. Akármennyire megérteni látszottak
                        is egymást Schulberggel, ezek az elméleti diskurzusok nem adták vissza
                        bizalmát. Ha pihenni vonult fülkéjébe, jelentős félénkséggel zárta magára az
                        ajtót. Ki elől? Körülöttük csak a végtelen légtenger zúgott, s János a
                        kormánynál ült.</p>
				</div>
				<div type="chapter">
					<head>SCHULBERG ÉS ELZA</head>
					<p>Eddig a lehető legsimább volt minden; estefelé azonban foszladozó sárga
                        klórfelhőket láttak maguk alatt, és jobbról távoli bombázás zaja
                        hallatszott. A kormánynál ekkor ismét Elza ült; Schulberg felkattintotta a
                        csapóablakot.</p>
					<p>- Egy gázportya vonalán megyünk át. Tartson kissé balra, de ne veszítse el az
                        irányt. Úgy látszik, csakugyan rászorulunk a vakrepülésre. Legalább ha a
                        gázköd odalenn sűrűsödik. Jánost kiállítom megfigyelőnek, maga csak a
                        kormányzással törődjön, ahogy én bemondom.</p>
					<p>Elza kicsit sértve érezte magát, hogy irányítják és ellenőrzik. De nemigen
                        ért rá ezzel gondolni. Most balról tűnt föl egy fekete szúnyograj, amiről
                        sejteni lehetett, hogy elsötétített röpülőgépekből áll.</p>
					<p>- Jobbra! - súgta a professzor.</p>
					<p>- Ezt magamtól is tudnám - gondolta Elza. Egyszerre a szúnyograj vakító
                        fénybe került, egy reflektor sugárkévéje esett rá, tisztán kivehető volt a
                        gépek formája. A fény becsapódott az Elzáék ablakain is, megaranyozta gépük
                        szárnyát; kajütjeik egészen kivilágosodtak, noha ők is kioltottak minden
                        lángot. Elza önkénytelen mozdulattal kapcsolta be a teljes sebességet, hogy
                        mielőbb kijusson a fénynyalábból. De még mielőtt kiérhetett volna, váratlan
                        nappali világosság öntötte el az egész tájat.</p>
					<p>- Villógáz - mondta a professzor. S egymás után robbanások és omlások zengtek
                        föl balfelől. Az aeroplán most teljes fényben úszott. Elza összeszorította a
                        fogát. Érezte maga körül a veszély légkörét, de nem volt ideje, hogy
                        rágondoljon.</p>
					<p>- Kikerülni a várost! - parancsolta Schulberg. Egy baljós, fekete
                        páncéltömeget hagytak balra. Néhány légágyú zúgott föl. - Csak nem tüzelnek
                        ránk a gazemberek! - morogta Schulberg.</p>
					<p>Hirtelen megint a legvakabb sötétségbe hulltak. A szúnyograj már messze
                        eltűnt, balról; a sötétség akkora volt a fény után, hogy Elza a saját kezét
                        sem láthatta. Nagyon messze, mintha egy mezőség égett volna, ez volt
                        egyetlen világos pont a horizonton. A XIX. századi emberiség nehezen
                        képzelte volna azt a sötétséget, amibe az örök harc kora borította az
                        éjszakai földet.</p>
					<p>Elza fölgyújtotta kis lámpáját, s megint hallotta maga mögött a csapóablak
                        kattanását.</p>
					<p>- Bravó - mondta a tábornok. - Nagyon szépen kivezette a gépet.</p>
					<p>- Irányítva és ellenőrizve - felelt Elza kissé ingerülten. - Ezt így János is
                        megcsinálta volna.</p>
					<p>- János nem tanult vakrepülést.</p>
					<p>- Akkor tovább is reám lesz itt szükség. Ebben a sötétségben.</p>
					<p>- Ó, most már egész egyszerű a feladat. Az irány adva van, s nem változik, a
                        sors újabb intézkedéséig. Vacsorázunk.</p>
					<p>A veszély kerülése kivitte a gépet a megadott irányból, s némi időveszteséget
                        okozott. Schulberg nem bánta az időpazarlást, sőt még nagyobb kerülőt
                        tervezett, hogy minden esetleges légi portya útjából kitérhessenek.</p>
					<p>Egyébként valósággal büszkélkedett Elza ügyességében.</p>
					<p>- Veszélyben megbecsülhetetlen az intelligens ember önfegyelme - filozofált a
                        vacsoránál. - Minden idegességével, vagy épp azért, nagyobb koncentrációra
                        képes, és gyorsabb reagálásra másnál. Mikor az édesanyjának megígértem, hogy
                        kerüljük a tüzet - tette hozzá -, nem gondoltam, hogy az események ily hamar
                        rám cáfolnak. De talán jobb is így. Előbb-utóbb nem kerültük volna el.</p>
					<p>- Mért nem engedett elbúcsúzni az anyámtól? - fakadt ki Elza, akiben rég
                        forrongott ez a kérdés. Szemei szinte ellenségesen szegültek
                        parancsnokára.</p>
					<p>- Mi célja lett volna? - felelt Schulberg a katona-agglegény szigorúságával,
                        aki liberális és jóindulatú, de elvszerű ellensége minden fölösleges
                        siránkozásnak. - Az ő idegeit túlságosan is fölizgatta volna a búcsúzás.
                        Talán még magát is fölizgatta volna.</p>
					<p>- Ez az én privát ügyem! - Elza hangjában egy újdonsült hős gőgje
                        érződött.</p>
					<p>- Téved, kedvesem: egy katonának nincs privát ügye. Tapasztalhatta, hogy a
                        pilótának minden hidegvérére szüksége van; nem szabad érzelmes jelenetekkel
                        izgatnia magát az indulás előtt. Ezt a fellebbvalónak meg kell akadályozni -
                        folytatta, már kissé tréfára fordítva a dolgot -, hadi érdekből is. De én
                        nem mint fellebbvaló tettem, Elza: hanem mint jó barát, baráti jognál
                        fogva... Látja, hogy nem úgy beszélek magával, mint alárendelttel...</p>
					<p>Elza nem szólt semmit, s egy darabig kerülte a személyes témákat: társalgása
                        arra szorítkozott, hogy a professzor által fölvetett tárgyakról dacos
                        nyíltsággal mondta el véleményeit. Sőt maga is támadólag vetett föl elvi
                        kérdéseket; megkérdezte például, valósággal számon kérő hangon, mit tart a
                        professzor a kínzásbüntetésről. Hogyan igazolja az Örök Harc korának dicső
                        szelleme ezt a középkori borzalmat?</p>
					<p>- Maga tudja, Elza, hogy a középkort rég rehabilitálta a történelem - felelte
                        Schulberg. - De tréfán kívül: a kínzást csak ott alkalmazzuk, ahol a harc
                        érdeke elengedhetetlenné teszi, s ilyenkor nincs helye aggálynak. Kémek és
                        forradalmárok eredményes vallatása elképzelhetetlen volna a kínzókamrák
                        nélkül. Vagy hogyan lehetne az öngyilkosságra szántakat megfélemlíteni? A
                        kínzásbüntetést legalábbis oly jól lehet indokolni, mint a XIX. század
                        “humánus” büntető módszereit. A társadalomnak nem lenne védelme az egyén
                        lázadása ellen, ha nem alkalmazná a kínzókamrát. Képzelje a gazembereket:
                        nem félnek a haláltól!</p>
					<p>Nevetett, s Elza akaratlanul is vele nevetett. A filozofálás megint közelebb
                        hozta őket. Véleményeik alapjában nem különböztek. Szavaik egy régi és
                        szabadabb kultúra szavait visszhangozták. S a professzor szinte valami
                        cinizmussal nyitott meg minden ajtót Elza fiatal és lázadó szelleme előtt.
                        Elza csodálatosnak találta ezt az embert, aki voltaképp megértő és nyájas
                        barát módjára viselkedett. Még a katonai, előírásos megszólítást sem tűrte,
                        ha egyedül voltak.</p>
					<p>- Nincs ennek közöttünk értelme, Elza. A helyzet nagyobb bizalmasságra
                        kötelez.</p>
					<p>- Én csak egyet nem értek - mondta Elza.</p>
					<p>- Mit nem ért, kedvesem.</p>
					<p>- Azt, hogy hogyan kerültem éppen én ebbe a helyzetbe? Miért éppen engem
                        választott ki a tanár úr? - Hangján megérzett, hogy ezt a kérdést is rég
                        forralja: a szavak mélyén az egyszerű kíváncsiságnál nagyobb nyugtalanság
                        égett. - Hiszen nem is ismert, sohse látott! - Szeme kutatva s bizonyos
                        számonkéréssel nézett Schulbergre. - Mért mondta, hogy oka van erre a
                        pozícióra nőt kívánni?</p>
					<p>- Megmondjam? - mosolygott a tanár. - Legyek magához őszinte? Ha már így
                        vallat, őszinte leszek, Elza. Lehet, hogy egy kicsit meg fog botránkozni.
                        Nekem rossz hírem van.</p>
					<p>- Erről nem tudok semmit - szólt Elza, egyszerre bezárkózva.</p>
					<p>- Ne ijedjen meg, kedves. Ez a rossz hír nem árthat magának. Ahogy az
                        édesanyjának volt alkalmam mondani, nincs oka félni tőlem. Azt is
                        mondhatnám: nőkre nem vagyok veszedelmes. Nem a korom miatt, noha elég vén
                        vagyok már. Sok időt töltöttem a fronton. Megvallom, nem a legveszélyesebb
                        pozíciókban. Orvos voltam, és ez nagy előny ma. Mért nem lett maga is orvos,
                        Elza?</p>
					<p>- Nem akartam a háborút szolgálni.</p>
					<p>- Ó, persze, a mama és a régi könyvek!... Hát én orvos voltam. Fiatal
                        koromban hosszú évekig fogolytáborok és vesztegzárak parancsnoka, mint
                        később a légbarlangoké. Akkor még fogolytáborok is léteztek. De különösen
                        súlyos volt a vesztegzár a frontvonalon. Én fiúk közt éltem, és esztendőkig
                        nem láthattam asszonyt. Házassági kötelezettség és nősülési szabadságolás
                        nem létezett még akkor. A nagy ragály uralkodott, amit kissé kegyetlen
                        eszközökkel küzdöttünk le. A fiúk, akik körülöttem éltek, nagyobbrészt
                        függtek tőlem, élet-halál ura voltam köztük. De én, asszony híján, még
                        inkább függtem őtőlük. Meg van botránkozva?</p>
					<p>- Tudom, hogy ez így szokott lenni a harctéren.</p>
					<p>- Ne higgye, hogy visszaéltem volna hatalmammal. Ahhoz, hogy az embernek
                        rossz híre támadjon, nem kell sok visszaélés. S akinek hatalom van a
                        kezében, nincs is szüksége visszaélésre. A hatalomnak meghódolnak akkor is,
                        ha nem gyakorolja az ember. S a hódolók bosszúja: a pletyka és rágalom.
                        Ennek sohse volt jobb fészke, mint a fogolytáborok s vesztegzárak. Ahol
                        minden poshad! - Schulbergen érzett, hogy fölényéből veszít kissé bizonyos
                        emlékekkel szemben; egy pillanatra vénes panaszkodás akcentusa siklott a
                        hangjába. - Csúnya dolgokba kevertek be, Elza!</p>
					<p>- Hogy lehet törődni azzal, amit az emberek beszélnek?... Vagy igaz, vagy nem
                        igaz!...</p>
					<p>- Sok van igaz és nem igaz
                        közt, Elza. Mikor fiatal voltam, nem törődtem semmivel. Engem még nem az
                        igazi háborús világnézet nevelt, tele voltam a régi, úgynevezett dekadens
                        ideálokkal, rajongtam a szépségért, magas szerelemért, barátságért... Orvos
                        voltam, szabadgondolkodó, túl minden előítéleten. Nők nélkül is meg tudtam
                        teremteni magam körül a szépség és eksztázis világát. Imádtam a fiatalságot!
                        Megvetettem azokat, akik csak megölni tudják, szeretni nem.</p>
					<p>- Mért nem vetette meg a beszédjüket is?</p>
					<p>- Megvetettem azt is, ameddig magam is fiatal voltam. De lassanként
                        fölhalmozódott bennem az utálat, magam és mások iránt. Hisz nemcsak én
                        voltam, mindenki így élt ott! De én hatalom voltam, s természetesen reám
                        tapadtak a vádak. Irigység és aljas törtetés hálója szőtt be mindenütt.
                        Bizonnyal nem voltam tiszta és szent. Még a magam mértéke szerint sem. Magam
                        sem tudhattam, mennyire fogott meg a szenny, mi az, ami még a cinikus
                        moráltalanságtól elválaszt. Ámbár ebben a világban mit lehet még a végső
                        cinizmusnak is szemére vetni?</p>
					<p>- Semmit! - kiáltott Elza.</p>
					<p>- Így fulladoztam én, Elza. Piszkos és szomorú dolog, ha a szépség és
                        barátság dolgaiba kényszer, érdek és halálfélelem keveredik. Nálam arról
                        volt szó minduntalan, hogy barátaimat ne engedjem, vagy magam küldjem a
                        halálba. Rettenetes dilemma, korrupt bujtatójuk vagy gyilkosuk lenni! Ki
                        mondja meg, melyik nagyobb szégyen, fájdalom, önmegvetés? Öröm és hatalom
                        egyformán meg volt számomra mérgezve. A végén eltompultam, és már csak azzal
                        törődtem, hogy hideg fölényben álljak az emberek előtt. Kiszáradtnak,
                        sivárnak éreztem magamat, rendes emberi viszonyokra képtelennek. Néha
                        kombattánsnak szerettem volna beosztatni magam, bár nem is voltam kiképzett
                        katona; máskor azt hittem, jobb lesz, ha megszabadulok a front környéki
                        szolgálattól. De otthon is minden társaságot kerülnöm kellett, semmi
                        befolyásnak nem engedni, ha karrieremet kockáztatni nem akartam. Ez volt
                        minden már nekem, így lettem a szigorú, bezárkózott tanár. Egyetlen ambícióm
                        maradt, egyetlen titkos örömöm és lázadásom: lazítani rejtve, ahogy lehet, a
                        háború szörnyű halálterrorán, segíteni a gyermekeiket féltő anyákon...
                        Magának ezt is elárulom, amit nyilvánosan tagadnom kell...</p>
					<p>- Tudom - felelt Elza.</p>
					<p>- De ezt is csak úgy tehetem, ha karrieremet a rágalom minden hadjáratában is
                        megőrzöm, és mindig magasabbra viszem. Öreg is vagyok már, mindjobban utálom
                        azokat a dolgokat, amikbe belesodródtam, unom a szenvedélyt, elhatároztam,
                        hogy mindennel szakítok. Mindentől megszabadulok. Már tiszta vagyok, Elza, s
                        csak egy régi énem rossz hírét örököltem. Nincs szükségem többé csinos
                        pilótafiúkra, s ha valakivel jót teszek, önzetlenül és nem szenvedélyből
                        teszek jót. Azért kerestem egy ilyen tiszta és ártatlan leányt, egy rendes
                        úrilányt, mint maga, Elza, akit önzetlenül tarthatnék távol, mentül tovább,
                        a nagyobb veszélyektől, és semmit se várnék cserébe... legfeljebb művelt,
                        intellektuális társalgást, amit a fiúktól nemigen kaphatok, s ami nekem, vén
                        platonikusnak, több is már, mint a testi szenvedélyek... Undorodom
                        magamtól, aki kéjben, fölényben, gazdagságban kerengek e fölött a szörnyű
                        világ fölött, ahol a fiatalság és szépség piszokban pusztul napról napra,
                        ezerszám...</p>
					<p>- Miért mondja ezt el nekem? Miért ilyen bizalmas énhozzám? Miért avat bele a
                        legféltettebb lelki titkaiba?</p>
					<p>- Nem tudom, Elza. Talán valami gyónási ösztön, tán az öregedés, a hideg és
                        magányos ember vágya, hogy egyszer fölengedjen... Talán rokonszenv és
                        szeretet is maga iránt, Elza...</p>
					<p>- Ha rokonszenvet érez irántam, hagyjon engem meghalni a harctéren! -
                        kiáltott Elza. Dezső jutott eszébe, aki talán minden pillanatban
                        fölfordulhat sáros alagútja mélyén, míg ő ennek a vénembernek
                        konzervkülönlegességeit fogyasztja, a fényűzéssel fölszerelt
                        aerofülkében...</p>
					<p>- Gondoljon az anyjára, Elza!</p>
					<p>- Szélbe kerültünk! - mondta most a leány, egyszerre fölfigyelve.</p>
					<p>Az orvos lenézett az izgatott tájra, ahol az erdők nyakba kapott köntössel
                        látszottak futni, mint menekvő karavánok, s föl a titokzatos felhőkre,
                        melyek kergették őket.</p>
					<p>- Úgy látszik, mennél közelebb jutunk a fronthoz, annál inkább elmarad tőlünk
                        a szép idő. Látja, milyen szükség van most magára. Rossz időben kétszeresen
                        fontos az intelligens pilóta, aki bizonyos kisebb matematikai rejtelmekben
                        is jártas. Közeledünk a cél felé, Elza. Ne szaladjon azért. Ráér még. Eddig
                        nem veszedelmes...</p>
					<p>De Elza már fölugrott, s a kormányhoz sietett, hogy fölváltsa Jánost.
                        Figyelemmel tanulmányozta a szél irányát, a felhőket, széles pillantást
                        vetett az elboruló földre. Ez már front menti vidék volt, teljesen elhagyott
                        és vad túrásokkal, ahol már megszűntek a városok s az agrikultúra nyomai.
                        Valami baljós kietlenség volt ebben az üres égben-földben, melyet a vihar
                        sejtelme töltött be. Mi volna jobb: lezuhanni a viharban, elégni valami
                        villám tüzében, vagy itt ülni s föl nem kelni az ülésből, míg el nem érik a
                        harcvonalat?...</p>
					<p>Vajon megtalálják-e Dezsőéket azon a helyen, ahol a térkép jelezte?</p>
					<p>A professzor is fölállt s a front felé eső horizont kezdte kémlelni
                        látcsövével.</p>
					<p>- Talán jól választottuk a leszállóhelyet - mondta, mikor ismét találkozott
                        Elzával. - Semmi nyoma aktív harci tevékenységnek ezen a részen.</p>
					<p>- Nagy urak vagyunk - mondta Elza keserűen.</p>
					<p>- Ne féljen - felelt Schulberg. - A front elég riasztó akkor is, ha nincs
                        harc.</p>
				</div>
				<div type="chapter">
					<head>AZ ELSZÁLLT LEÁNY ÁRNYA</head>
					<p>Kamuthyné csak napok múlva értesült Elza hirtelen távozásáról.</p>
					<p>A leveleket a kiképzőhelyen egy nagy postaszekrénybe gyűjtötték, mely a
                        portásház bejáratánál csüggött. Elza is ebbe dobta a magáét.</p>
					<p>Nem gondolt rá, hogy a postaszekrényt minden héten csak egyszer nyitják ki:
                        vasárnap. Hétköznap tilos volt a levelezés, és hétköznap nem is vittek ki
                        levelet a parkból.</p>
					<p>Elzának ez csak már útközben jutott eszébe, s kissé nyomasztó érzéssel
                        döbbent rá, hogy ő már két napja száll messze tájak fölött, és anyja még
                        mindig azt hiszi, hogy egy város legét szívja vele.</p>
					<p>- Mért ne legyen boldog ebben a hitében? - mondta erre Schulberg. S csakugyan
                        ez a két nap, ha nem is boldogságban, valahogy még eltelt Kamuthyné körül,
                        akár az eddigiek.</p>
					<p>Így kell mondani: körülötte, mert ő nem vett részt semmiben. Minden
                        gondolata, egész lelke a vasárnapot várta. Élete szinte teljesen ebbe a
                        várakozásba gyűlt. Napi munkáit gépies pedantériával végezte, hogy az időnek
                        lehetőleg minden percét kitöltse velük; a kérdésekre szórakozottan felelt; a
                        hivatalban a bevonuló kolléganők gazdátlan aktáit intézte el; otthon
                        nagytakarításokat rendezett, Elza holmijait rakta szekrényekbe;
                        kifárasztotta magát, s álmaiban a vasárnapot előlegezte.</p>
					<p>Erős akart lenni! Amíg a lánya még itt van a városban, amíg nem kell őt
                        félteni nagyobb veszélyektől, amíg hetenkint egyszer legalább
                        viszontláthatja: addig semmit sem akart engedni életének tartalékaiból.
                        Addig szüksége volt minden képességére, hogy e ritka találkozások óráit,
                        perceit és pillanatait fenékig szürcsölhesse, kiélvezze s emlékezetébe
                        elraktározza. Azután?... Hogy mi lesz azután, arra egyelőre nem gondolt. Még
                        azt sem merte megkérdezni magától, bízhatik-e Schulberg ígéretében, hogy
                        Elzát lehetőleg távol tartja a harctér rémeitől?</p>
					<p>De mikor megjött a vasárnap, végképp elhagyta minden nyugalma. Már korán
                        reggel olyan izgatott volt, hogy Kamuthy úr nem fojthatta vissza
                        csúfolódását.</p>
					<p>- Mit fog még csinálni, ha majd a frontról várja vissza! Mikor már most is
                        alig bír magával!</p>
					<p>Lívia minden ajtónyitásra, minden csöngetésre elsápadt. Mikor fog jönni,
                        meddig váratja még, mért nem röpül az első kapunyitásra ahhoz, aki szülte s
                        akit nemsokára örökre elhagy már? Mindig késett, és minden késés egy kis
                        végtelenség volt. Lívia haraggal, elkeseredve várta, s ezerszer is
                        elképzelte, mit fog majd mondani neki, s hogy fog ez az elkeseredés
                        föloldódni a találkozás örömében! De a találkozás rendesen csalódást hozott,
                        s a várva várt nap estjén az anya kisírt szemekkel, üres lélekkel ült ágya
                        szélén, hogy másnap reggel már újra megkezdje az egész hétig tartó
                        várakozást és vágyakozást.</p>
					<p>A csalódás már azon kezdődött, hogy Elza nem akart megegyezni egy pontos
                        órában, amikor anyja várhatja, vagy - amit legjobban szeretett volna - érte
                        mehetne, legalább a park előtti sétányig. Elza érthetetlen makacsságból nem
                        akarta ezt.</p>
					<p>- Fáradt vagyok - mondta -, és vasárnap kialhatom magam. Nem tudhatom előre,
                        mikor kelek föl.</p>
					<p>De érezni lehetett, hogy az igazi ok nem ez. Ugyanilyen makacsságot
                        tanúsított Elza az érzelmi kitörések elhárításában is. Az anya sohasem
                        mondhatta el, amit akart, és sohasem kaphatta meg azokat a szavakat,
                        amelyekre vágyott. De még mindig volt előtte egy vagy két találkozás; s így
                        halasztotta mindig a következő hétre azt a percet, melyet életének talán
                        utolsó vigasza, utolsó kincses emléke gyanánt akart megszerezni és
                        megőrizni... Mert ha egyszer elmegy a leány - és ha a legveszélytelenebb
                        részre is -, nem jobb volna-e, ha tudna úgy gondolni rá, mint akit nem lát
                        többé soha?</p>
					<p>Egy vagy két találkozás... s talán ez lesz az utolsó! Talán már azzal a
                        hírrel fog belépni Elza, mely végképp elvágja ezeknek az izgatott napoknak
                        fonalát: azt a gyötrelmes, de makacs szálat, amivel még az életen
                        csüggtek... Rettegett a leány jövetelétől - s éppen azért soha így nem
                        vágyott rá, soha így nem készült rá! Ha utolsó ez az alkalom, akkor mindent
                        meg kell adnia... minden várakozást be kell teljesítenie... hogy méltó
                        legyen egy élet végső kincsévé válni...</p>
					<p>És egyszerre, mint egy sötétből föltámadó rém, állott elébe a gondolat: ha
                        Elza nem jönne el!... Mit lehet itt biztosan tudni, mire lehet feltétlen
                        számítani? Néha az utolsó pillanatban, és minden ok nélkül, megtagadják a
                        rendes szabadságot, csak azért, hogy a rekruta hozzászokjon zúgolódás nélkül
                        tűrni az ilyesmit. Kamuthyné sokat hallott erről... Ha ez most
                        megtörténne...</p>
					<p>- Nem bírnám ki! - gondolta; de közben azt is érezte, hogy ezt belül maga is
                        csak valami babonás, indokolatlan aggályoskodásnak ítéli... Hiszen semmi ok
                        sincs erre a feltevésre! És nagyon is valószínűtlen volna, túlságosan démoni
                        véletlenség, hogy éppen most történjék, amikor... Voltaképp nem is tudta
                        megmondani, miért, de túlságosan démoninak érezte a gondolatot 
                            éppen most...
                    </p>
					<p>Nem, nem: ez a gondolat csak elhárító babona lehet. A dolgok nem 
                            éppen akkor szoktak beteljesedni, amikor az ember
                        ilyen nagyon fél tőlük... Kamuthyné elbocsátotta ezt a félelmet, annál
                        inkább, mert csöngettek, és futott az ajtó felé. (Ismét maga futott, mint
                        mikor a női frontjog megszavazásának napján Margitot beeresztette. A
                        cselédei bevonultak, s úgy látszott, hogy a polgári háztartásoknak, még a
                        tehetősebbeknek is, cseléd nélkül kell berendezkedniük.)</p>
					<p>De nem Elza állt az ajtó előtt, csak egy hatósági küldönclány, aki
                        figyelmeztetőt hozott a hadbavonultak civil ruháinak beszolgáltatásáról.
                        Minthogy Kamuthyné már a másodszori rádiófölszólításra sem adta be a
                        központi ruhatárba Elza fölöslegessé vált öltönyeiből azokat, melyeknek
                        anyaga katonai célokra használhatónak minősíttetett: most személyre szóló
                        figyelmeztetés jött, szigorú fölhívás, határidővel és büntető
                        szankcióval.</p>
					<p>Lívia gondolattalanul állt az ajtóban, az összegyűrt cédulát szorongatva. Ó,
                        hát még az emlékeit, ruháit is el akarják venni, amiket szinte fétisként
                        rakott a szekrénybe... S Elza nem jön, nem jön! Kamuthyné egyedül volt a
                        lakásban. Föl és alá járt, ezerszer is, az ajtóig és vissza. Nem bírt a
                        türelmetlenséggel, hogy fölöltözzön, és kimenjen az utcára; de akkor
                        elkerülhette volna! Izgatott határidőket szabott az óramutatónak. Úgy
                        érezte, meghal, ha öt perc alatt meg nem érkezik, akit vár! De az öt perc
                        elmúlt, és Elza nem érkezett, és Kamuthyné még mindig élt. Ha ugyan élet
                        volt ez!</p>
					<p>Végre mikor már végképp azt hitte, hogy lemondott minden várakozásról, s
                        megtörten és kibuggyanó könnyekkel rogyott le egy karszék mélyére: ismét
                        megszólalt a csengő. Zsebkendőjét szemére nyomva s kétségbeesett szigorral
                        tiltva szívének a reményt, támolygott az ajtó felé. Csak mikor az új
                        csalódás két-három másodperc lefolytával tudatossá vált benne, akkor vette
                        észre maga is, mily éles volt mégis tudat alatt ez az üldözött reménység. Az
                        első pillanatban lányát vélte látni, noha már a homályüveg mögött fölrémlő
                        alak is jóval alacsonyabb volt Elzáénál. S mikor rájött, hogy Margit áll
                        előtte, aki vasárnapi szabadságainak néhány óráját mindig barátnőjénél
                        szokta tölteni, valóságos gyűlölettel nézett a derék, hűséges leányra, aki
                        katonás bricseszében még vastagabbnak és alacsonyabbnak festett, mint
                        azelőtt.</p>
					<p>- Nem, nem, lehetetlen! - vigasztalta Margit a síró asszonyt. - Senkit sem
                        visznek frontra, mielőtt a kiképzése befejeződnék... És lányokból még nem is
                        vittek frontra senkit...</p>
					<p>- Baleset érhette a gyakorlatoknál! - sírt föl Kamuthyné, hirtelen
                        megdöbbenve, hogy erre a lehetőségre még nem is gondolt, ettől még nem is
                        féltette eddig Elzát!</p>
					<p>- Akkor jött volna értesítés. Nem lehet nagyobb baja... Beteg talán... De
                        akkor ő írt volna... Inkább valami büntetést kaphatott... Szobafogságot... -
                        találgatta Margit, mintegy maga is aggódva Elza elmaradásán, s a sok
                        lehetőség fölvetésével még jobban szuggerálva az anya aggodalmát. - Ez a
                        legvalószínűbb.</p>
					<p>- Ettől félek! - kiáltott Kamuthyné, és egészen elsötétedett vele a világ. -
                        Hisz olykor egyetlen szóért is kivégzik a katonát... És Elza oly makacs...
                        oly lázadó... Ő nem katonának nevelődött... Iszonyúkat képes mondani!... Én
                        magam neveltem így! - tette hozzá, mészként elfehéredve az önvád lázában. -
                        S talán példát akarnak mutatni, hogy nem tesznek kivételt az úrilányokkal
                        sem.</p>
					<p>- Ugyan már!... Elza okos és józan lány... Én jól ismerem. Mindig ellene volt
                        az éretlen lázongásnak... És hátha még megjön... Még megjöhet... - biztatta
                        Margit, nem nagyon nagy meggyőződéssel.</p>
					<p>Mintha a sors akarna válaszolni, megint csöngetés hallatszott az előszoba
                        felől. Margit visszatartotta Kamuthynét, s maga sietett ki. De csak Kamuthy
                        úr érkezett meg; valami fontos minisztériumi tanácskozásról jött, melyet a
                        vasárnap dacára megtartottak.</p>
					<p>- A harc embere nem ismer ünnepet és vasárnapot. Az örök harc örök készenlét.
                        Emberi energiáink megsokszorozása! - Kamuthy úr bizonyos kedvvel és
                        lelkesedéssel zengette vissza a közkeletű frázisokat. - Ezt most már a nők
                        is érezni fogják! Mi férfiak szüntelen érezzük, itthon úgy, mint a
                        fronton... Hol van Elza?</p>
					<p>Mikor megtudta, hogy Elza nem érkezett meg rendes vasárnapi látogatására,
                        Kamuthy úr arca nem mutatott különösebb elszomorodást. Sőt aki lelkébe
                        nézett volna, talán még valami titkos föllélegzést észlel: mert Kamuthy úr
                        számára katona leányának jelenléte mindig eleven szemrehányás volt, maga
                        sem tudta, miért. Arra, hogy Elzának baja eshetett, pillanatra sem
                        gondolt.</p>
					<p>- Elza katona, és nem lóghat mindig itthon.</p>
					<p>- De vasárnap van, Géza, vasárnap!</p>
					<p>- Háborúban nincsen vasárnap! Nekem sincs vasárnap... A fronton se lesz
                        vasárnap!... Örüljön, hogy még nincsen ott a lánya, nem kell veszedelemtől
                        félteni...</p>
					<p>Lívia nem merte bevallani, hogy ő még itthon is félti, s a gyakorlótér
                        balesetein is izgul. Inkább azt az aggodalmát fejezte ki, hogy Elza
                        büntetést kaphatott, s fogságban van...Vagy ki tudja, mi történhetett vele.
                        Hisz “egy szóért képesek valakit kivégezni”...</p>
					<p>- Aki bűnös, az megérdemli... Még az ártatlannak is oda kell adni az
                        életét... - dörmögte Kamuthy úr, nem nagyon vigasztalón.</p>
					<p>Ez a rosszhiszemű asszociáció végképp elkeserítette Líviát. Ártatlan életeket
                        kioltani az ellenség dolga; de valóban, amiért a katonai kivégzések esnek,
                        az nem a bűn, hanem csak az úgynevezett “hadi érdek”.</p>
					<p>- Maga jól tudja, kedvesem - felelte Kamuthy úr-, hogy a hadi érdek mindennél
                        előbb való. Ez már így van, ezen nem lehet okoskodni. Nincs emberi élet,
                        melynek föláldozásától vissza szabadna riadni, ha a hadi érdek úgy kívánja.
                        Ezért vagyok én híve a “hasznavehetetlen életekről” szóló
                        törvényjavaslatnak. Épp egy ankétról jövök, melyet ebben az ügyben
                        tartottunk a minisztériumban. Kár, hogy nem volt jelen, látná, milyen
                        keveset számít egy emberélet. Az egyén élete nem öncél, csak addig fontos,
                        míg a kollektív harcnak hasznos tényezője. Aki nem használ, az árt. Ezért
                        meg kell adni a katonai és polgári hatóságoknak a fölhatalmazást mindazon
                        egyének kivégeztetésére, akiknek akár politikai megbízhatatlanságuk miatt,
                        akár más okokból, a harcos állam hasznát nem veheti.</p>
					<p>- Rettenetes! - nyögött föl Kamuthyné.</p>
					<p>- Mit szörnyűködik? Lényegben már régen így van ez. Az egész újítás az
                        indokolás könnyebbsége. Eddig minden ilyen intézkedés pozitív indokolást
                        kívánt. Ezentúl elég indok a negatív “hasznavehetetlenség”. Felesleges
                        mondani, mennyi előnnyel jár ez - fejtegette tovább Kamuthy úr, visszaesve a
                        lezajlott ankét frázisaiba. - Az állam egész foglalkozási ágakat a
                        leghathatósabban ellenőrizhet hasznavehetőség szempontjából; sőt
                        megszabadulhat a rokkantak egy részétől is, akiket már semmi polgári munkára
                        sem lehet alkalmazni. Azokat, akik a harctéren rokkannak meg ily mód,
                        egyszerűen kivégzik a hely színén; nem kell bajlódni a szállításukkal,
                        ápolásukkal, ami ma még oly komplikált szervezetet igényel. Bizonnyal sok
                        erő felszabadul így. A hatóság csak ezzel lesz igazán élet-halál ura, s a
                        fölös létszám csökkenésével a közélelmezés is javulni fog...</p>
					<p>- És mikor lép életbe ez a gyönyörűség? - kérdezte Margit, kedélyes
                        stílusában.</p>
					<p>- A fronton már életbe is lépett. Legalábbis a rádiók szétvitték minden
                        harctér irányában a parancsot. Idehaza a napokban kerül a javaslat a
                        parlament elé, ezt készítjük most elő az ankéteken...</p>
					<p>- No éppen jókor leszünk mi katonák - mondta Margit. - Ezt a kegyetlenséget
                        is nekünk találták ki.</p>
					<p>- Miért kegyetlenség? Nem szabad ilyen hangon beszélni, kedvesem. Aki
                        megbízhatatlan, és emiatt hasznavehetetlen, azt senki sem sajnálja. Akik
                        pedig például rokkantak, önhibájukon kívül, azok így mégis, akárcsak egy
                        katona, hősi halált halhatnak a haza könnyebbségére. Azt hiszi, kedvesem,
                        olyan irigylésreméltó a rokkantság? Persze, aki ép, erős, és friss kedvvel
                        készül a harctérre, mint maga, az nem is tudhatja, micsoda kereszt ez!
                        Mondhatom, én is szívesen alkudnék meg a lábam merevségével az életem árán!
                        De én még tudok némi hasznos és talán nem is jelentéktelen munkát
                        teljesíteni. Aki tud és akar dolgozni a közösség javára: annak élnie kell!
                        Mi baja magának? - kérdezte egyszerre a feleségétől.</p>
					<p>- Hát nincs semmi remény? - kiáltott Kamuthyné. - Hát még rokkantan, még
                        nyomorékon sem kerülhet haza Elza? Ha épségét, egészségét odaadja, akkor
                        jutalmul és ráadásul még meg is ölik?...</p>
					<p>- Ugyan, Lívia - nyugtatta Kamuthy úr -, maga tudja legjobban, hogy Elza
                        megközelítően biztos helyzetben van. Elzát Schulberg barátom veszi magához,
                        és jobb patrónust el sem lehetne képzelni. Elzát egyelőre semmi veszély sem
                        érheti. Fogadjunk, hogy később jut ki a frontra, mint mások; Schulberg
                        mostanában, úgy lehet, egyáltalán ki se mozdul Sz...ről...</p>
					<p>S talán ebben a pillanatban volt az, hogy újra csöngettek, és megérkezett
                        Elza levele, melyet elindulásakor a kiképzőhely postaszekrényébe vetett, s
                        annak rendes postájával együtt vittek ki. S ebből a levélből kiderült, hogy
                        Elza már a fronton is van. Ámbár Kamuthy úr továbbra is mindent elkövetett,
                        hogy egész útját “kéjröpüléssé” degradálja, melynek veszélytelenségéből
                        önmagának font érdemkoszorút. Schulberg az ő barátja! Nyilván az ő kedvéért
                        tette ezt! De Kamuthyné szemében Schulberg is már valami gonosz, kárörvendő,
                        semmi bizalmat nem érdemlő hatalom volt. Hogyan is lehetne bízni még
                        valakinek ígéreteiben s jóakaratában, aki a leányt nem engedi elbúcsúzni az
                        anyjától?</p>
				</div>
			</div>
			<div type="chapter">
				<head>
                    NEGYEDIK JEGYZET
                    MÉG EGY BESZÉLGETÉS SCHULBERG ÉS ELZA KÖZT
                </head>
				<p>
                    Közölni kell itt még egy beszélgetést, amelyet Schulberg
                        Elzával folytatott, mielőtt még a T betűs frontszakaszhoz érkeztek volna. Az
                        út nem volt rövid, noha aeroplánon elvileg a világ minden részébe nagyon
                        rövid idő alatt el lehetett érni. De ebbe nem volt beleszámítva a sok
                        habozás, visszafordulás, várakozás, kerülő, amit minden front környéki
                        repülőtúra, de főleg a finis, a leszállás szükségessé tett.
                </p>
				<p>
                    Egy ízben, amint magasra emelkedtek, s a táj térkép módra
                        tárult ki előttük, miniatűr hegyek, bolynyi városok és kacskaringós folyók:
                        Schulberg megjegyezte:
                </p>
				<p>
                    - Mintha csak a Kis Földet látná az ember...
                </p>
				<p>
                    - A Kis Földet?
                </p>
				<p>
                    - Igen, amiről egyszer beszéltem... Amiről fölolvasást is
                        tartottam maguknak... Emlékszik még, Elza? Itt van, ez az... A Kis Föld,
                        amint harminc év múlva visszatér az üstökössel, melynek kísérőjévé
                        szegődött, s egészen közel száll...
                </p>
				<p>
                    - Csakhogy alattunk van és nem fölöttünk.
                </p>
				<p>
                    - Ez végre is mindegy. Egy úgynevezett műrepülő, ha salto
                        mortálét csinál az aeroplánnal, feje fölött láthatja mint valóságos égi
                        tüneményt.
                </p>
				<p>
                    Elza letekintett.
                </p>
				<p>
                    - Sajnos, ezt nem lehet összetéveszteni a Kis Földdel.
                </p>
				<p>
                    - Gondolja?
                </p>
				<p>
                    - A Kis Föld vad volt és szabad... A Kis Föld vidám volt és
                        diadalmas. Borzas volt, sötétzöld, csupa életerő és termékenység. Nem ilyen
                        lekopasztott. Nem ilyen modern, üres, szürke és hadi...
                </p>
				<p>
                    - Ki tudja?- felelte Schulberg. - Az akkor volt... Ki tudja,
                        milyen a Kis Föld azóta?...
                </p>
				<p>
                    - Ezredévek kellenének, hogy ilyenné legyen.
                </p>
				<p>
                    - És ha azt mondanám, hogy ezek az ezredévek már
                        lefolytak?
                </p>
				<p>
                    - Hogy értsem ezt?
                </p>
				<p>
                    - Ami számunkra csak néhány évtized, az a kis csillagon talán
                        sok ezer évnek felel meg...
                </p>
				<p>
                    - De itt nem a forgások gyorsaságáról van szó. Nem a napok és
                        évek hosszúságáról. - Elza azt akarta kihozni, hogy ez lassú geológiai
                        fejlődés dolga, földek és tengerek alakulásáé, fajok váltakozásáé, az
                        emberiségnek meg kellene születni ehhez a kis bolygón is, hogy így el bírja
                        rontani a földet, egy kicsi emberiségnek. - Sőt a világtörténelemnek le
                        kellene zajlania előbb.
                </p>
				<p>
                    - Ez mind megtörtént talán. Minden relatív, Elza. Bizonnyal
                        néhány
                    évezred kell hozzá, hogy a föld fokozatos csuszamlása egy
                        világrészt tenger alá juttasson. De egy hangyabolynyi területnek elég ehhez
                        egypár óra. Minden relatív, de semmi sem annyira, mint az idő.
                </p>
				<p>
                    - Igen, a külső idő. Amiben mi élünk. De van egy belső idő is,
                        ami bennünk él... Mihelyt állati fejlődésről vagy emberi történetről van
                        szó: ez a belső idő lépett színre...
                </p>
				<p>
                    - De ez is relatív. Ahol a fizikai folyamatok gyorsabbak, ott
                        gyorsabb a lélek működése is. Az is csak folyamat: amit a természet
                        szinkronizált a fizikai idegfolyamattal, mint a hangosfilm a beszédet a
                        képpel. A Kis Föld nemcsak a teret sűríti, hanem az időt is. Ahogy az álmodó
                        néha percek alatt esztendőket él át... Egyáltalán nem valószínűtlen, hogy a
                        Kis Föld is, néhány potom évtized alatt, keresztülesett nemcsak a geológiai
                        korszakokon, hanem az emberi történelmen is. Ami különben a geológiai
                        fejlődéshez képest csak elenyészően csekély időt jelent.
                </p>
				<p>
                    Kicsit megállt, aztán hozzátette:
                </p>
				<p>
                    - Maga tanult leány, gondolkozzon csak erről!
                </p>
				<p>
                    - De mire való ez a filozofálás? - fakadt ki Elza idegessége,
                        melyet hatalmas parancsnokával szemben sohsem tudott soká leküzdeni. -
                        Akármi van is a Kis Földön, ki látja azt valaha? Ki ellenőrizhet? Lehet,
                        hogy a Kis Föld is már éppen olyan undok, mint ez itt alattunk. Lehet, hogy
                        ott is örök harc van.
                </p>
				<p>
                    - Bizony az könnyen lehet, Elza. A mesterséges planéta, az ő
                        sok ezerszer gyorsabb ütemével, már meg is előzhetett bennünket, a
                        történelem vívmányaiban.
                </p>
				<p>
                    - Akkor az apró emberek is ölik egymást szakmányba. Mi közünk
                        hozzá? Mit tudhatunk róla? Ezt mind a két dicső égitestnek magában kell
                        elintézni.
                </p>
				<p>
                    Schulberg nevetett.
                </p>
				<p>- Csakugyan. Hogyan irtjuk egymást, ez a mi legprivátabb
                        ügyünk. De azért mégsincs egészen igaza. Volt valaki, aki a Kis Földet
                        későbbi fejlődésében is látta, megfigyelte, ellenőrizhette...
                </p>
				<p>
                    - Kicsoda?
                </p>
				<p>
                    - Az, aki alkotta. Ne feledje, hogy az üstökös visszajött, és
                        a Kis Földet is visszahozta.
                </p>
				<p>
                    - Persze - mondta Elza. - De hiszen
                        akkor akárki tehetett megfigyeléseket...
                </p>
				<p>
                    - Csakhogy ki törődött már ezzel az égi kuriózummal? Az
                        elméleti érdeklődés korszaka lejárt. Akkor már nagyban alakították át az
                        obszervatóriumokat katonai és más praktikus célokra. Különben is a Kis
                        Földet nem volt oly könnyű megfigyelni.
                </p>
				<p>
                    - Nagyon is kicsi volt?
                </p>
				<p>
                    - Az nem lett volna akadály. Hisz egészen közel jött. Szinte
                        súrolta bolygónkat. S óriás teleszkópjaink megvoltak még.
                </p>
				<p>
                    - Tehát a forgás gyorsasága volt akadály?
                </p>
				<p>
                    - Úgy van. Nemcsak a teret kellett nagyítani, hanem az időt
                        is.
                </p>
				<p>
                    - Szóval az a bizonyos készülék kellett...
                </p>
				<p>
                    - Igen, a kronomikroszkóp. Ez a ma már szinte ismeretlen, régi
                        műszer, mely nyilván a lassított film elvén alapult. Tény az, hogy a Kis
                        Föld alkotója, bár akkor már öreg és beteges ember, a kronomikroszkóppal
                        fölszerelve arra a vidékre utazott, ahol a visszatérő Kis Földnek anyját, az
                        öreg Nagy Földet, legközelebbről kellett súrolnia. Itt történt rejtélyes
                        eltűnése. Az a könyv, amiből múltkor néhány részletet megmutattam, pontosan
                        tájékoztat a körülményekről. Meg lehet állapítani, hogy a megfigyelésnek
                        minden feltétele adva volt. A Kis Föld okvetlenül szelte légkörünket, s azon
                        a helyen, perigeumának órájában, alig lehetett messzebb talajunktól, mint mi
                        vagyunk ebben a pillanatban, Elza...
                </p>
				<p>
                    - S maradt valami följegyzés a megfigyelésekről?
                </p>
				<p>
                    - A tudóssal együtt eltűntek följegyzései is, sőt érthetetlen
                        módon a kronomikroszkóp is vele veszett. Éppen ez vall ellene a közkeletű
                        feltevésnek, amely szerint a Kis Föld alkotója öngyilkos lett volna. A
                        holttestet sohasem találták meg. És a műszert sem.
                </p>
				<p>
                    - De, gondolom, volt szó valami homályos ügyről - emlékezett
                        Elza. - Valami haditalálmány vagy hazaárulást pör, úgy rémlik...
                </p>
				<p>
                    - Igen - felelt Schulberg. - Beszéltek
                        arról, hogy a Kis Föld alkotója nem volt hajlandó tudományos szolgálatait a
                        hadügyi kormánynak rendelkezésére bocsátani. Ezért hazafiatlanság vádja
                        érte, s ez kergette volna a halálba. Bizonyos, hogy a nacionalista újságok
                        sokat támadták és gyanúsították. Azt is beszélték, hogy valami hadicélokra
                        értékesíthető találmánya lett volna, amelynek preparátumait később
                        elrejtette, és letagadta a katonai bizottság elől. Állítólag mikor bizalmas
                        emberei a preparátumok hollétéről faggatták, azt felelte: “Még csak nem is
                        üveg őrzi őket, hanem levegő, s mégis biztosabb helyen vannak, mintha
                        gyémántzárak őrzenék.” Ilyen adatok és mendemondák vezették életíróját arra
                        a fantasztikus föltevésre, mellyel eltűnését magyarázza.
                </p>
				<p>
                    - Csak nem, hogy a Kis Földre menekült?
                </p>
				<p>
                    - Puszta öngyilkos szándékból alig vitt volna
                        kronomikroszkópot... Igaz, hogy ez is egy módja lenne az
                        öngyilkosságnak...</p>
				<p>
                    - Miért? A Kis Földön megvannak “az élet feltételei” -
                        nevetett Elza.
                </p>
				<p>
                    - Sem a levegő, sem a táplálék nem futná sokáig egy olyan
                        óriásnak, amilyen az alkotó lenne, mint saját alkotásának lakója. De ez a
                        halálnem méltó volna egy tudóshoz. Kezében a műszerrel, sikeres
                        kísérleteinek eredményeit regisztrálva...
                </p>
				<p>
                    - Tündérmese!
                </p>
				<p>
                    - Nekünk való tündérmese, Elza.
                </p>
				<p>
                    - Detektívregény! Igen, ugyanaz, ami a fronton szenvedőknek
                        egy érzelmes ponyvahistória a békeidőkből.
                </p>
				<p>
                    - De ez a tudomány tragédiájához tartozik...
                </p>
				<p>
                    - Tudományos tragédia! - ismételte Elza
                        megvetően. - Mintha azt mondanám: szerelmi tragédia. Egyik olyan avult és
                        komolytalan, mint a másik. A mai valóság túl van ezen.
                </p>
				<p>
                    - Pedig, kedves Elza, ez a tündérmese egészen jól
                        szimbolizálja a mai valóságot. A mi személyes valóságunkat. Én néha úgy
                        érzem magam, mintha én volnék az a tudós, aki idevetődött a Kis Földre,
                        melynek megfigyelője, lakója és áldozata egyszerre. Nézze, itt van a Kis
                        Föld alattunk. Nem vagyok óriás, s mégis fölötte lebegek. Nem én alkottam, s
                        mégis felelősséget érzek mindenért, ami itt történik. De segíteni nem tudok
                        semmin. És nem is menekülhetek semmitől. Ide vagyok kötve, mint az a régi
                        tudós, az ő kis glóbusára. Fogságban vagyok, tömlöcfal kerít. “Nem üveg,
                        csak levegő, mégis erősebb, mint a gyémántzárak.” Ha elpusztulok, itt marad
                        a Kis Föld, nélkülem, a maga kicsiségében és sötétségében.
                </p>
				<p>
                    Elza lenézett a mélybe.
                </p>
				<p>
                    - Igaz - mondta. - A Kis Föld fölött vagyunk.
                </p>
				<p>
                    Schulberg egyszerre elnevette magát.
                </p>
				<p>
                    - Tudja, mire gondolok? Hátha ez valóban a Kis Föld, szóról
                        szóra. Egy nagy kísérlet, tudományos játékszer, miniatűr próba. Pontosan az,
                        amit a régi tudós csinált, akiről olvashatunk. Szó szerint és nem
                        szimbolikusan. Tudja, hogy ebben nincs semmi lehetetlen?
                </p>
				<p>
                    - De hiszen azt a kis glóbust éppen a mi földünkön csinálták!
                        - kacagott Elza. -
                    Ezt a hipotézist éppen az a könyv cáfolja meg, amely
                        sugallta.
                </p>
				<p>
                    - Szó sincs róla. Gondoljon csak arra, hogy a Kis Földön
                        ismétlődik a fejlődés, a világtörténelem, pontosan úgy, ahogy az öreg, nagy
                        planétán lefolyt. Akkor pedig ott is kell születni egy tudósnak, egy csöppke
                        tudósnak, aki egy még kisebb planétát állít elő. Végtelen sorozat, Elza. S
                        mi jelentéktelen kis epizód vagyunk, ki tudja, hányadik az unalmas
                        sorozatban. De ha alkotónk, a Nagy Föld tudósa, visszakerülne hozzánk:
                        keserű tanulságot vehetne rólunk, s különös híreket küldhetné vissza
                        bolygóhazájába.
                </p>
			</div>
			<div type="group">
				<head>ÖTÖDIK SZAKASZ A FRONT ÉS TÚL A FRONTON</head>
				<div type="chapter">
					<head>A NAGY RÓKALYUK</head>
					<p>Elzát mintha valami rossz álom kapta volna el.</p>
					<p>A táj elborult, a szörnyű, sivár, ember nélküli táj, izgatott szél közt
                        vergődött az aeroplán. Elzának minden figyelmére szükség volt. Az iszonyú
                        zúgásban egyetlen szót sem lehetett érteni. Lenn gáznyomos, sajátságos
                        színűre aszalt fák kapkodták fejüket. Sehol semmi nyoma az emberi életnek!
                        Mégis érezni lehetett, hogy ez alatt a pusztított, elhagyott, terméketlen
                        föld alatt különös, vakondokszerű élet rejtőzik... Néhol óriási földomlások,
                        túrások ásítottak, fekete barlangok, törött gépalkatrészek, gigászi
                        vastömegek. S érezni lehetett a láthatatlan sugarakat is, láthatatlan fényű
                        fényszórók sugarait, kémsugarakat, melyek bizonnyal keresztül-kasul szelték
                        itt a teret, kémlelve minden érkezőt, rejtett készülékekbe jelezve a jöttét,
                        sötét sugárzással... Remélhetőleg egyelőre még nem az ellenségnek (amely még
                        messze volt). Mégis mintha ideges borzongással töltötték volna a levegőt
                        rövid hullámhosszú elektromos rezgéseik...</p>
					<p>- Alacsonyan szállni, egész alacsonyan! - üvöltötte Schulberg. Elza csak a
                        szájmozgásról találgatta... Félelmes idő volt, megmagyarázhatatlan, nappali
                        sötétség, a vadsárga fák forogtak a szélben... Így röpültek, már rejtett
                        periszkópok között, a kihalt, holdbeli tájékon, keresve a fronthangár
                        alagútját, amit a tábornok térképe jelzett, s amihez csak térkép és iránytű
                        vezethetett, mert szemnek biztosan el volt álcázva jól, s Elza már szinte
                        súrolta a talajt, de semmi sem árulta el a nyílás közellétét. A pilóta
                        már-már kételkedni kezdett.</p>
					<p>- Továbbmozdították a frontot? Vagy csak a hangár elhelyezése változott
                        meg?</p>
					<p>Mégis, pontosabban kiszámítva a térkép jelölte helyet, rájöttek az eltűnés
                        okára. A keresett ponton földomlás volt, a hangárt nyilván bomba pusztította
                        el, s Elzának itt ismét magasabbra kellett emelkedni, mert az előállt
                        szakadék fölött sárgás gázmaradék terjengett, jeléül annak, hogy néhány
                        órával ezelőtt klórtámadás folyhatott le.</p>
					<p>- Nem kell megijedni - mondta a professzor. - A hangárokat gyakran
                        elpusztítják, az nem sok kárt jelent. A nagy rókalyuknak ezer bejárásából
                        elromlott számunkra egy. Marad kilencszázkilencvenkilenc. A baj inkább ez a
                        fölröpülés. Kérdés, nem jutunk-e így az ellenség periszkópjainak
                        látókörébe? Vagy a távozó röpülők pillanthatnak meg. Mindegy: ezt
                        kockáztatni kell.</p>
					<p>- Kockáztatni kell! - visszhangzott a szélben, különös búgással, mert
                        Schulberg most a hangtölcsért használta, másképp nem is lehetett volna
                        érteni a szavát.</p>
					<p>- Merre fordulunk? - kérdezte Elza inkább jelekkel: minden figyelme a
                        kormányon csüggött. Elza tökéletes sportlady volt, s amellett ambíciózus
                        növendék, aki a rábízott feladatot kifogástalanul teljesíti. Schulberg a
                        legközelebbi barlanghangár irányát jelölte meg, de már messziről láthatták,
                        hogy a gázfelhők arra még sűrűebbek. Egyelőre itt sem szállhattak le.
                        Schulberg a szikratávíró-készülékhez fordult. A megállapodott jel
                        segítségével hamarosan megkapta a választ. Pár másodperc múlva már alant
                        siklottak, egy épen maradt műbarlang szádja felé.</p>
					<p>A szél most elállt, az aeroplán zúgása is halkult, fojtó csöndesség nyomta a
                        levegőt. Messze a nehéz felhők alatt, valami esetlen, szárnyas lény
                        kalimpált: nem lehetett tudni, légjármű-e vagy eltévedt keselyű. Ezenkívül
                        élőlénynek nyoma sem volt a láthatáron. A földet sár fedte és vigasztalan,
                        szakadékos buckák. Oldalt, egy beomlott árokba félig besüppedve, nagy tank
                        sötétlett, árván, rézsút dőlve, s talányosan, mintha elveszett legénységét
                        rejtegetné. Ki tudja, mióta? Talán gázálcás csontvázak hevertek belsejében.
                        Ezek a felszín alatti alagutak egyenesen a tankok elsüllyesztésére épültek.
                        Ember sehol sem látszott, de mindenütt az emberi pusztítás intőjelei. A fák
                        többnyire csonkák voltak, s letarolva, mintha villám sújtotta volna őket. S
                        a horizont legvégén, a fulladozó, kékesszürke viharhangulatban, egyszerre
                        egy fény gyúlt ki, szinte elviselhetetlenül fényes csillag, ami forogni
                        kezdett, őrült sebességgel, nyújtott árnyakat rezgetve mindenfelé, s aztán
                        hirtelen eltűnt, mintha elfújták volna, s dupla sötétséget hagyott maga
                        után.</p>
					<p>Az aeroplán oly észrevétlenül ért földet, mintha nem is volna különbség a
                        rögös felhők és rögös mező közt. A talaj egyenetlenségei éppúgy zökkentették
                        a gépet jobbra-balra, mint előbb a szél okozta ingás. Elza, noha gyermekkora
                        óta edzett aeroplánhajós, attól félt, hogy a légibetegséget kapja meg abban
                        a pillanatban, amikor már a földre száll. Nehézségekkel sikerült
                        bekormányozni a kimért barlangnyílásba; a hangár legénységéből azonnal egy
                        tiszt került elő, akinek bemutatták igazoló irataikat.</p>
					<p>A tiszt egy föld alatti folyosóba vezette őket, mely a hangárból nyílt.</p>
					<p>- Ezek új tunnelek - magyarázta -, a hangár is új. A leszállótér még nincs
                        kiképezve; bizonnyal nem volt kellemes a begurulás. Emerre most fúrják a
                        járatokat - utalt egy lefelé nyíló tárnára, honnan pislogó fény és kavargás
                        hatott feléjük.</p>
					<p>Elza csak most ébredt tudatára, hogy ez a gépzaj leszállásuk óta szünet
                        nélkül körülötte zúgott, mintha az aeroplán zúgásának folytatása volna,
                        mellyel úgyis tele volt a füle. Különböző irányokból jött, hol erősödve, hol
                        gyengülve, s elfojtva a puha föld pincés visszhangjával. Amint benézett a
                        nyíláson, egy éles, apró kovaszilánk csapta meg a szemét, szúró
                        fájdalommal.</p>
					<p>- Vigyázni kell - mondta a kalauz tiszt. - A tunnelfúró visszadobja a
                        kőmorzsát.</p>
					<p>Elza szédülten állt ott és vakon az émelygéstől s szemének fájásától, a vájó
                        vas és zúzott kő szörnyű csikorgásában.</p>
					<p>- Sziklába ért - mondta a tiszt. - Ez kicsit primitív gép, vaskörmökkel
                        dolgozik: innen a csikorgás.</p>
					<p>- Tudom: a régi Cleveland digger utóda - felelt a
                        professzor, aki mindenben tájékozott volt. - Hogyan boldogulnak vele?</p>
					<p>- Nehezen, tábornok úr. Civil használatra kellene már ezeket kitenni. Ma
                        egész más módszerek vannak a kövek szétporlasztására.</p>
					<p>- Ez így veszélyes is.</p>
					<p>- Ó, ami azt illeti, puha földben még nagyobb a veszély. A tunnelfúró lerakja
                        ugyan maga mögött a kimerevítőlemezeket, hogy a föld be ne omoljon: de a
                        lemezek igen gyakran gyengéknek bizonyulnak. Viszont nagyszerű gyorsaságot
                        tudunk elérni; a gép sebesebben halad, mint az emberi léptek; mögötte
                        egyfolytában szerelik az elektromos huzalokat az izzólámpákkal; azok nyomán
                        úgy mehet az ember fennakadás nélkül, mint akinek léptei előtt megnyílik a
                        föld...</p>
					<p>A tiszt Elzának beszélt, mint újoncnak; noha ő egészen elsüketült a föld
                        alatti zajban, s alig értette szavát. A tiszt oldalt pillogatott rá, szemmel
                        látható érdeklődéssel, s Elza más tekinteteket is érzett magára tapadni,
                        különös villogással, a sötét zugokból.</p>
					<p>- Női csapatok még nem érkeztek ide - mondta a tiszt, mintegy magyarázatul.
                        Aztán a professzorhoz fordult: - Ha mernék egy ilyen most készülő utat
                        indítványozni... Az legrövidebben vezetne a célhoz... - Tompább kavargás,
                        ezúttal kavicsmentes, dőlt az egyik oldalbarlangból. Mintha valami por
                        kavargott volna; s e poron át sorban csillagok gyúltak volna a sötét
                        folyosóból a szem elé: az elektromos izzólángok. - Csak persze egy kicsit
                        kényelmetlen...</p>
					<p>- Menjünk! - mondta a professzor. S már indult is be a keskeny alagútba, ahol
                        csak egyenkint mehettek, mert szélességének felét az automatikusan lerakott
                        vályúkon kinyomódó földtömeg foglalta el. A levegő csakugyan fullasztó volt,
                        majdnem kibírhatatlan. A nedves por szinte behavazta ruhájukat, mintha
                        csokoládéesőben jártak volna.</p>
					<p>- Katonának meg kell ezt szokni - szólt a tiszt Elzához, nyilván mindenképp
                        társalgást keresve. - Sáros egy mesterség. - Befogta a száját, s marka mögül
                        beszélt. - Néha egész csapat megy ily frissen tört úton, és fölkötik a
                        gázálcát, hogy ne legyen tele földdel a szájuk... Meg kell szokni... Már aki
                        élve marad addig, hogy megszokhassa... De mi tíz perc alatt célnál
                        leszünk...</p>
					<p>Egyszerre fölnevetett, idegesen, mint aki észreveszi, hogy szava baljós
                        irányban félremagyarázható.</p>
					<p>- Ó, nem kell megijedni... Itt egyelőre igazán nincs semmi veszély. Ez még a
                        legfelsőbb emelet, mindjárt a tanksüllyesztők alatti szint: ezen a részen
                        csak most kezdjük építeni a hálózatot. Egyelőre nem kell mélyebbre mennünk,
                        nincs veszély, hogy az ellenség alánk fúr. Nem kezdődött még az az utálatos
                        verseny, a modern vakondháború szörnyű játéka: Ki tud mélyebbre fúrni?</p>
					<p>- Mint ahogy a légi harcnál: ki tud magasabbra szállni?</p>
					<p>- Légi harc? Ne is említse a levegőt... Én sohse fogok a levegőre jutni...
                        Itt fogok megfulladni... A legszörnyűbb, hogy a technika fejlődése nem tart
                        lépést a harc fejlődésével... Alig vájunk négy-öt emeletet egymás alá,
                        kimerevítőlemezeink már nem bizonyulnak elégségesnek. Így fulladunk meg...
                        agyonnyom a föld... és mindig csak ezeket a nedves, undok földfalakat látjuk
                        magunk körül... folyton érezzük magunkban, hogy fognak majd hidegen, puhán
                        összelapítani... mert itt van idő erről elmélkedni... egyebet sem lehet
                        tenni ebben a lármában, ebben a ködben, ebben a sötétben...</p>
					<p>Sötétnek csakugyan sötét volt. Az izzólámpákat csak igen nagy távolságokban
                        kapcsolták be a barlangfalon vont sodronyba, s a kavargó sár miatt különben
                        is alig lehetett nyitva tartani a szemet. Inkább a hang, mint a fény után
                        mentek. Elzának homályos rém gyanánt tűnt föl a csillaggyújtó árny, akit
                        messze maga előtt sejtett haladni a gépzajban... Közvetlen előtte s olykor
                        feje fölött a professzor vastag árnyéka imbolygott a friss boltozaton,
                        oldalt pedig a fiatal tiszt vakondszemét érezte folyton magán csüggni, aki,
                        meghazudtolva karjának rangjelzését, valami ügyetlen bizalmaskodással
                        kalauzolta.</p>
					<p>- Mindjárt vége lesz... Persze ilyenkor az ember mindig drukkol egy kicsit,
                        nemcsak az omlás miatt, amit a két tárna találkozása okozhat, hanem azért
                        is, mert sohse lehet tudni, mi történhetett a túlsó oldalon, mióta onnan az
                        utolsó hírt vettük. Lehet, hogy a nyíláson mérges gáz tör ki, s egy pillanat
                        alatt elborítaná az innenső járatokat is; szerencsére a földnél nincs jobb
                        gázszűrő, s mihelyt a meglazult falgát elárulja a túloldali gáz jelenlétét,
                        időnk van a fúrást beszüntetni. De megesik, hogy a fölszerelt, gázálarcos
                        ellenség töri át ilyenkor a falat. Máskor bombák vagy védőaknák várnak a
                        végső fúrólökésre. Most szerencsére semmi veszély nincs. Most csak Vermes
                        százados úr vár, aki különben szintén eléggé félelmes...</p>
					<p>- Vermes százados úr?</p>
					<p>- Ismeri? A napokban jött vissza szabadságról, s ugyanakkor érkezett meg
                        századosi kinevezése is. Most, hallom, nagy fölzúdulás van ellene...</p>
					<p>- Persze - nyögte Elza; de hamar észrevette, hogy a fiatal tiszt nem érti, és
                        nem osztja ellenszenvét Vermes úr iránt.</p>
					<p>- Ó, az ilyen beszédek semmit sem számítanak - mondta, mikor néhány szóból
                        megsejtette, miféle oldalról ismerhette meg Elza ezt a Vermest. - Mi
                        mindannyian beszélünk ilyeneket. Egészen másról van szó; tulajdonképpen neki
                        igaza van... Pfuj! - kiáltotta hirtelen, mert sáros nedvesség röpült a
                        szájába. - Még csak ez kellett!... Talajvíz?... Nem lehet beszélni...</p>
					<p>Néhány lépést szótalanul mentek, eltakarva szemüket, ruhájuk csupa sár lett,
                        lábuk alatt vízerecske futott, melyet a fúrógép vályúja lövellt ki, s
                        azonnal csatornába medrezte, ebbe a kis erecskébe, melyet kezdettől fogva e
                        célra vájt oldalt. A többi zajhoz most még a vízzúgás járult. A tiszt újra
                        beszélni kezdett, de csak minden ötödik-hatodik szót lehetett érteni.</p>
					<p>- Vagy van fegyelem, vagy nincs... Én is pajtáskodom, mindannyian
                        pajtáskodunk, tisztek és legénység... másképp ki se bírnánk ezt az unalmat
                        ebben a sötétségben... De ha a parancs úgy szól, a legjobb barátot sem
                        szabad kímélni... Háborúban mind az életünket hozzuk, nincs részvét vagy
                        barátság... S a nyomoréknak jobb, ha pusztul... Én is pajtáskodom, de ha
                        valaki nem teljesítené a parancsomat, habozás nélkül agyonlövetném.</p>
					<p>E meg nem értett szavak sáros rémálmából egy negyedórán belül a Vermes
                        százados úr eleven arca mosolygott ki.</p>
				</div>
				<div type="chapter">
					<head>HALÁL A FÖLD ALATT</head>
					<p>Vermes úr arca a folyosó túlsó oldalán jelent meg az átfúrt nyílás
                        sárkoszorújában, míg kétoldalt sugarakban ömlött hátra a vastag föld,
                        messzebb még zúgott az elfogyott talajvíz, s a fúrógép derengő világosságot
                        tágított maga körül. Schulberg és akik utána jöttek, egészen közel értek már
                        a géphez, amely megállt, s üresen cikákolt, mint a kávémasina, ha már az
                        utolsó szem kávét is megőrölte. A bőrpáncélos gépész álarcát szellőztette, s
                        a csavarokat igazgatta, hogy megfordítsa a gépet.</p>
					<p>- Hova lesz ez a rengeteg föld? - kérdezte magában Elza, s eszébe jutottak a
                        rögös és elhagyott földormok, amiket odakünn mindenfelé látott a hangárok
                        körül elszórtan.</p>
					<p>- Mosdóvizet parancsol, tábornok úr? - kérdezte Vermes mosolyogva. - Vízben
                        egyelőre itt nincs hiány. - Vermes hivatalosan fogadta Schulberget, akinek
                        érkezését a telefon már jelezte.</p>
					<p>Egy közlegény kiöblített csajkában tartotta a sártól sárgás vizet a
                        tábornok-orvos álla alá.</p>
					<p>- Ezt már meg kell szoknunk, kedves Elza - nevetett Schulberg. - Pilótám és
                        titkárnőm - tette hozzá Vermes számára.</p>
					<p>A százados szinte megrezzent, s egyszerre mint valóságos villanyos ütést
                        érzett két villogó szemet kivakítani a sáros alakból. Eddig, kecses
                        mozdulatairól, fiatal fiúnak nézte őt.</p>
					<p>- Az első női katona, akit látok. Ily hamar megtörtént a kivégzés?</p>
					<p>- Kivégzés?</p>
					<p>- Ó! kiképzést akartam mondani: bocsánatot kérek a
                        nyelvbotlásért. Egy ostoba ügy itt folyton eltereli a gondolataimat...</p>
					<p>Elza feszesen tisztelgett a százados előtt, és katonásan bemutatta magát.</p>
					<p>Schulberg ismét nevetett a pislogó fényben. Elza tisztelgő sárszobrán
                        nevetett, mely a névtelen “fiatal katonát” ábrázolta, akiben alig lehetett
                        volna Kamuthyné lányát fölismerni.</p>
					<p>- Nem fog ártani, kedvesem, ha maga is kissé megmossa az arcát.</p>
					<p>Elza, bármennyire vágyott is némi tisztálkodásra, látható kényszeredettséggel
                        hajtotta nyakát a mosdócsajka fölé: de amitől félt, az nem következett be.
                        Vermes kissé elmosolyodott, amint a sárálcájától megszabaduló szép arcot
                        vizsgálta; de semmivel sem adta jelét, hogy mint ismerőshöz akarna az arc
                        tulajdonosához közeledni. Mosolya két finom és ellenszenves ráncot rajzolt
                        sovány szája köré. Aztán hirtelen elkapta a szemét, mintha félne, hogy
                        tekintete nagyon is észrevehető szatíréhséggel csügg a szép leány
                        vonásain.</p>
					<p>Schulberg hangja riasztotta föl, aki a frontszakasz helyzetéről akart
                        informálódni. A fronton nem sokat adtak a formaságokra. A tábornok
                        fesztelenül kérdezősködött, mint egy átutazó idegen, s noha küldetése csak
                        egészségügyi térre szorítkozott, minden érdekelte.</p>
					<p>- Látom, a harc e részen szünetel.</p>
					<p>- Új állásainkat építjük ki. Egyelőre kicsit primitíven.</p>
					<p>- Az ellenség nem mozdul?</p>
					<p>- Másutt van lekötve. A múltkor mégis kaptunk egy erős tanktámadást.</p>
					<p>- Tanktámadást?</p>
					<p>- Valami értesülést nyerhettek odaát süllyesztőárkaink elhelyezéséről...
                        Tény, hogy tankjaink csodálatos biztonsággal hatoltak egészen az utolsó
                        vonalig.</p>
					<p>- Mégis vannak kémek?</p>
					<p>- Talán egy foglyot vallattak ki. Ilyen célokra ma már szabályszerűleg a
                        kínvallatást alkalmazzák, nálunk is. Értesülésük szerencsére nem terjedt ki
                        az utolsó vonalra, mely újabban épült. Itt a tankok egy része megfeneklett,
                        a többit gáztámadással kényszerítettük gyors visszavonulásra.</p>
					<p>- Mikor volt ez?</p>
					<p>- Már egy hete.</p>
					<p>- S azóta akadálytalanul folytatták a tunnelépítést?</p>
					<p>- Azóta egész új vonalat építettünk ki. Új a hangár is, ahol leszállni
                        méltóztattak.</p>
					<p>- S mire szolgál ez a nagyarányú építkezés?</p>
					<p>- Nem tudom. Általában ez a tendencia mindenütt...</p>
					<p>- Hát ez elég természetes tendencia - mosolygott a professzor. - A frontárkok
                        a földkerekségnek mindig nagyobb és nagyobb övét borítják be. Mennél
                        nagyobb ez az öv, annál lehetetlenebb a frontáttörés.</p>
					<p>“És a győzelem és a béke!” - tette hozzá gondolatban Elza, aki, kissé
                        fölfrissülve a mosakodástól, kíváncsian hallgatta a beszélgetést, mint egy
                        tanulmányúton levő ifjú, idegen tudós. Most világosan látta, mi a világ
                        tragédiája: mindenki kívánja a békét, mint a paradicsomot, s mégis
                        kényszerül megtenni mindent, hogy ez a paradicsom meg ne valósuljon. Ezért
                        rohadnak itt a sárban.</p>
					<p>- Most legalább lesz ember rá elég - folytatta a százados. - A fúrógépek
                        kezelését talán majd nőkre bízzák. A női csapatok töménytelen embert fognak
                        fölszabadítani.</p>
					<p>- Elég sok nő él otthon haszontalan - szólt közbe a fiatal tiszt, aki
                        Schulbergékat idáig kísérte, mintegy bele akarva vegyülni fellebbvalóinak
                        fesztelen társalgásába. Vermes a saját barlangfülkéjébe vezette vendégeit,
                        hol pokróccal letakart földkupacok szolgáltak ülőhelyül. Azonban rögtön
                        Schulberg lett a házigazda, amint egy közlegényt visszaszalasztott a
                        hangárhoz, ahonnan jöttek, hogy pár doboz konzervet hozzon ki számukra
                        Jánostól, aki az aeroplán mellett maradt.</p>
					<p>- Üljön le ön is, hadnagy úr! Maga is, kedves Elza! És kérem az orvos urat és
                        az összes tiszt urakat.</p>
					<p>Négy-öt tiszt gyűlt be. Elza észrevette, hogy mind különösen feszélyezettek
                        voltak, kivált Vermessel szemben, és sűrűn nézték órájukat. Elza majdnem
                        elájult a vastag, áporodott férfiszagtól, mely ezt az oroszlánbarlangot
                        betöltötte.</p>
					<p>- Milyen az élelmezés? - kezdte a professzor, saját kezűleg bontogatva
                        konzerveit.</p>
					<p>- Most akadálytalan - felelt a tunnelkörzet fiatal orvosa. És óráját nézte,
                        mintha abból akarná megtudni, meddig marad még az.</p>
					<p>- Tán a női szájak konkurrenciájától félnek? - tréfált a professzor. - Vagy a
                        támadás megismétlődésétől? - tette hozzá komolyabban.</p>
					<p>- Szigorú parancsok jönnek - mondta a százados. - A tunnelépítkezést
                        erőltetett ütemben kell lefolytatnunk. Az urak ezt jól tudják. Tudják azt
                        is, hogy utasításom van a legszigorúbb hadi fegyelmet mindenáron, s ha kell,
                        végletes eszközökkel is fenntartani.</p>
					<p>Csönd lett. A tábornok körülhordozta szemét a sűrű bűzben komoran guggoló
                        alakokon.</p>
					<p>- Ez nagyon helyes - mondta. - De addig is, így szolgálaton kívül legalább,
                        föl szabad függeszteni kissé ezt a legszigorúbb fegyelmet. Úgy gondolom, a
                        fronton, a közös sors előtt, és eltekintve a szolgálattól, mindannyian
                        egyenlőek és jó barátok vagyunk.</p>
					<p>S pohárral intett a gyülekezet felé, melyben kívüle, a tábornokon kívül,
                        százados és még kisebb tiszt, sőt Elza személyében rangjelzés nélküli egyén
                        is volt.</p>
					<p>- Szeretem - folytatta, mikor ez a köszöntőféle kötelességszerű, de kissé
                        mogorva visszhangra lelt - így poharazás közben szerezni meg lehetőleg
                        hivatalos információim egy részét is. Hadd kérdezzem meg hát mindjárt a
                        kolléga úrtól - fordult a fiatal orvoshoz -, hogy állunk egészség dolgában?
                        - S mosolygott, mintha azt mondaná, mint a kártyázók: Gyerünk, amiből élünk!
                        - Milyenek a körzet egészségügyi viszonyai?</p>
					<p>- Jelenleg nincs beteg - felelt a körzetorvos, változatlanul kötelességtudó
                        mogorvasággal.</p>
					<p>- Bravó, ezt már szeretem hallani. És hogyan érték el ezt a kitűnő eredményt?
                        Persze, nincs harc, nincsenek hullák, tiszta a levegő. - Mert a tunnélek
                        egészségügyének legnagyobb veszélyei a hullák voltak, melyeket néha nem
                        lehetett oly gyorsan eltemetni, hogy az amúgy is rossz levegőt meg ne
                        fertőzzék; s még szinte temetve is fertőztek.</p>
					<p>“Tiszta levegő” igazán különös paradoxon volt itt.</p>
					<p>De ezt a bűzt a tunnel lakói már alig érezték. Schulberg szavain mégis
                        mindenki elkomorodott.</p>
					<p>- Hulla van elég - mondta a fiatal orvos egy kis idő múlva.</p>
					<p>- A betegekkel - kezdte most Vermes százados - a “hasznavehetetlen életekről”
                        szóló rendelet értelmében kellett elbánnunk. Utasításom volt, hogy a
                        rendeletet a legmerevebb szigorral alkalmazzam. E szerint jártam el.</p>
					<p>- Természetesen - mondta a professzor, ismét némi kínos csönd után. -
                        Betegekre nincs szükség a harcban. A beteg csak fölösleges teher. Útban van.
                        Akadály. Ha a harc érdeke kívánja, habozás nélkül föl kell áldozni az
                        életüket: ez is egy neme a hősi halálnak. De nem lehetett volna a könnyebb
                        betegeket elszállíttatni?</p>
					<p>- Jórészt a tanktámadás sebesültjeiről van szó - felelt a százados. - Az
                        ellenség tankjai voltak körülöttünk. Ellenséges röpülök cirkáltak. S a
                        betegek gátolták a csapatok mozgását a tunnelekben.</p>
					<p>A bejáratnál egy idegen csapat egyenruhájába öltözött tiszt jelent meg.
                        Vermes órájára nézett.</p>
					<p>- Kész minden? - kérdezte.</p>
					<p>- Kész. Fegyveresen várunk a beomlott hangárban.</p>
					<p>A százados fölállt.</p>
					<p>- Bocsánatot kell kérnem a tábornok úrtól. Itt egy fegyelmi ügy van
                        folyamatban. Súlyos fegyelmi ügy. Nem tűr halasztást vagy kíméletet -
                        mondta, s érthetetlenül Elzára esett szeme. - A büntetés foganatosítása fél
                        órán belül esedékes. Az urakat most elbocsátom - fordult tisztjeihez. -
                        Tizenöt perc múlva gyülekezés a beomlott hangárban. Aki késik, vagy elmarad:
                        annak számára már csak egy hely jut. A halálsugár
                            kévéjében.
                    </p>
					<p>- Mi történt? - kérdezte a professzor, amint egyedül maradtak.</p>
					<p>- Ó, semmi! Jelentéktelen. Úgy hallom, mindenütt, ahol a “hasznavehetetlen
                        életekről” szóló rendeletet alkalmazták, előfordult ilyes. A kezdet
                        nehézségei. De kezdetén kell megalapozni a fegyelmet, s szigorú utasítás van
                        erre is.</p>
					<p>- Megtagadták az engedelmességet?</p>
					<p>- Nem épp ily kereken. De senki sem akart a betegek kivégzésére
                        vállalkozni.</p>
					<p>- A régi szentimentális ideológia dolgozik bennük - mondta a professzor. -
                        Nem tudnak a közérdeknek arra a magaslatára emelkedni, ahova egy hangya tud.
                        - Elza e pillanatban gyűlölte Schulberget. - És most mi lesz?</p>
					<p>- Idegen csapatokat kaptam. Teljes fölhatalmazást. Emberrel nem kell ma
                        takarékoskodni. Nemsokára jönnek a nők - szólt Vermes, és megint Elzára
                        tekintett.</p>
					<p>A professzor a fiatal orvos iménti szavait ismételte:</p>
					<p>- Szóval: hulla van elég.</p>
					<p>- Lesz. Minden tizedik ember hulla lesz.</p>
					<p>Elza újból a két különös mosolyvonást észlelte ajka körül. Elza elsápadt, úgy
                        érezte, nem bírja tovább ezt a levegőt. A professzor kutatva nézett a
                        százados szemeibe.</p>
					<p>- Barátom - mondta. - Maga élvezi ezt.</p>
					<p>Most Vermes idézte a professzor szavait: “Ez is egy neme a hősi halálnak.” A
                        hadvezér ezreket öl meg egy tollvonással a táborkari asztal mellett... És
                        ebben is lehet bizonyos élvezet.</p>
					<p>- Én mindig a legjobb viszonyban voltam alárendeltjeimmel. Nem tartok
                        formaságokat. De nincs jogom tűrni, hogy az engedelmességet megtagadják. Én
                        korrektül járok el. S az emberi élet ma úgyis rövid... és meglehetősen
                        mindegy.</p>
					<p>- Igaz - mondta Schulberg.</p>
					<p>Aztán megrázta bő köpenye ujjait.</p>
					<p>- No, szép kis dologba csöppentünk itt bele, kedves Elza. Elsápadt, szedje
                        össze magát - szólt rá a leányra. - Katonák vagyunk, az ilyesmit meg kell
                        szokni. Most menjen valahova, amíg én a hivatalos láttamozásokat elvégzem...
                        valahova, ahol se nem lát, se nem hall ezekről a dolgokról. Én hamar
                        megleszek. Aztán röpülünk tovább; jó?</p>
					<p>- Nem, nem! - sikoltott Elza. - Nem tudok így elmenni.</p>
					<p>- Ó, persze! - mondta Schulberg. - Hiszen magának ismerőse van itt. Látogassa
                        hát meg: ennyi engedélyt talán kieszközölhetek a százados úrnál. De
                        nyugodtan, Elza! máskülönben szó sincs engedélyről. Talán nem is lesz
                        búcsúlátogatás; de hát katonának mindig készen kell lenni, hogy odaadja az
                        életét, ha a hadi érdek vagy akárcsak fegyelmi okok úgy kívánják. Maga
                        művelt nő, Elza: ne hozzon szégyent a műveltségre, úgyis elég szégyenben
                        maradt már.</p>
					<p>- Nyugodt vagyok - mondta Elza, s könnyek nélkül indult a sötét folyosóba,
                        hova a külső hangárbeli tiszt önkényt ajánlkozott kísérőnek. A bűz itt még
                        sűrűbb volt s Elza nem bírta már rosszullétét; a tiszt pedig folyton
                        beszélt.</p>
					<p>- Nem irigylem ezeket... Ámbár ugyan mindegy! Az embert mindig érheti valami.
                        Én egyszer beszorultam egy tunnelbe, már láttam messziről felém hömpölyögni
                        a zöld gázt! És ki tudhatja, nem robban-e a következő másodpercben alatta
                        egy akna, amit frissen fúrt alá az ellenség? Előbb-utóbb ilyesmi lesz a
                        végünk, és az se rosszabb, ami ezeket éri, minden tizediket. Sőt még jó,
                        aránylag; nincs szenvedés, kivéve a drukkot. Persze, most éppen, nem
                        cserélnék velük.</p>
					<p>Bemutatott a különös barlangokba, ahol odúnként egy-két ember kuporgott
                        vackán, mint megannyi vadállat, nyirkos és büdös sárban, rothadó rongyok
                        közt, sűrű cigarettafüstbe burkolva. Minden harmadik-negyedik ilyen cella
                        előtt pislogott egy szegényes izzóláng. “Itt se lehetne olvasni!” - gondolta
                        Elza. Az egyik üregből rádió harsogott ki. A zugokban itt-ott emberi
                        hulladékok bűzlöttek. Elza most értette meg, mért oly büdös és cinikus
                        legtöbb férfi. “S itt élnek egész életükben!” - gondolta. - “Országok és
                        országok távolságaiban... Az egész emberiség így fog élni. Mi is...” És
                        aztán Dezsőre gondolt, és elszorult a szíve.</p>
					<p>- A hazáért ezt is el kell tűrni - mondta a kísérő tiszt, mintha gondolatára
                        felelne. - És mit érne nem tűrni? Jön a szövetséges csapat, még a nyelvedet
                        sem érti, és lepuffant! Vagy jobb, ha az ellenség puffant le? Pedig nincs
                        már fogoly, mindenkit lepuffant. “Lepuffant”: ez csak olyan régi szólásmód,
                        mert ez a híres “sugár” éppoly kevéssé puffan, mint ahogy nem sugárzik:
                        sötét csöndben végez az emberrel. A hazáért ezt is el kell tűrni, és Vermes
                        százados úrnak igaza van, mert ha fölbomlik a fegyelem a körzetében, akkor
                        őt végzik ki. Nem úgy van, mint rég, amikor még úgy bántak az emberi
                        élettel, mint valami kinccsel: no de mit is ér már az élet ebben a bűzben?
                        Ez a legrémesebb, hogy a szellőztetés megoldhatatlan! Persze nem is igen
                        vesződnek megoldani! Csak jóléti kérdés, nem hadi érdek! Pedig ez még a
                        legfelsőbb emelet. Mi van még lejjebb, azt nem képzeli, aki nem volt
                        benne...</p>
					<p>Elza nem bírta tovább: a falhoz dőlt, hogy megkönnyebbüljön. A tiszt
                        vigasztalta és bátorította. Ezen keresztül kell menni, először mindenki így
                        jár itt.</p>
					<p>- Mindenki megfizeti az adóját. - Elza azonban nem lett jobban. A világ
                        elsötétült előtte, a feje rettenetes lüktetéssel fájt, úgy érezte, hogy le
                        kell dőlnie, oda, a sárba, a rondaságba, akárhová, és behunyni a szemét
                        örökre! Valószínűleg le is dőlt, legalábbis innen kezdve egy darabig semmire
                        sem emlékezett. Valami nyálkás és pislogó érzése volt, s közben mintha
                        Dezsővel beszélt volna, aki azt mondta neki:</p>
					<p>- Ez legalább komoly dolog, Elza... Ölni és halni mindig komoly dolog... Itt
                        nagy játék folyt: itt az élettel lehetett játszani...</p>
					<p>Sohasem tudta meg, vajon igazán beszélt-e Dezsővel? Arra eszmélt föl, hogy
                        imbolygó alakok állnak körülötte, akik föltámogatták fektéből.</p>
					<p>- Schulberg... - nyögte. - Schulberg professzor pilótája vagyok... - És kissé
                        eszelősen erősködött, hogy vezessék őt Schulberghez, mintegy védelmet
                        keresve, szárny alá akarva röpülni, ha mindjárt Schulberg aeroplánjának
                        szárnya is az.</p>
					<p>- A tábornok úr most el van foglalva - mondta az őrök egyike. Valami más
                        századhoz tartozhattak, s eleinte azt sem akarták tudni, kiről van szó. -
                        Jelenteni fogjuk a százados úrnak - mondták végre mégis, és elindultak, a
                        folyosó egy elkanyarodó ágában, melynek bejáratát őrizték. Elza utánuk
                        indult, kissé ijedten, hogy ismét magára marad; a tiszt, aki az imént
                        kísérte, nem maradhatott vele, ő bízta az őrökre, hogy támogassák az
                        ájultat, akinek megvolt egyelőre az az érdekessége a tunnelben, hogy a
                        művelt és finom nőnemhez tartozott. A tiszt erős fenyegetéssel bízta rájuk,
                        s különös érzéssel hagyta ott, mint egy őzikét az oroszlánveremben; de ezek
                        a legények ügyetlenek, mogorvák és szótlanok voltak. Elza kissé támolyogva
                        loholt hosszú lépteik után, olykor szinte nekiesve a nyirkos sárfalnak, majd
                        megint meggyorsítva lábát, idegesen, hogy el ne maradjon. Micsoda izgatott
                        ösztön vezette itt Elzát? És micsoda szadista ötletből üzente neki Vermes,
                        hogy várakozzon a folyosó bejáratánál, ahonnan mindent láthatott? Egyelőre
                        csak azt tudta, hogy fájó fejét mindig frissebb és frissebb lég csapja meg;
                        sártól és szennyektől nedves pilótablúza jóleső hűvösséggel tapadt
                        melléhez. Mohón lélegzett, és ez a megkönnyült fizikai érzés nem hagyta el a
                        következőkben sem, akármilyen szörnyű kép volt az, ami elejébe tárult. Csak
                        a barlang szádjából nézte a kiszélesedő teret, mely fele részében a szabad
                        ég alá nyúlt; egyik sarkában tört aeroplánok roncsai: ez volt a beomlott
                        hangár. Schulberg a térség túlsó szélén állt, Vermes mellett, s köpenye
                        ujjai lobogtak. Vermes most nem mosolygott, de ajka körül a két ránc élesen
                        kiképződött, mintha mosoly volna, és szeme villogott. A térség közepét
                        sorakozó csapat töltötte meg, fegyvertelen; távolabb, az omladék közt,
                        hadtest jelvényeit viselő két fiatalember kezelésében volt fölállítva a gép,
                        mely egymaga elég, hogy nagy seregeket sakkban tartson. Ez nem a XX. század
                        első felében már ismert módja volt a “halálsugár” előállításának, hanem
                        annál sokkal modernebb és praktikusabb szerkezet, mely ez időben főleg a
                        lázadások elnyomására szolgált. Valóban nem számít a tömeg, és nem
                        képzelhető lázadás, ahol ily gép létezik, s egy-két ember elbánhat
                        ezrekkel.</p>
					<p>- Lépjenek elő! - kiáltott a százados, Vermes százados úr... Szeme Elzát
                        kutatta, akit észrevett a sötét barlangnyílásban s két ránc egy pillanatra
                        megint mosolynak, sőt vigyorgásnak hatott. Az első, aki előlépett, Dezső
                        volt.</p>
					<p>Úgy lépett föl, mint egy diák a vizsgaemelvény pódiumára. Arca nem sápadt,
                        hanem piros, és főleg a fülei piroslottak. Kikötést nem kellett alkalmazni.
                        Dezső mereven és dacosan megállt a szabadon hagyott tér közepén, a fekete
                        ernyő előtt, amelyről Elza is tudta, hogy ez a halálsugár ernyője és
                        szigetelője. Úgy tetszett, mintha mondani akarna valamit; de már a térde
                        megcsuklott, szája hirtelen leesett, az egész alak összecsukódott, és
                        halomba hullt, mint egy elromlott csuklós szerkezet, a láthatatlan sugarak
                        nyomása alatt.</p>
				</div>
				<div type="chapter">
					<head>ELZA IRÁNYT CSERÉL</head>
					<p>- Ó, szegény leány, maga! - kiáltott a professzor, amint megtalálta Elzát
                        nedves és sáros ruhájában, halálsápadtan. - És maga végignézte ezt a cécót!
                        Remélem, a maga ismerőse nem volt köztük?</p>
					<p>- Köztük volt - felelte Elza vészjóslón, dacosan. Ő nem siránkozott. Ő nem
                        siránkozott, senkiért! Amit látott, inkább fölzaklatta és forradalmasította.
                        Már a szabadban álltak, s a friss szellőtől visszatért ereje, dacossága,
                        izgatottabb és sötétebb árnyalattal. Az imént rosszul volt, de ez már
                        elmúlt, mint a tengeri betegség, csak némi lázízű bágyadtságot hagyva maga
                        után.</p>
					<p>- Ehhez is hozzá kell szokni, kedvesem! - mondta a professzor, kutató szemmel
                        nézve a leányra.</p>
					<p>János közben áthozta az aeroplánt a beomlott hangár elé, ahol némi sík mező
                        terült el. A gáztámadásnak végső nyomai is eltűntek e tájról. Kétoldalt
                        ormótlan, kitúrt földhalmok emelkedtek. Már estefelé volt, kicsit késő is
                        útnak indulni. De nem nagy út állt előttük. Schulberg frontkerülete, amit be
                        kellett járni, nem volt olyan nagy egészben sem, legalább így
                        aeroplántávlatból gondolva.</p>
					<p>- Öltözzön át, kedvesem - folytatta a professzor. - Jobb innen elmenni,
                        mentül hamarabb. Most egyedül megyünk. Bele kell törődnie, hogy kettesben
                        lesz velem ezen a félórás úton. János búcsúzik: őt ugyanis kölcsönadtam. Itt
                        most van egypár idegen tiszt, akik aeroplánon jöttek, és a pilótájuk
                        szerencsétlenül járt: akna robbant föl alatta. Jánosnak most őt kell
                        helyettesíteni egy rövid utacskán, mert a tiszt uraknak nincs kedvük a föld
                        alatt kutyagolni haza. Majd aztán visszaküldik nekünk Jánost a következő
                        állomásunkra. Addig ketten leszünk. - Schulberg, mint jó pszichológus, bő
                        szavakkal akarta ellensúlyozni a hatást, amit az átélt szörnyű jelenet Elza
                        idegzetére tehetett. - Menjünk hát? Nem fáradt nagyon? Elbírja ezt a kis
                        utat? Az est gyönyörű, szél nincs... Tud jönni?</p>
					<p>- Tudok - mondta Elza, és úgy érezte, hogy nem is fáradt... Nem fáradt, csak
                        reszket az izgalomtól... Nem fáradt, csak elszállhasson innen... Reszket
                        egész testében, de mi történhetik?... Legfellebb lezuhannak mind a
                        ketten!</p>
					<p>- Jólesik ez a friss levegő, ugye? - beszélt tovább Schulberg. - Az ember
                        mindjárt jobban érzi magát, amint kilép az ilyen büdös barlangokból. S most,
                        úgy látszik, a veszély is épp minimális, Elza. Ez oly szempont, amit az
                        édesanyja méltányolna. Az ellenség visszahúzódott a tanktámadás óta; hallom
                        ettől a Vermes századostól, hogy szinte gyanús is ez a visszahúzódás... No,
                        gyanús! lehet, hogy készül valami, de egyelőre nem várnak újabbat... semmi
                        sem vall erre. Inkább mintha a mieinket akarnák csábítani a támadásra.
                        Valósággal nyitva hagyják a frontot. Így hallom Vermestől.</p>
					<p>És balra mutatott, amerre az ellenségnek lenni kell... Az aeroplán lassan
                        emelkedett föl az óriás vakondtúrások közt, melyek valami bánya kihányt
                        salakjaira emlékeztettek. A hold elbújt az égen, éppen az ellenséges égtáj
                        felé.</p>
					<p>- Ott valami nagy szakadék van - kezdte magyarázni Schulberg. - Onnan
                        legalább nem lesnek periszkópok. Itt csak a levegőből figyelhetnének meg, a
                        levegő pedig, amint látja, tiszta!.. Szegény gyermek, sajnálom! éppen most
                        nem lehet fölváltani magát! - mondta, amint látta, hogy Elza sápadtan s
                        makacs szótlansággal szorítja össze fogait, s szemmel láthatólag nem is
                        figyel rá... amit ő fáradtságra és szomorúságra magyarázott. - Sajnálom,
                        hogy magának kell vezetni a gépet, de ott maradni még rosszabb lett volna. -
                        Schulberg maga is fáradt volt, öreges álmosság fogta el. Lámpákat,
                        óvatosságból, úgysem égethettek. Schulberg Elza mögé ült, a leány vállain át
                        nézte a tájat. - Nagyon szomorú az ismerőséért? - kérdezte egyszerre, s Elza
                        karjára tette a kezét; de a pilóta idegesen rázkódott meg, s úgy tett,
                        mintha nagyon kellene a kormányzásra ügyelnie, holott ez időben és ilyen
                        nyugodt körülmények közt egy aeroplán kormányzása kevesebb figyelmet
                        igényelt, mint hajdan egy autóé. - Persze, persze... Rettenetes lehet ez
                        magának, elképzelem... Még nincs hozzászokva, hogy az embereket meghalni
                        lássa... Majd megszokja, akár a tunnelek bűzét. Katonák vagyunk, és ahogy
                        mondják, a hazáért van ez is. Jók ezek a szavak. Az ember nevet ad az
                        istennek, akinek minden jót föláldoz; és aztán csak megnyugszik, mert mi
                        ördögöt tehetne mást...</p>
					<p>- A haza valamikor szép és tiszta érzelmeket is jelentett, s nemcsak egy
                        gyilkos és ostoba istent - mondta Elza.</p>
					<p>És aztán többet nem is szólt. Nem felelt semmire, s annyira nem nézett rá
                        Schulbergre, hogy az végül is vállát vonta, s bevonult az utasfülkébe, ahol
                        félig leheverve, elbóbiskolt. Elza akkor vette ezt észre, mikor hátrafordult
                        egy csapat dögmadár után; amiknek a faja nagyon elszaporodott ez idő tájt,
                        és sötét felhőben csaptak el az aeroplán mellett. Ekkor meglátta a
                        csapóablakon át, a bujkáló holdfényben, hogy a professzor alszik. Egy
                        darabig tartotta az irányt. “Itt egy hangárnak kell közel lenni valahol” -
                        gondolta, a térkép nyomán. De a sötétben nem látta a hangárt. Egész
                        alacsonyra kellett szállnia. A nagy vakondtúrások közeledtek alulról feléje,
                        mintegy szemébe nőttek... Túlnőttek rajta, s körülvették. Csak egyfelől
                        látszott az út szabadnak: az ellenséges front irányában.</p>
					<p>- Ha arra mennék! - gondolta Elza. - Ahol a földnek másik fele kezdődik. Ahol
                        nem isten ez az isten! - Idegesen villogtak benne a gondolatok, míg
                        aeroplánja szinte körben tévelygett. Ez öngyilkosság; de mit ér az élet?
                        Elza Dezsőre gondolt, s egyszerre úgy megtöltötte a keserűség, hogy ölni
                        szeretett volna... Az egyik pillanatban, csak hogy tegyen valami
                        kétségbeesettet, majdnem leállította a motort. Legalább zuhannának...
                        Hirtelen egyet siklott, aztán ijedten ismét meghúzta a magassági kormányt,
                        puszta életösztönből. Aggódva pillantott hátra, de a professzor nem mozdult.
                        Elza egyedül volt, ég és föld között. Már rá se gondolt a parancsban
                        megadott irányra, melyet követve, egyórányi távban egy másik barlangrendszer
                        központi hangárbejárata várta volna. Elszórták a magyarokat, mint minden
                        nemzetet, végig a fronton... Csomónként, idegenek között. Fegyelmi
                        okokból... Elza most teljesen felelőtlennek érezte magát. Ha bombát
                        szórhatna, bombát vihetne!... Nem, nem bombát! Szebb így, bomba nélkül...
                        Hirtelen rántással megfordította a gépet.</p>
					<p>Ó, röpülni, még egyszer, szabadon, játszani az élettel, látni, tilosba menni,
                        át a Vonalon, mely jobban kettévágja a földet, mint az Egyenlítő, s
                        leszállni, mint aki a holdban szállna le! Megtudni, amit senki sem tudhat
                        ma: milyen a világ két oldalról nézve? És aztán... meghalni!</p>
					<p>Az aeroplán gyorsan, nyílegyenesen és alacsonyan, szinte súrolva a földet,
                        melyhez szárnya színe, mint a hadigépeké általában, bizonyos mimikrivel
                        tudott igazodni, megindult az ellenséges front irányában.</p>
				</div>
				<div type="chapter">
					<head>TÚL A VONALON</head>
					<p>Elza sokkal izgatottabb volt ebben az órában, hogysem a bombavetők
                        prakszisára gondolt volna, mellyel frontátröpülés alkalmából az ellenség
                        légi őreinek figyelmét el tudják kerülni. Mégis szinte akadálytalanul jutott
                        át a frontvonalon. Épp az segítette keresztül, ami legjobban megijesztette
                        útközben. Mert jobb kéz felől, messze, egyszerre csak röpülőgépek jelentek
                        meg s gyűltek össze, mint a felhők; viharfelhők, melyekből villám tüzelt, és
                        dörgés zengett ki. Ez elég ijesztő volt, de éppen ez volt a szerencse. A
                        levegő minden kémjének figyelmét lekötötte ez a szárnyas csetepaté, s Elza
                        gépje észrevétlenül szállhatott, távol, a magányos sötétség védelme
                        alatt.</p>
					<p>Először azt hitte: ez az egész ágyúzás neki szól! Egy pillanatban majdnem
                        visszafordult... De akkor úgy tűnt föl, mintha egy másik légi harcvonal
                        csoportosulna a háta mögött... Később rájött, hogy miről van szó: hogy ez a
                        harc nem irányul ellene. Gyanús, zöld fényeket észlelt maga alatt: mintha
                        különös folyókban tükrözne a hold (holott a hold, hál’ isten, elbújt már).
                        Ez gázát jelentett.</p>
					<p>Éppen a nagy szakadékon röpült át ekkor. Lenn a mélyben, és magas partok
                        közt, folyt a zöld folyó. Elza azon tűnődött, vajon elpusztul-e mind, aki a
                        Vermes tunnelében gubbasztott? vagy fullasztó földsáncok, mint legjobb
                        gázszűrők, megvédik életüket? Az árkon túl nem változott semmi. A frontvonal
                        éppoly kevéssé jelentett külső színváltozást, mint az Egyenlítő. Ugyanazok
                        a nagy, emberi vakondtúrások, ugyanaz az elhagyott, holdbeli táj... S
                        ugyanaz a bujkáló sejtelme a rejtett, barlangos életnek... Ez a föld
                        széltében-hosszában alá volt aknázva... Elza úgy érezte, hogy a kihalt és
                        megműveletlen talajnak szemei vannak; a sárkéreg alatt, a bűzhödt folyosók
                        lefelé terjedt emeletein, emberek élnek a tunnelek piszkában, s a kérgen
                        átfúrva rejtett periszkópok vizsgálják a tájat. Mégis alacsonyan szállt, még
                        jobban félve a röpülök szemétől, s hogy a légi harcba keveredik.</p>
					<p>Izgalma legyőzte fáradtságát: minden erejét lucidus éberségbe koncentrálta.
                        Minden percben várta a katasztrófát, s nem mert hátrapillantani Schulbergre.
                        Némi lelkifurdalásai voltak. Mintha fordult volna a helyzet, most ő érezte
                        magát felelősnek a tanár életéért. De csak annál inkább növelte sebességét,
                        hogy szinte lihegett a gép. Schulberg eleget élt, egy ilyen öreg ember!
                        Különben is a legjobb meghalni. Bolondság az élettel csak kicsit is törődni.
                        De tudattalan ösztöne, fiatal fizikuma mégiscsak azzal törődött: az élettel!
                        Hátha egy electric dog jönne?... Ez a veszedelmes
                        légitorpedó, melyet az üldözött aeroplánok után küldenek... S amely elől
                        nincsen menekülés: mert az aeroplán fordultával automatikusan fordul a
                        torpedó is, makacsul követve áldozatát, mint a sors.</p>
					<p>A gép is lát, üldöz és fordul, mint egy eleven ember: szeme, harckészsége,
                        fordítóereje az elektromosság.</p>
					<p>De ezeknek a mérges kis hadigépeknek nyilván más volt a tennivalójuk, mintsem
                        hogy Elzára lessenek... Szerencsére a hold egészen eltűnt, s mindent
                        eltakart a megsúlyosbodott sötétség. Oltott lámpák mellett, találomra
                        tartotta az irányt. Mikor már azt hitte, hogy egészen kiért a veszedelmes
                        zónából, néhány lövést hallott maga alatt a mélységből: nem tudhatta, nem az
                        ő gépét célozzák-e. De csodálatos módon jobban félt attól, hogy a lövések
                        zaja fölébresztheti Schulberget, mint a komolyabb veszedelemtől. Ismét
                        növelte a sebességet, hogy szinte úgy látszott, nem bírja ki a gép... De
                        nemsokára túl van a lövések körén, s amint a hold megint kisütött, látta,
                        hogy a terület, amely fölött röpül, immár nem az eddigi elhagyott, holdbeli
                        táj: a földet sínek és utak szelik át, s növényzet borítja be.</p>
					<p>Bizonnyal tépett s elkékült növényzet - de ezt most nem láthatta.</p>
					<p>Most magasan röpült, hogy a földről meg ne figyelhessék; s nem tudta, merre
                        tartson. Tulajdonképp egészen mindegy volt. Ha le akart szállni, itt éppen
                        úgy leszállhatott, mint bárhol másutt. De egyelőre nem mert leszállni.
                        Egyrészt mert idegesen félt a professzor fölébredésétől; másrészt így
                        éjszaka nem választhatta ki a leszállóhelyet. Egy város fényeit látta
                        csillogni a távolban, azt messze kerülte, hogy a bombavetővel való
                        hasonlóságot még gondolatban is eltávoztassa. Mit tegyen? Most, a közvetlen
                        veszély elmúltával, ismét rájött a fáradtság. Azt hitte, elalszik ő is, ott
                        a kormány mellett... Mit tegyen? Az az öreg ember, mintegy ringatva a
                        röpülés megszokott ütemétől, a zajban talán szörnyeket álmodva, lihegett
                        karosszékén, egy makacs lidércnyomás igézetében. Ez így tarthat reggelig, s
                        reggel mégiscsak le kell szállni... Valaminek mégiscsak történnie
                        kell...</p>
					<p>S ekkor maga sem tudta, hogyan, akaratának minden tudatos ténykedése nélkül,
                        egyszer csak hirtelen leereszkedni kezdett, szinte lecsapni, mintha
                        kényszerleszállást végezne. Az esést nem számította ki, sem a helyet, ahová
                        érni fog. Minden egyszerre jött, s olyan rázkódással, hogy Schulberg
                        hökkenten nyitotta ki szemét, s úgy nézett Elzára s az ismeretlen tájra,
                        mintha a lidércnyomás folytatása lenne...</p>
					<p>- Mi az? Mi történt? - hörögte. Elza, mint egy iskolás lány, akit valami
                        csínyen leptek meg, első riadt ösztönével szinte vissza akarta volna
                        csinálni, amit tett. Fejvesztett vadsággal csavarta a kormányt, de már semmi
                        sem sikerült. A gép nagy ütődéssel nekivágódott valami magas póznának,
                        amelyről kiderült, hogy éppen egy megfigyelőállomás szikratávírójának
                        póznája volt. Elza tetőpontra ért izgalmában nem látott, vagy nem vett
                        figyelembe semmit.</p>
					<p>- Mit csinál, szerencsétlen? - riadt a professzor, most már egészen
                        fölébredve, aztán kifakadt, mint egy dühös állat. Vad káromkodással, mintha
                        nem is tábornok volna, hanem őrmester, kaszárnyai szitkok özönével öntötte
                        el a reszkető leányt.</p>
					<p>A lezuhant röpülőgépet azonnal hivatalos emberek, a megfigyelőállomás
                        alkalmazottai vették körül.</p>
					<p>Schulberg nagyon szerencsétlenül esett. Csontjai fájtak, s mérge
                        csillapultával teljesen elgyöngültnek látszott. Szemét lehunyta, nehéz
                        testtel feküdt, és nyögdicsélt. De aztán megint fölemelte pilláit, s
                        körüljártatta tekintetét az ellenséges közegeken. Most már intelligenciája
                        működött. Az adott helyzetet mérlegelte, próbálta megérteni az összefüggést,
                        s tapogatni a menekvés útját... És már jelekkel s megértésre nem számító
                        szavak hangsúlyával kezdte magyarázni, hogy nem támadó szándékkal jöttek,
                        nem is tartoznak a kombattáns csapatokhoz, s nem hoztak bombákat...</p>
					<p>- Én orvos vagyok... Társnőm pilóta... Tessék átkutatni gépünket... - S azt
                        is meg tudta értetni, hogy ők mind a ketten hajlandók bármilyen szolgálatra.
                        Igen, bármilyen szolgálatra! - S Elzára nézett, mintegy csúfondárosan s
                        mégis némi szorongással kutatva a leány tekintetét: Mi sokkal
                        fölvilágosodottabbak vagyunk, hogysem ne ismerjük az élet értékét. Bármilyen
                        más viselkedés azonnali halált jelentene. - Tessék minket ellenőrizni!
                        Kontroll! Kontroll! - kiáltozta, bízva, hogy ezt a nemzetközi szót megértik.
                        - Így is jó, Elza - mondta aztán, mialatt a helyszínre érkezett katonai
                        bizottság csakugyan átkutatta a röpülőgépet, s egyelőre ővelük nem törődtek.
                        (A motozáson átestek már, fegyvertelen álltak, s az “örök harc” kora sokkal
                        kevésbé érzett fontosnak vagy félni valónak egyént vagy kémet, vagy egyes
                        ellenséget, mint régibb háborúké.) - Itt van a kaland, amit maga annyira
                        kívánt, Elza! Lám, lám, kedves Elza... már most mentsük, ami menthető -
                        folytatta, visszaesve filozofikus cinizmusába. - Amint mondtam, nem a haza
                        az isten, hanem a harc. A harcnak muszáj szolgálni tovább is, itt vagy ott,
                        mindegy, hogy hol, aki élni akar... Így is jó, Elza, most mutassa meg, hogy
                        előítélet nélküli kultúrhölgy. Itt vannak a maga emberei, akik nem ismerik
                        el a “pusztító nacionálizmus” világnézetét... Mondja, maga hozta ide a
                        gépet, akarattal?</p>
					<p>- Akarattal! - felelt Elza sötéten s őszintén.</p>
					<p>- Akkor beszéljen velük! Maga érti a nyelvüket, maga tudós nő! - gúnyoskodott
                        tovább a tábornok. - Nem restellte ellenségeink nyelvét tanulmányozni: talán
                        már erre a kirándulásra készült... Ha hazajutna még, fölakasztanák ezért...
                        Itt talán ez ment meg mind a kettőnket: rajta!</p>
					<p>De ekkor őrök jöttek, s félbeszakították a beszélgetést.</p>
				</div>
				<div type="chapter">
					<head>AZ ANTIPÓDUSOK KÖZT</head>
					<p>Elza dacosan állt az őrök mellett, s legjobban szerette volna, ha rögtön
                        agyonszúrnák. Amit tett, azt megtette... Az örök harc kora kevés izgalmat
                        ismert, az állandó halálveszély izgalma is elkopik lassanként... Mi
                        izgathatja még nagyon azt, aki mások halálát nemigen sajnálja, s a magáétól
                        már alig fél? De most itt többről volt szó, mint halálról. Elza szíve
                        hangosan kattogott; itt állt, azon a földön, amelyet csak a bombavető
                        szokott meglátni, messze a magasból... Borzadály fogta el: mi lesz most? Oly
                        országba jutott, mely messzebb és titokzatosabb volt a túlvilágnál. Itt van
                        körülötte, közvetlen és emberformában az Ellenség, aki tagadja a Nemzet
                        nevét... Ő maga hazaáruló... A haza mindennél szentebb... Azt az öregembert
                        is ő juttatta ide... De ő csak egy gyerek, egy leány, mit akarnak tőle!...
                        Az anyjára gondolt, s egyszerre majdnem sírva fakadt. Nem, nem szabad
                        sírni... Most megölik, és akkor mindennek vége... Ez a Kaland, a nagy
                        Kaland, amit ő maga kívánt. A hazáért mindent föl kell áldozni... Igen,
                        életet, szépséget, kultúrát, szeretetet, erkölcsöt, emberiességet, mindent!
                        (Tört föl benne egyszerre, lázadva.)... És itt állnak körülötte azok, akik
                        tagadják ezt a bálványt... Meg fogják őt ölni... Ő a hazának vértanúja
                        lesz... Vértanú, micsoda frázis, mikor minden ember vértanú itt... Egyszerre
                        megint dac fogta el. Szeretett volna beszélni velük, odamondani nekik: igen,
                        ő érti a nyelvüket! Nem tökéletesen, mert csak könyvből tanulta, s most,
                        amit egymás közt beszéltek, abból, akárhogy hegyezte a fülét, egyetlen szót
                        sem tudott kivenni... De ő mindenesetre meg tudja velük értetni, amit
                        akar... Egy pillanatra úgy érezte, hogy ő egy egész világ egyetlen követe
                        egy másik világba, két világ megértése rajta múlik; de nyomban utána már
                        sarokba állított gyermek volt, aki dacos mondatokat fogalmaz magában,
                        szemébe vágni a hatalomnak... Hirtelen szeretetet és szolidaritást érzett
                        elhagyott világával, fölháborodott a professzor cinizmusán, kedve lett volna
                        kiáltani: “Öljetek meg, a hazámért halok!” De rögtön ismét érvelt magában,
                        vitatkozott a titokzatos ellenséggel: “Ti ellenségei vagyok hazának,
                        nemzetnek! nektek más bálványotok van! más szó, aminek mindent föláldoztok!
                        Áldozzatok hát neki igazán föl mindent! Ne csak magatokat, egyenkint,
                        fejenkint: áldozzátok föl államaitokat, nemzeteiteket! Mit nektek a 
                            nemzet! s tán ez a szó nálunk is már csak tibelőletek
                        és ellenetek él! hisz mi is egyek vagyunk ellenetek! Tegyétek le a fegyvert,
                        és győzni fogtok, mert megöltétek a nemzetet, s
                        megvalósítottátok álmotokat, az emberközösséget!Talán
                        ez a megoldás, ez a világ megmentése! Nép, legyetek a népek megváltója, mint
                        egy ember volt hajdan az embereké, átadva magát ellenségeinek, hogy egy akol
                        maradjon, egy pásztor, egy szövetség!” Elza lázasan szónokolt magában, míg
                        körülötte mással foglalkoztak, várni hagyták. De mindjárt nevette is magát:
                        micsoda gyerekesség, egy egyszerű pilóta, fogoly, akit úgyis lepuffantanak,
                        valami honleányi Judit, ostoba!... Meddig hagyják még itt állni? A haját
                        szél borzolta, éppen olyan szél, mint amilyenben otthon kócoskodott, a
                        repülőtéren, és ezek az emberek is éppen olyan formájúak voltak, a föld
                        színét utánzó egyenruhájukban, mint az otthoniak... A Kor nem ismert
                        megkülönböztető köntöst és jelvényeket. Ellenség és barát egyformák voltak,
                        mint a házak, mint minden. A háború nemzetközivé mázolta a világot. Az
                        embereket csak a szavak különböztették meg; a bálványok, akiknek áldoztak. A
                        “nemzet” és az “emberközösség”.</p>
					<p>Amit Elza a tilos és “halálnál idegenebb” világból látott: az csak éppen
                        olyan volt, mint amit otthon is láthatott volna. A csoda megint csak az
                        volt, hogy nem történt csoda; a nagy kaland semmibe, sárba foszlott szét.
                        Schulbergtől azonnal elválasztották. A professzort két őr fogta közre; eszük
                        ágában sem volt, hogy a foglyokat egymástól elbúcsúzni hagyják. Schulberg
                        lemondó kézmozdulattal intett Elza felé, s eltűnt egy rabszállító autó
                        ajtónyílásában. Egy kórházba került, ahol szigorú bizottság vett vizsgát
                        orvosi képességeiről és háborús használhatóságáról. Tábornoki rangja mit sem
                        imponált. Laboratóriumi munkákat végeztettek vele: ebben aztán kitűnően
                        bevált, s azonnal alkalmazták is, mint hajdani népek egy tudós
                        rabszolgát.</p>
					<p>Elzát még sokáig hagyták állni egy helyben, rá se néztek. Beszorított foggal
                        állt, most már gondolattalanul, csak nagyon fáradtan. Egyetlen vágya volt,
                        hogy változtathasson helyzetén, s ne kelljen itt állni. Valami
                        barakképületeket látott, s egypár nyárfát, elváltozott színű, kékes
                        levelekkel. Messzebb egy kisváros lehetett, melyből a légbarlang nagy
                        kéménye nyúlt ki. Egyébként semmi, pusztaság. Lassankint ébredt tudatára,
                        hogy a lába sűrű, tapadós sárban motoz. Az anyjára gondolt, és könyveire a
                        sublódfiókban. Aztán megint fogalmazni kezdte az ellenségnek mondandókat, ha
                        majd kihallgatásra kerül a sor... Csak talán kihallgatják... Végül az őrök
                        közrefogták, és kísérni kezdték a város felé. Ekkor kezdte sejteni, hogy az
                        “emberközösség” embereivel nemigen sok alkalma lesz beszélni. Kérdést akart
                        tenni, de a könyvből tanult nyelv úgy jött a szájára, mint valami latin vagy
                        ógörög. Az őrök csak egymásra néztek, de nem feleltek, s Elza érezte, hogy
                        szép mondatait más sem igen fogja végighallgatni, végigvárni.</p>
					<p>Egy aviatikai táborba vitték. Egyelőre oly összetörtnek látszott, hogy a
                        kihallgatásával sem vesződtek, hanem bedobták valami üres kamrába, ahol
                        lerogyott a földre, és aludt, míg föl nem költötték. Akkor kikérdezték; csak
                        arra voltak kíváncsiak, honnan jön, és mit tud. Aztán rövides avitikai
                        próbát tartottak vele, s miután Elza használható pilótának bizonyult, végre
                        enni adtak neki, s még néhány napig elzárva tartották.</p>
					<p>Most már nem egyedül volt, hanem egy tucat piszkos, részben bricseszes,
                        részben szoknyás nővel, egy alacsony, földszintes barakkba zárva, melyet
                        folytonos, sipítozó lármával töltöttek meg. Elza egy szót sem értett. Valami
                        ismeretlen tájszólásban beszéltek. Elza sohasem tudta meg, mifajta nők ezek,
                        katonaszökevények vagy bűnösök. Néha egyet elvittek, és az többet nem jött
                        vissza. Nemsokára másik jött helyette.</p>
					<p>A nők körülfogták Elzát, sikongtak körülötte, megbámulták, mint egy állatot,
                        majd fogdosni és csókolgatni kezdték. Testük körül megsűrűsült a rossz szag,
                        mely az egész helyiséget betöltötte, ámbár a rácsos ablakok mindig nyitva
                        voltak. Elza kézzel-lábbal védekezett közeledésük ellen; ökölcsapásokkal és
                        rúgásokkal. Ekkor hátat fordítottak, és szemérmetlen részeiket mutatták
                        neki. Elza kinézett az ablakon, a sivár udvarra, ahol mindig látszott
                        egy-egy fegyveres őr.</p>
					<p>Éjjel is az ablak felé fordult. A többi priccseken vihogások, birkózások,
                        gyanús hempergések hallatszottak. Az egyik nő folyton jajgatott, a foga
                        fájt. Elzát most általában békén hagyták. Az őr megfenyegette őket. Elzához
                        nem szólt senki, az őr legkevésbé; úgy látszik, szigorú parancsa volt erre.
                        Az Örök Harc fegyelme tökéletes pszichológiával dolgozott. A lélektani
                        technika a XX. század békés évtizedeiben magasra fejlődött, mint minden
                        technika. Az emberi lélek is puszta szerkezet, mint a test. Ezt a
                        szerkezetet úgy kell preparálni és beállítani, hogy az ember a harc céljaira
                        alkalmassá váljék. Elza egyedül volt, és mégsem volt egyedül. Gondolkoznia
                        nem lehetett. Mégis a gyengítő s elernyesztő magány munkált benne. A halálra
                        el volt készülve. Mindig várta, hogy kiszólítják, és viszik. De amint
                        társnőit egymás után vitték el, s látta azoknak vacogó félelmét és
                        kétségbeesését: lassankint idegei kerekedtek felül. Egy tömegrémületet is át
                        kellett élnie. Egy délután megszólaltak a szirénák, s a földszinti barakk
                        lakói közt valóságos pánik tört ki. Mindig kérdés volt: elkísérik-e őket a
                        legközelebbi légbarlangba, vagy ott hagyják pusztulni, ahol vannak?</p>
					<p>A gázriadalom szerencsére oktalannak bizonyult, s másnap az őr csakugyan
                        Elzát vitte el. Egy tiszt elé vezették, aki, ezerszer is ismételve,
                        lassított kiejtéssel, de egyébként minden kerülgetés nélkül, megmagyarázta
                        neki, hogy repülőgépre fogják ültetni, egy bombavető pilótája lesz, mellette
                        fog ülni egy másik pilóta, aki fölváltja és ellenőrzi, és ezzel a géppel oda
                        kell röpülnie, ahonnan származik, és kiindult, Magyarországra, Sz...re.
                        Minden félreértés elkerülése végett még le is írta egy papirosra az ország
                        nevét és a városét: Sz... A feladat helyi
                        ismeretekkel bíró vezetőt kíván.</p>
					<p>- Legalább a mi szent ügyünkért fog majd elesni s nem a kicsinyes nemzeti
                        pretenciókért - mondta bizonyos jóakarattal. De aztán nagyon kategorikusan a
                        száraz hivatalos hangon tette hozzá a végső szót. Választhat: ha ezt a
                        megbízatást nem fogadja el, egy negyedórán belül kivégzik.</p>
					<p>- Foglyokat nem tartunk - mondta háromszor is. Tehát: kivégzik. Ha pedig
                        elfogadja a megbízást, és nem teljesíti abszolút hűséggel és pontossággal,
                        ha a legcsekélyebb ellenkezést vagy lázadó hajlamot tanúsítaná: akkor sokkal
                        rosszabb vár rá a halálnál... Sokkal rosszabb. Ne gondolja, hogy valami
                        kétségbeesett cselekedettel véget vet mindennek. Egy percig sem lesz
                        egyedül, szakember figyeli meg, s az első szabályellenes mozdulata a
                        kínzókamrába vezet.</p>
					<p>A tiszt éles, kutató tekintetet szögezett Elzára. Egy lány, éspedig nyilván
                        jobb osztályból... Lány így még nem került elébe. Bizonnyal nem beszélt
                        volna minden fogollyal ilyen hosszasan. Önkénytelenül iparkodott műveltnek,
                        intelligensnek tűnni föl előtte: ami persze egyáltalán nem jelenthetett
                        különbséget vagy kíméletet.</p>
					<p>- Ismeri a mi modern eszközeinket, melyekhez képest a régi középkor
                        úgynevezett borzalmai csak könnyed gyermekességek voltak. Valamikor babonák
                        tiltották az ilyesminek alkalmazását. De harcunk érdekében, s kivált egy
                        ellenséges egyénnel szemben, akit el kell rettentenünk, hogy ügyünknek
                        árthasson, természetesen semmi célravezető eszközt sem mellőzünk. Aminthogy
                        nem mellőznek önök sem, odaát. Ezt vegye tudomásul. Bombát önöknél nem
                        találtunk; de még mindig fennforog annak a lehetősége, hogy rejtett
                        szándékkal jöttek. Nekünk mindegy, s érzelmeikkel nem törődünk. Mihelyt
                        ártalmatlanná tettük önöket: szándékaik tovább nem izgatnak. Hajdan a kémet
                        kivégezték. Ma a foglyot is kivégezzük, ha a magunk céljaira nem
                        használhatjuk, s akár az ördögöt is fölhasználjuk, ha hasznát vehetjük. Önök
                        intelligens s nagyon is használható emberanyagból jöttnek látszanak. De ha
                        csalódunk: pusztulni fognak!</p>
				</div>
				<div type="chapter">
					<head>AZ ANYA</head>
					<p>Kamuthy úr hiába vigasztalta nejét. Lívia úgy érezte, hogy nem bírja tovább a
                        remény és várakozás kilátástalan tortúráját. Úgy érezte, hogy jobb, okosabb,
                        hogy egyetlen lehetséges élet az ő számára a végső lemondás. Hátha sohasem
                        lett volna leánya! Akkor nem érezné ezeket a borzasztó kínokat... Még az is
                        jobb lenne, ha már meghalt volna... Ezt nem mondta ki önmaga előtt, de
                        határozottan érezte, s mikor sötéten eltökélte, hogy kitiltja szívéből a
                        reményt, ez azt a kívánságot jelentette lelkének mélyében: bár már holtnak
                        tudhatná Elzáját!</p>
					<p>Igen, úgy viselkedik, mintha halott volna: nem beszél róla, nem les levelet
                        többé, s akkor minden legcsekélyebb hír, minden sor írás váratlan
                        meglepetés, tiszta öröm és nyereség lesz... Sőt nem... nem... még jobb
                        volna, ha nem is kapna többé hírt vagy levelet... Az inkább fölszaggatása
                        lenne kínjainak: meggyőződni róla, hogy a leány még él, még minden rossz
                        megtörténhet vele, még nincsen túl semmin... Rettenetes, rettenetes, nem
                        szabad rágondolni! Az idő elmúlik, és hátha már elmúlt volna, Elza már
                        meghalt volna, és akkor már nem szenvedne többet, és nem is halna meg
                        többet... Gézuka szenvedett, és meghalt, és most már aztán örökre rendben
                        van vele. Hány ezren és millión szenvedtek, és meghaltak a háborúban, és aki
                        meghalt, annak jó, de aki még előtte van... Ami volt, az nincs, és ami
                        nincs, az nem fáj.</p>
					<p>Kamuthyné szerette volna magát kívül helyezni az időn, a jelenen; de ez
                        persze nem sikerült. Hiába határozta el, hogy nem vár levelet, voltaképp
                        máris csak az éltette, a legelső levél, amit Elza útjáról fog kapni... Úgy
                        képzelte, ahogy Gézánál volt, aki minden pihenőről, minden állomásról
                        azonnal írt, s szinte naponkint, kétnaponkint életjelt adott magáról, egész
                        a végső, nagy elhallgatásig... Elza elutazása óta már napok múltak el, mikor
                        Kamuthyné az első hírt kapta róla, s úgy számította, hogy most már minden
                        pillanatban megjöhet a második, az első állomásról keltezett levél. Ha csak
                        egypár sor is... Az ilyen pár sorok pillanatnyilag mindig csökkentik az
                        aggodalmat, így volt Gézánál is...</p>
					<p>- Mikor ezt írta, még élt, aránylag veszélytelen helyzetben volt,
                        pillanatnyilag nincs ok aggódni - nyugtatgatta magát a fiú minden levele
                        után. Maga a kedves kéz írása, az ismerős betűk látása kiállította a
                        fájdalmat, mint az erős rum, melyet a fájós fogra csöpögtetnek. Az öröm a
                        legjobb fájdalomcsillapító... egy-egy pillanatra. A kételyek csak a
                        következő percben kezdődtek újra. Kamuthyné tudta, hogy minden ilyen
                        megnyugvás csak pillanatnyi, hogy a kétely újra kezdődik, hogy abban az
                        órában, mikor az örvendetes levél kezéhez érkezik, aki írta, már halott is
                        lehet. Mégis vágyott erre a pillanatra, mint a fogfájós a rumcsöppre.
                        Titokban már egész életét erre tette föl. Hogy mi lesz azután, azzal nem
                        törődött, csak ezt az egy pillanatot, az első levelet akarta megérni, szinte
                        boldog volt a várakozásban...</p>
					<p>De ez mélyen a tudat alatt volt, ezt nem vallotta be magának. Tudata, a 
                            hivatalos tudat (hogy így mondjam) még mindig
                        tartotta azt a fikciót, amely szerint: lemond a reményről, nem vár sem hírt,
                        sem levelet, úgy viselkedik önmaga előtt, mintha lánya már halott volna, el
                        van készülve a legrosszabbra... Már csak babonából is: mert amit az ember
                        nagyon vár, az nem teljesedik be. De magában már azt is nagyon jól tudta,
                        hogy ez a fikció nem tartható sokáig, hogy nem bírja sokáig...</p>
					<p>Borzasztó volt az első reggele, az első öntudatra ébredése, Elza távozása
                        után. Ahogy lassan kivilágosodott benne az emlékezés, s egyszerre, mint
                        mikor a szürkület után hirtelen kidugja fejét a véres nap: fölvérzett benne
                        a tudat, hogy Elzát nem fogja látni többet! Vagy mint egy állandó és kínzó
                        fájdalom, mely ébredés után lassan jelentkezik... Mint valami, amit egy
                        percre elfeledett: egyszerre előtte állt boldogtalansága. Ó, istenem, milyen
                        más volt még a tegnap reggel, mikor azzal ébredt, hogy pár óra múlva
                        megszólal a csengő, s meglátja leányát... Most már tudja, hogy nem látja meg
                        soha. Talán soha. Soha. Legjobb lenne azonnal meghalni.</p>
					<p>Majd hirtelen megdöbbent, vére összefutott, még a szíve is csaknem megállt,
                        mint aki rajtakapja magát egy pillanatnyi ellanyhuláson, mely katasztrófára
                        vihet, talán nem is tehető jóvá... Nem, nem szabad ellanyhulni egy
                        pillanatra sem. Nem szabad elengedni az életet, az akaratot, hátha ez az
                        akarat tartja, titkos erővel, a leánya életének szálát, ez a feszültség
                        tartja egyensúlyban az egész ellenséges sorsot, s amint ez ellanyhul, abban
                        a perben Elza élete a közömbös, mostoha erők zsákmánya lesz... Egy
                        pillanatra sem szabad lemondani. Egy pillanatra sem szabad elereszteni a
                        reményt és aggódást. Talán már maga az, hogy volt egy perc, amikor
                        lemondásra gondolt, amikor elfáradt, és menekülni akart a tűrhetetlen
                        feszültségtől, akár a kétségbeesésbe is: talán már ez is végzetes hiba volt.
                        Talán már ez is szabad utat nyitott az ellenséges erők játékának, melyek
                        minden pillanatban megölhetik Elzát. Nincs joga a fáradtságra, nincs joga
                        letenni lelkéről a szörnyű rettegést, melyet olyan hatalmas erőnek ismert
                        magában, hogy nem csodálkozott volna, ha hegyeket mozdít.</p>
					<p>Másrészt mégsem hitt ebben az erőben: nem mert hinni. De nem hinni se mert.
                        Ki mondhatja teljes bizonyossággal, hogy nincsen telepátia, s nincsenek
                        távolba ható lelki feszültségek? Ha csak egy milliomodrész lehetősége is
                        van, hogy az anyai lélek gyötrelmes reménykedése hozzájárul Elza életének
                        óvásához: már megbocsáthatatlan vétek volna kiejteni szívéből ezt a
                        reménykedést.</p>
					<p>Reménykedés pedig rettegést jelentett.</p>
					<p>Így jutott odáig Kamuthyné, hogy a rettegést kötelességévé tette, s a nyugodt
                        várakozást és a megnyugtató kétségbeesést egyformán megtiltotta magának.
                        Minden utat, mely tűrhetetlen állapotából kivezethette, elzárt maga előtt.
                        Várakoznia kellett remény nélkül, és reménykednie hit nélkül. Százszor jobb
                        lett volna meghalni; de elítélte magát, hogy meg ne halhasson, és mégse
                        élhessen. Elítélte magát, hogy tovább is lesse az előszobacsengőt, mint a
                        halálharangot.</p>
					<p>Nehéz volna napjait leírni. Legboldogabb még a gyűlölt, sivár hivatalban
                        volt, ahol most, a fiatalabb nők bevonulásával, kétszeres munka szakadt rá,
                        s ez jó volt, ez volt a jó, mert minden percét lefoglalta, s nem engedte
                        gondolkozni. Itt nem kellett a csengőn minden pillanatban összerezzennie.
                        Ámbár itt is összerezzent a telefon csengőjén, s itt sem volt védve a
                        harctéri hírek elől, melyek mindannyiszor fölzaklatták fantáziáját, s a
                        lehetséges borzalmak egész sorozatát idézték föl benne. A kórházirodában,
                        ahol dolgozott, állandóan nyilván tartották az érkező sebesülések nemeit,
                        amik természetesen mind könnyebbek és gyógyíthatók voltak, hisz a halálosan
                        sérülteket a “hasznavehetetlen életekről” szóló törvény értelmében a
                        helyszínen kivégezték. A kórházba érkezők irigyelték mellettük kivégzett
                        bajtársaikat, akiknek nem kell meggyógyulni és visszamenni a frontra. S
                        Kamuthyné újra és újra gondolhatta, hogy Elza még mint nyomorék sem
                        kerülhet haza a frontról, mert a nyomorékokat kivégzik; ha pedig mint könnyű
                        sebesült hazakerül, annál borzasztóbb lesz visszamenni.</p>
					<p>Néha azt sem tudta, mit kívánjon inkább: halálát-e vagy hazatértét?</p>
					<p>- Hősnek kell lenni a fronton, és hősnek kell lenni a front mögött - mondta
                        Kamuthy úr. Kamuthyné hősiességét leginkább azok az órák próbálták ki,
                        melyek a posta érkezését közvetlen megelőzték és követték. Ez mindennapi
                        tragédia volt; napirendszerű megrendülése teljes életének. Ilyenkor nem
                        figyelt semmire, nem tudott beszélni senkivel, élet és halál óráit
                        szenvedte. Rettenetes függés, s aztán még szörnyebb örvénybe zuhanás. Mindig
                        egész lelkét tette föl egyetlen kockára. A levél nem jött, és nem jött. Már
                        nem is Elza sorait várta, hanem halálhírét. Ettől annyira félt, hogy
                        valóságos öröm fogta el, ha az öreg postásasszony messziről intett ablaka
                        felé, hogy megint nincs semmi. Csak utóbb érezte meg a csalódást, a
                        kétségbeesést azon, hogy megint nem tud semmit leánya sorsáról, a szörnyű
                        kilátást, hogy a feszültség megmaradt, s a tragédia a legközelebbi postánál
                        ismétlődik.</p>
					<p>Szinte kívánta Elza halálát, hogy ő is meghalhasson.</p>
					<p>Belső égése a legnyugalmasabbnak látszó órákban sem szűnt meg. Kamuthy úr
                        most fokozottabban el volt foglalva; különben sem bírta az otthoni nyomott
                        hangulatot. Így Lívia majdnem mindig egyedül volt. Olvasásról,
                        elszórakozásról nem lehetett szó. A lelki élet tragikus törvénye szerint
                        csak az tudta érdekelni, ami fájdalmát érintette. Könyvekben, társaságban
                        azonnal megkapta minden, ami a harctér borzalmaira vonatkozott. Minden más
                        látvány, könyv vagy szórakozás csak azt a kérdést keltette benne: hogyan
                        hatna ez Elzára? Vagy azt a titkos fájdalmat: milyen kár, hogy Elza nem
                        látja! Hosszú éveken át megszokta, mindent csak Elza szemével nézni, csak
                        Elza kedvéért olvasni. Most, mintha a lelke fél szemre megvakult volna. Már
                        csak félig volt önmaga.</p>
					<p>Mihelyt egyedül maradt, fantáziája kezdett el dolgozni. Minden legkisebb
                        szót, amit a harctéri dolgokról fölszedett, továbbszőtt magában eszelős
                        képekké, melyekben mindig leánya volt a főalak. Néha azon kapta magát, hogy
                        szinte kedvteléssel színezte ki a legborzasztóbb lehetőségeket, a testi és
                        lelki tortúrák válogatott fajait, nélkülözéseket és undokságokat s a
                        legiszonyatosabb halálnemeket... Elszórakozott velük, mint ahogy semmi
                        mással nem tudott szórakozni, egészen belemerült ebbe a szadisztikus
                        képzelgésbe, megrezzent, ha félbeszakították gondolatait. Egyetlen szóból,
                        amit hallott vagy olvasott, egész novellát csinált magának, iszonyodva, de
                        ellenállhatatlanul vérbe és sárba keverve fantáziájában a finom, szép
                        gyermeket, akit a széltől is óvni szeretett volna...</p>
					<p>S ha végre, végképp kimerülve, elaludt, álma folytatta a fantazmagóriát.</p>
					<p>Átizzadva és rémülten ébredt, izgatottan dobta magára ruháit, elkésve rohant
                        a hivatalba. (Ha így folytatja, megvonják az élelmiszerjegyét...) Gyalog
                        ment, taxit már egyáltalán nem lehetett kapni, rohant... De a sarkon mégis
                        meg kellett állania, amint az utcai hangszóró hirtelen megszólalt, rekedten
                        a rekedt reggelben, kezdve a tegnapról folytatott jelentést:</p>
					<p>
                        “Veszteséglajstrom, K betű...”
                    </p>
				</div>
				<div type="chapter">
					<head>UTOLSÓ FEJEZET</head>
					<p>A kínhalál és középkori borzalmak, amiket Kamuthyné leányára gondolva
                        elképzelt, csakugyan ott álltak Elza előtt, nem mint rémálom, hanem mint
                        reális fenyegetés! Iszonyú fenyegetés, ami ellen a kényes gyermek teste és
                        lelke, minden idegszála tiltakozott.</p>
					<p>Csak tőle függött, hogy a fenyegetés valóra válik-e.</p>
					<p>Elza a kereszténység régi vértanúira gondolt... A nemzeteknek is voltak
                        vértanúik, akik a legszörnyebb fenyegetésnek is ellenálltak, s a
                        legválogatottabb kínzásokat elviselték, inkább, hogysem hűtlenek
                        legyenek.</p>
					<p>De ez már csak történelem volt. Történelem és irodalom.</p>
					<p>Manap már nincs szükségük harcoló nemzeteknek és hiteknek ezekre az önkénytes
                        vértanúkra! Hűség, önfeláldozás, kín és halál könnyű vállalása: mindezt ki
                        tudják ők kényszeríteni azokból, akikből fontos vagy akarják... S erejük és
                        biztonságuk nem épült oly bizonytalan alapon, mint az emberek önfeláldozása
                        és érzelmei.</p>
					<p>Ezeknek a modern isteneknek nem kellenek a vértanúk. Nem vértanúk: áldozatok
                        kellenek! De Elza nem is tartozott e modern vallások hívei közé. Bárcsak
                        volna egy másik vallás, valamennyi fölött, a Béke vallása, ahogy hajdan a
                        kereszténységet nevezték! Vallás ellen csak vallással lehet küzdeni! Ha
                        volna egy vallás, mely mindenütt érvényes, és nemcsak itt vagy ott...
                        Régente ábrándoztak ilyen vallásokról, s vértanúk ezren és ezren sorakoztak
                        értük...</p>
					<p>De Elza micsoda vértanú lenne itt! Ő, aki gyűlölte a harcot, amelyért halnia
                        kellene; szánalmas, kicsi, hitetlen vértanú, s kárba ment vér... Meghaljon
                        hát? Vagy menjen, röpüljön még egyszer, akárhogy, s dobja le, ahogy
                        megálmodta egyszer, “megvetésének bombáit” akár szülőhelye fölött is? Mit
                        használ, és mit árt? Érzelmei nem számítottak itt; a “választás” csak
                        retorikai figura volt. Tenni kellett, amit tétettek vele, s nem hagytak időt
                        a gondolkodásra. Ha ő el nem viszi azt az aeroplánt, elviszi más. Egészen
                        mindegy. De ha egyszer megint aeroplánra ülhet, akkor minden lehetséges...
                        Talán leereszkedhet az övéi közt; visszaszállhat... Nem, nem, vissza
                        soha!... És ott is kivégeznék... fölakasztanák, ahogy Schulberg mondta. A
                        legjobb lenne kiugrani a repülőgépből, lezuhanni... Vagy lezuhanni a géppel
                        együtt s magával vinni a halálba őreit is.</p>
					<p>A gép, amire Elzát ültették, ugyanaz volt, amelyen idejött. Az ACCIPITER, a
                        Schulberg gépe, melyet elkoboztak, s kissé átalakítottak, harciasabb s
                        nevének megfelelőbb célra. Ugyanaz. Csakhogy Elza mögött ezúttal nem a
                        professzor ült, hanem egy morc, gyanakvó fegyveres, aki minden mozdulatára
                        vigyázott. Kívülük még csak a bombavető utazott a gépen, aki az aviatikához
                        is értett, de csak olykor-olykor, s rövid időre váltotta föl Elzát. A
                        bombavető fiatal volt s csinos; de az egész úton egyetlen tekintettel sem
                        fordult Elzához. Beszélgetésről szó sem lehetett. Amit egymás közt
                        beszéltek, Elza nem értette. Őhozzá csak a morc hadfi szólt néha, egy-egy
                        szükséges szót. Elzában egy pillanatra megmozdult az ős ösztön, hogy nő
                        voltával hasson. De azonnal megszégyellte magát emiatt. Megint
                        összeszorította ajkait, már reflexszé vált arcizommozgással, s csupán a
                        gépre figyelt. Alig is látszhatott nőnek. Ruháit elvették, s valami durva,
                        bő kosztümöt adtak rá, mely eredetileg nyilván férfikatonára volt szánva.
                        Nemigen lehetett megismerni a pilótaköntösében is kecses, karcsú Elzát.</p>
					<p>Az ellenséges terület fölötti röpülésnek külön technikája volt, melyet Elza
                        csak most kezdett igazán megismerni. Papírra vetve kapta a rövid parancsokat
                        a bombavetőtől. Nagyon magasan szálltak. A városokat messze elkerülték;
                        kivéve azokat, melyek a bombavető raid tervébe
                        sorakoztak. Itt visító szirénahang messziről jelezte jövetüket. A városokban
                        folyvást működtek a láthatatlan fényű fényszórók; amint bejutottak egy
                        ilyennek a sugárkévéjébe, a röpülőgépről visszavert sugarak érzékeny
                        készülékeket hoztak működésbe. Ezek automatikusan megszólaltatták a
                        szirénákat. A szirénák visítottak, a gépmadár föl- és lecsapott a
                        magasságokban, a bombavető egy különös szerkezettel pontosan irányítva
                        ejtette le gázpalackjait. Külön elektromos örvényeket hoztak működésbe az
                        elektromos kutyák elhárítására. Elzának halálos pontossággal kellett
                        dolgoznia, minden lélekjelenlétére szükség volt, s zárt kalitkájában,
                        fegyvertelenül a fegyveres őr mellett, sem ideje, sem alkalma nem lehetett
                        valami kétségbeesett gondolat végrehajtására, vagy akárcsak
                        megfoganására.</p>
					<p>Így volt ez akkor is, mikor Sz...-re értek. Először nem is tudta átérezni,
                        hogy szülővárosa az, mely alatta reszket a mélységben, páncéljaitól védve. E
                        páncélos városok oly egyformák voltak... Pontosan s szinte hivatalos
                        közönnyel végezte a szükséges mozdulatokat, ugyanúgy, mint másutt: míg a
                        mögötte ülő harcos levetette a bombát, mely úgysem árthatott azoknak, akik a
                        biztos légbarlangban húzódtak meg... Vagy legalább (ahogy Schulberg
                        bátorította valamikor Kamuthynét) csak igen csekély percentszám
                        valószínűséggel.</p>
					<p>Elza anyja azonban mégis egy ilyen gáztámadás áldozata lett. Talán nem
                        ugyanazé, amelyben Elza is részt vett. Remélni kell, s kerülni, még
                        fantáziában is, a felesleges és rikító borzalmakat. Ez a történet a
                        közvetlen valószínűségekhez tartja magát. Kamuthyné fantáziákban és
                        borzalmakban élt; de ilyen borzalom még az ő izgatott agyában sem fordult
                        meg.</p>
					<p>Különben ekkortájt már valami jótékony fásultság kezdett leereszkedni rá.
                        Végsőkig feszített idegei fölmondták a szolgálatot. Bábu módjára járt,
                        gondolattalanul, s csupán a posta ideje, a csengetések, a telefon és a rádió
                        hangjele tudták kirezzenteni kába álomjárásából. Ezek fölidézték benne az
                        izgalom, a várakozás, a rémület, a kétségbeesés arcjátékát és mozdulatait:
                        de már majdnem színészi játék volt ez, mintegy kötelességszerű és babonás
                        viselkedés, belső tartalom nélkül.</p>
					<p>Aznap épp ebéd közben szólaltak meg a szirénák. Kamuthynéra úgy hatott ez a
                        hang, mint valami hívás vagy idézés: fölkelt, mint a hipnotizált. Járműveket
                        kapni ilyenkor pláne reménytelen volt: mindenki idegesen és gyalog rohant a
                        legközelebbi légbarlang felé, s kivált a szegényebb néposztályokban, akik
                        távolabb laktak a légbarlangoktól, sok szerencsétlenség történt az elkésések
                        miatt. Kamuthy úr nem lakott távol, mégis idegeskedett, dühöngve,
                        hisztériásan kereste a kulcsokat, s botladozott le a lépcsőn.</p>
					<p>Már az utcán mentek, közel a gázbiztos épület kapuihoz, mikor elfúlva,
                        izzadtan hátranézett. A sánta háztartási alkalmazott, akit mostanában
                        szerezni tudtak, nagy igyekezettel bicegett mögötte, kezében különböző
                        csomagok, élelmiszerekkel. Ő vitte a család gázálcáit is. Ezeket mindig
                        magukkal cipelték: hátha már az utcán szükség lenne rájuk.</p>
					<p>Lívia hátrább látszott, egészen elmaradva, mintha nem jól bírná magát.
                        Kamuthy úr bosszúsan kiáltott rá:</p>
					<p>- Siessen, Lívia, egy kicsit, az isten áldja meg, még künn éri a gáz, ha így
                        kényelmeskedik. Én nem várom.</p>
					<p>S csakugyan nem várva, benyitott a légzáró ajtón. Kis idő múlva aggódni
                        kezdett, hogy az asszony nem jön utána. Kiment ismét az ajtók elé,
                        átfurakodva a betóduló tömegen; de nejét sehol sem látta.</p>
					<p>- Lívia! Lívia! - kiáltotta. Ekkor a szirénák újból megszólaltak, zárást
                        jelezve, s Kamuthy úr ideges sietséggel ugrott be az ajtón.</p>
					<p>Lívia már néhány utcával messzebb járt; a szembejövők utánanéztek, de sokkal
                        inkább el voltak foglalva a maguk mentésével, hogysem törődjenek vele. Lívia
                        visszaindult lakása felé, hogy ott haljon a dívány sarkában, ahol a
                        kiskutyáját találták meg hajdan... De még félútra sem ért el, mikor eszébe
                        jutott, hogy a kulcsok nincsenek is nála, hanem azokat férje tette zsebre.
                        Ekkor céltalanul kezdett járni a végképp kiürült utcákon, a végtelenül
                        csöndes városban, kezét szívére szorítva a bombák hangjának hallatán; míg
                        egyszer csak különös ízt érzett, szédült és émelygett, s nekidőlt a
                        falnak.</p>
					<p>Az üres utcákon egyetlen lélek sem járt. Messzebbről néhány robbanás
                        hallatszott, de Lívia már nem gondolt semmire. Felfordult gyomra s hasító
                        főfájása mindent elfeledtetett. A test önző, s ha a maga baja foglalja el,
                        nem hagyja szóhoz jutni a lelket.</p>
					<p>Körös-körül halálos csöndben állt a város. Némán várta az újabb bombákat.</p>
					<p>A földgumiból készült kémények, mint óriási, rideg növények, fantasztikusan
                        hajlongtak a robbanások utószelében.</p>
					<p>Ezt a látványt Elza is sokszor szemlélte a magasból, kényszerű körútján.
                        Onnan felülről még érdekesebb volt.</p>
				</div>
			</div>
			<div type="chapter">
				<head>
                    ÖTÖDIK JEGYZET
                    SCHULBERG TALÁLKOZIK RÉGI KÖNYVÉNEK SZERZŐJÉVEL
                </head>
				<p>
                    Ahogy már szó volt róla, Schulberg egy kórháztelepen nyert
                        elhelyezést, ahol alacsonyabb rendű laboratóriumi munkákra alkalmazták. Itt
                        már egyáltalán nem állt őrizet alatt, szökésről úgysem lehetett szó. Egy
                        reggel a kórházudvaron áthaladva, különös égi tüneményt látott. Az égnek
                        egyik felét mintha különös fekete felhő fedte volna, amely egyre közelebb
                        jött, s nem is ködökből, hanem valami szilárd tömegből alkotottnak látszott.
                        Az ég tetejéről egész a földig ért, szokatlan gyorsasággal mozgott, s
                        különböző színű tagoltságokat mutatott. Alakját nehéz lett volna valamihez
                        hasonlítani; annál inkább, mert folyton változott. De óriási és tömör
                        voltával az eget szinte elsötétítette.
                </p>
				<p>
                    Sohasem ismert csillagászati konstelláció uralkodott ez
                        időben, s kár, hogy a hadban álló nemzetek mással voltak elfoglalva, mintsem
                        az egek változásait vizsgálják. Ez a mérhetetlen s áthatolhatatlan sűrűségű
                        felhő nem az első csodálatos tünemény volt, melyet az égi jelenségek
                        kutatója megfigyelhetett. Az Örök Harc planétája ebben az időben haladt el
                        egy aránytalanul nagyobb s eddig ismeretlen égitest kellős közelében,
                        amelyről a legkezdetlegesebb eszközök is megállapíthatták, hogy tömör
                        anyagokból áll, noha a háború előtti tudomány vélekedése szerint a
                        messzeségben fénylő csillagok között csak igen kevés tömör halmazállapotú
                        feltételezhető. Schulberg, még fogságra jutása előtt sokszor elmélkedett
                        ezen.
                </p>
				<p>
                    - Íme - mondta -, ez a tömör és bolygónknál sok ezerszeresen
                        nagyobb égitest egészen közel érint bennünket, s már óriási holdtányér
                        gyanánt világol egünkön. Valamikor az ártalmatlan, híg üstökösök jövetelét
                        is vad rémület fogadta, még ha jóval nagyobb távolban maradtak is. Ma
                        közönnyel és nyugalommal látjuk ezt a sokkal veszedelmesebb csillagvendéget.
                        Az emberiség felnőtt, s túl van a gyermeki ijedelmeken. Tökéletes
                        társadalmunk tökéletes fegyelemmel képes minden emberi erőt és figyelmet az
                        emberi harcra koncentrálni, s nem hagyja magát zavartatni holmi fantasztikus
                        égi tüneménytől.
                </p>
				<p>
                    Nem lehet tudni, ugyanilyen nyugalommal fogadta-e maga
                        Schulberg azt a különös, tömör; fekete felhőt; melynek egy ága minthogyha
                        egyenesen a feje fölé ereszkedett volna. Határozatlan, furcsa, kemény, lógó
                        tömeg; alsó vége szinte földöntúli fényben csillogott, amint a reggeli nap
                        átellenből reátűzött. Schulberg szeme már nem bírta a csillogást, amely
                        közeljött... mindig közelebb... egész közel. Noha természettudományos
                        műveltségű, egzakt gondolkodású ember volt, mégsem tudott ellenállni valami
                        misztikus érzésnek, valami eksztatikus elragadtatásnak. Így szállt le a
                        ragyogó ég, fekete felhők közt, a régi szentekhez.
                </p>
				<p>
                    De hamar fölülkerekedett benne a megfigyelés szenvedélye.
                        Konstatálta, hogy a leereszkedő csillogás kemény és domború. Olyan, mint egy
                        óriás konvex üvegfelület. Természetesen nem érinthette meg, de maga a fény
                        mutatta a keménységet. S ekkor támadt föl Schulbergben először a gondolat,
                        hogy lencse alatt van, éspedig a kronomikroszkóp lencséje alatt.
                </p>
				<p>
                    De ezt talán szubjektív lázálomnak, fantasztikus ötletnek is
                        lehetne gondolni. Ez a könyv nem fantasztikus regény, s nem célja
                        összefüggéstelen tényekkel ejteni bámulatba olvasóit. Szerencsére az írónak
                        egyéb források is állanak rendelkezésére, mint az Örök Harc planétájáról
                        való néhány feljegyzés. Abban a palackban, melyben ezek a följegyzések a
                        világűr tengerén át földünkre kerültek, s melynek tartalma jelenleg itt
                        hever asztalomon, Schulbergnek és a történet néhány más szereplőjének
                        jegyzetein kívül helyet foglaltak a Kis Föld alkotójának, a tragikus végű
                        tudósnak jegyzetei is. Ezek az előbbieket több tekintetben kiegészítik és
                        megvilágítják.
                </p>
				<p>
                    Mindezeket egybevetve meg lehet állapítani, hogy a Kis Föld -
                        vagy, mondjuk, a végtelen sorozat Kis Földek egyike, amelyről Schulberg
                        Elzának beszélt - csakugyan azonos az Örök Harc planétájával, amelyen
                        Schulberg, Elza és Kamuthyné éltek. Ezt az egész világot nem az Isten
                        teremtette, hanem a modern ember, a modern ész ereje hozta létre. Meg lehet
                        állapítani azt is, hogy a különös felhő, amelynek egyik nyúlványa csillogó
                        üvegfelülettel ereszkedett Schulberg fölé, nem egyéb volt, mint maga a Kis
                        Föld alkotója, a tudós, aki, mint Schulberg megsejtette, a
                        kronomikroszkóppal kezében hajolt a számára mikroszkopikus kicsiségű világ
                        fölé.
                </p>
				<p>
                    Hogyan jutottak a Kis Föld alkotójának írásai a Kis Föld
                        lakóinak írásaival ugyanazon nagyságban, egyazon palackba (vagy inkább
                        dobozba), s hogyan jutott ez a doboz szokatlan éteri utazás után földünkre:
                        erről talán leginkább adhatnak sejtelmet maguk a mesterséges égitest
                        alkotójának jegyzetei, melyekből néhány szemelvényt e történet függeléke
                        gyanánt szükségesnek látszik még idecsatolni.
                </p>
				<p>
                    “...Ma érkeztem a Kis Földre. Az átkelés simán ment, úgy,
                        ahogy terveztem. Miután számításaim szerint a Kis Földnek a M...-hegy déli
                        csúcsát kellett súrolnia, e csúcshoz utaztam, ahonnan aeroplánon
                        szándékoztam a miniatűr bolygó közelébe férni. Az aeroplánra nem volt
                        szükség. A mesterséges égitest oly közeljött, hogy az átkelés a hegycsúcs
                        talajáról is végrehajtható volt. Először műszereimet és élelmiszercsomagomat
                        dobtam át a kis planéta vonzáskörébe, azután magam vettem az ehhez szükséges
                        lendületet. Sikerült a kellő másodpercben átvetni magamat jói megkapaszkodva
                        a Kis Föld szikláiba és meredekeibe. Pár másodperc alatt már messze jártunk
                        az űrben, kicsiségünk miatt rövid idő múltán már a legjobb földi látcsövek
                        sem tudtak volna bennünket utolérni.
                </p>
				<p>
                    ...Itt vagyok hát, túljutva nemcsak földi hazám vonzáskörén,
                        hanem a földi érdekek, harcok és babonák rettenetes körén is, mely már-már
                        hálójába vont, és szétzúzással fenyegetett... Tudom, hogy amit tettem,
                        egyenlő az öngyilkossággal. Öreg testem nem bírná a kalandot és
                        megerőltetést, még ha élelmem és levegőm elég volna is, hogy életemet
                        egynéhány hónapig eltengessem. Így valószínűleg csak hetekről lehet szó. De
                        ez elég. Az űr magányát és sivárságát úgysem állnám ki soká. A földön pedig
                        úgyis csak az öngyilkosság volt hátra számomra.
                </p>
				<p>
                    Mielőtt meghalnék, látni akartam még egyszer alkotásomat, a
                        Kis Földet. Utoljára az üstökös bűnlajstromán szerepelt, áradások és
                        légörvények s egyéb kisebb-nagyobb károk és változások közt... A nevezetes
                        üstökös bűnlajstromán, amely elvitte és visszahozta... A közbeeső idő alatt,
                        számításaim szerint, hatalmas fejlődésen kellett átmennie. Talán eljutott az
                        emberig, s megkezdte a világtörténetet. Nem hevít az a vulgáris kíváncsiság,
                        mely fajunk múltját vagy jövőjét szeretné fürkészni, mint egy kicsinyített
                        mintán. De szeretném kísérletem főbb eredményeit levonni s lehetőleg közölni
                        is a tudományos világgal. E célból a következő műszereket hoztam
                        magammal:
                </p>
				<p>
                    1. a kronomikroszkópot, mely a megfigyelést lehetővé
                        teszi;
                </p>
				<p>
                    2. fényképezőgépet nagyítószerkezettel;
                </p>
				<p>
                    3. egy ballisztikus készüléket, amely képes lesz jegyzeteimet
                        dobozba zárva meghatározott szög alatt a világűrbe röpíteni, legyőzve a Kis
                        Föld gravitációs vonzását (amihez valóban igen csekély erő elégséges). A
                        kellő s mindig könnyen kiszámítható szög pontos beállításával sikerülni kell
                        lövedékemet oly irányban indítani útnak, melyen (ha kozmikus erők ki nem
                        térítik pályájából) okvetlenül a naprendszer földjének (az úgynevezett Nagy
                        Földnek) felületére kell csapódnia.
                </p>
				<p>
                    ...Megkezdtem megfigyeléseimet.” (Itt tudományos észleletek
                        következnek, melyeket e helyen nincs terünk ismertetni. Azután így
                        folytatja): “Természetesen nem mellőzhettem vizsgálataimban a Kis Föld
                        emberi faunáját sem, mely a mienkhez hasonló kultúrát tudott e csöppnyi
                        területen kifejleszteni. A mikroszkopikus ember is társas lény, aki, úgy
                        látszik, a hangyáéhoz hasonló tökéletes társadalmi szervezetet épített
                        föl... Tömegmozdulataik céltudatosak és fegyelmezettek. Haditechnikájuk
                        valóban bámulatos, ámbár meg kell jegyezni, hogy műszereimnek bolygójukra
                        való lezuhanása, s nekem magamnak minden egyes óhatatlan mozdulatom több
                        egyedüket pusztítja el, mint hadseregeik legbámulatosabb teljesítményei.
                        Jelenleg földjükön jelenlétem miatt, minden fegyelem fölbomlóban van.
                        Egyéneiket kevésbé tudtam megfigyelni, ezekből naponta generációk pusztulnak
                        el, s a kronomikroszkóp nem tudja szavaikat s cselekedeteik indokait
                        utolérni. De sikerült fölfedeznem s mikroszkopikus kicsiségéből
                        fényképezőgépem segítségével fölnagyítanom egynéhány írást és jegyzőkönyvet,
                        melyekben e kicsi lények némelyike pár órányi sorsát (ami náluk persze
                        éveknek felel meg) följegyezte. E nagyított fotografikus másolatokat
                        idecsatolom.”
                </p>
				<p>
                    (Itt következnek Schulberg jegyzetei, melyeket már mint
                        fogoly, a kórházban vetett papírra; s még néhány napló és levél a kicsiny
                        emberek tollából. - Ezután még néhány sor, ideges, alig olvasható írással,
                        két-három egymás után következő napról):
                </p>
				<p>
                    “...Élelmiszerem elfogyott, s napjaim meg vannak számlálva. A
                        Kis Föld növény- és állatvilága alig ad annyi táplálékot, hogy pár órával
                        nyújtsa életemet. Főleg a szomjúság gyötör: folyóikat kiittam, s tengereik
                        nem üdítenek.
                </p>
				<p>
                    ...Egy puhazöld hegyre hajtom fejemet, már nagyon gyenge
                        vagyok. Bordám alatt valami kemény és éles törmelék gyötör (talán egy város
                        fellegkarcolóinak betonromjai); de annyi erőm sincs, hogy fekvésemet
                        változtassam. Vajon él-e még valaki a mikroszkopikus lények közül, akik ezt
                        a csöpp planétát benépesítették?
                </p>
				<p>
                    ...Rémálmokból ébredek, közömbös csillagok alatt. Egy hitvány
                        világ istene voltam, s éhen kell vesznem teremtményeim közt.
                </p>
				<p>
                    ...A Kis Föld szinte teljesen kihalt már. Egyedül vagyok a
                        sivár, végtelen űrben. A levegő is kimerült... fulladozom.”
                </p>
			</div>
		</body>
	</text>
</TEI>