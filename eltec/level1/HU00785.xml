<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00785" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A barátfalvi lévita</title>
				<author ref="viaf:59084200">Jókai Mór (1825-1904)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">33757</measure>
				<measure unit="pages">80</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A barátfalvi lévita</title>
					<date>2003-06-12</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00700/00785"/>
					<respStmt>
						<resp>Original Electronic Edition</resp>
						<name>Mészáris Atilla</name>
						<name>Pétery Kristóf</name>
						<name>Kiss András</name>
						<name>Király Péter</name>
					</respStmt>
					<bibl type="printSource">
						<title>A barátfalvi lévita</title>
						<author>Jókai Mór</author>
						<pubPlace>Budapest</pubPlace>
						<publisher>Arcanum</publisher>
						<date>2001</date>
						<ref target="https://mek.oszk.hu/00700/00785"/>
					</bibl>
				</bibl>
				<bibl type="firstEdition">
					<title>A barátfalvi lévita</title>
					<author>Jókai Mór</author>
					<date>1898</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2021-07-02"/>
		</revisionDesc>
	</teiHeader>
	<text>
		<body>
			<div type="chapter">
				<head>
                   Előszó
                </head>
				<p>Most harmincnyolc esztendeje, hogy az „Elátkozott család” című regényemet az
                    olvasóközönség elé bocsátottam befejezetten, de mégis befejezetlenül. Annyiban
                    egész volt a történet, hogy a vezéreszme kiszenvedett benne, az ellentétek
                    összesimultak, átokmondó és átokviselő együtt bukott el, s együtt megnyugodott;
                    de fönnmaradt a rejtély: mi lett a regény fiatal hőseiből, akik eltűntek,
                    családjukra nézve meghaltak, s akiket aztán egy harmadik halálra keres – s
                    akinek arra nagyon erős oka van.</p>
				<p>Azon művem utószavában azt ígértem, hogy majd megírom én ennek a rejtélynek a
                    kibonyolítását egy újabb regényben, aminek a címe: „A barátfalvi lévita.” A
                    befejezett regény annyit fecseg ki a titokból, hogy a kalandorhős valahol a Bükk
                    rengetegeiben él elrejtőzve, mint lévita.</p>
				<p>Azóta én folyvást viselem ennek a regénynek a tárgyát, mint Jupiter viselte a
                    fiát, Bacchust, a testében (hohó! ne kezdjük olyan magasan!), mint rossz adós a
                    váltóóvást a zsebében, anélkül, hogy az adósságom leróttam volna.</p>
				<p>Nagyobb adósságaim voltak, azokat kellett lefizetnem. Irányregények, négy-öt
                    kötetesek. Kedvenc eszméim, amikbe szerelmes voltam, aztán meg egyéb certa quoniam.
                </p>
				<p>Most azután elkövetkezvén a karácsony hava, ismét elővesz a
                    lelkiismeret-furdalás: számadásrendezés. Kinek tartozunk még? Minden
                    adósságunkat tisztáztuk már? Nincs már semmi gondunk? Rábízhatjuk egészen a kis
                    Jézuskára, hogy aggassa tele a karácsonyfát annak az ártatlan léleknek gyermeki
                    örömére, aki még hisz, szeret és remél: – többet nem tud.</p>
				<p>Azt kérdezi tőlem a minap (nyomtatott levélben) egy írópajtásom, hogy mondjam meg
                    neki, mikor volt a legboldogabb karácsonyom életemben, s mi volt annak az
                    okozója? Azt hiszem, hogy mind az ezer fölszólításra azt a választ fogja kapni:
                    „amikor az anyám karján ültem, s vártam, hogy az angyal mikor csönget. Kinyílik
                    az ajtó, tündöklik a karácsonyfa, s én megtudom, hogy mit hozott nekem a kis
                    Jézus”. Mindenki ugyanezt felelheti arra, nem mást.</p>
				<p>De én nem így felelek rá. Nálunk nem csináltak karácsonyfát, betlehemet sem
                    mutogattak; puritán szokásokat tartottunk. Nekem a legboldogabb karácsonyom volt
                    1848-ban.</p>
				<p>Útban voltam; világosan szóljunk: futottam. Kergettek. A hátam mögött villogott
                    az ég, nem villám volt, hanem ágyúlobbanás, vert sereg utóhada védte a
                    visszavonulást. Fejem fölött károgtak a hollók, varjúk; azt mondták, rám várnak,
                    vagy hogy nem kár értem, nem értettem egészen. Az út rögös volt, a hó csak
                    szállingózott. A szekérnek nem volt ernyője, s rajtam csak egy karbonári
                    felleghajtó, köröskörül sík pusztaság, aztán madárfagyasztó hideg, amilyen azóta
                    soha. Ami rajtam volt, az volt az enyém. A szállás, ahova az éjszaka betérített,
                    fűtetlen szoba volt, a vendégség fekete kenyér és szalonna, fagyos: – az ágy
                    földre vetett zsuppszalma, melyben az egerek cincogtak éjszaka, reggelre az
                    ivópoharamban jéggé fagyott a víz; fölébresztett a megzörrenő ablak, ágyúdörgés
                    kopogtat: „odább, odább”. A ködtől nem látszik a vidék. A ködtől nem látszik a
                    remény!... De mellettem volt a szép, ifjú feleségem, aki szeretett, s minden
                    nyomort, búbánatot megosztott velem... Ez volt az én legboldogabb
                    karácsonyom.</p>
				<p>Ez az oka, hogy így karácsony táján elővesznek azok a nyugtalankodó érzések,
                    amikről nem tudja az ember, hogy mit akarnak, biztatnak-e? vádolnak-e? valamire
                    visszaemlékeztetnek-e? vagy talán valamit visszakívánnak-e? Fájnak-e vagy
                    jólesnek? Most is olyan köd előttem, mint akkor.
                </p>
				<p>Az ilyen kedélybizsergésben jut eszembe az 1858-ból fönnmaradt adósság: az
                    olvasónak megígért regény. Itt élt az azóta folyvást, mint a fába nőtt béka, a
                    fejemben, hozzuk napvilágra, hátha még megél?</p>
				<p>Minthogy azonban a mai napok olvasóiról bajos föltennem, hogy emlékeznek a
                    harmincnyolc év előtt olvasott regényemre, jobbadán még nem is születtek akkor,
                    annálfogva legyen megengedve nekem, hogy ezen regényben a megelőző történetből
                    itt-amott az elszakadt fonalakat a régivel összekötögessem.</p>
				<p>Üdv az olvasónak!</p>
				<p>1896. december 14.</p>
				<p>
                    Jókai Mór
                </p>
			</div>
			<div type="chapter">
				<head>
                    A böjtösebéd</head>
				<p>Karácsony előtti pénteknap volt.</p>
				<p>Ezt azon időkben nagyon meg szokták ünnepelni Miskolc városában.</p>
				<p>A három római katolikus templom tornyaiban, egymást fölváltva, zúgnak az
                    ájtatosságra hívogató harangok. Hogy a reformátusok és evangélikusok
                    templomainak tornyaiban nem zúgnak, arra azoknak harminchárom okuk van. Az első
                    az, hogy nincs harangjuk. Tornyuk sincsen; templomuk is csak egy van, fönn az
                    Avas hegytetőn; régi erős építmény; nem messze tőle egy torony, de ez csak
                    ellenséget megfigyelni való őrtorony. Csak ötven esztendővel később épült az a
                    mostani város közepén.</p>
				<p>De vármegyeháza már volt; szép emeletes épület, abban lakott az első alispán. A
                    másodalispán a saját nemesi salva guardiájában rezideált.</p>
				<p>Városháza még nem volt. A bíró a saját házában tartotta a hivatalát, amire könnyű
                    volt rátalálni az ajtaja mellé kitett kalodáról.</p>
				<p>A vármegyeházánál kék mundéros hajdú strázsál kivont karddal, alá s fölé
                    sétálgatva a hosszú kapu alján végignyújtott gyalogjárón. Valahányszor a kapuhoz
                    kerül, kidugja rajta a fejét.</p>
				<p>Mikor aztán egyszer megint kikukkant a kapuajtón, jó szerencse, hogy ki nem
                    szúrta a szemét annak a belebotló alaknak, akinek a háromszögletű kalapjával
                    összeütötte a csákóját.</p>
				<p>– Holberdó! Ki vagy, ha Istentől vagy?</p>
				<p>A jövevény csakugyan megijedni való figura volt. Olyan magas, mint az
                    ótestamentumi Góliát; a háromcsücskéjű kalap egész a szeméig lenyomva, a hosszú
                    bő fekete köpönyeg pedig az orra hegyéig átvetve.</p>
				<p>– Pardon! – dörmögé az a köpönyeg alól.</p>
				<p>– Semmi pardon! Mi van az alatt a köpönyeg alatt?</p>
				<p>A magas úrnak szét kellett tárnia a köpönyegét, hogy fölfedezze az alakját.</p>
				<p>S a fegyveres őrnek bizony elég sok fölfedezésre méltója akadt.</p>
				<p>– Micsoda hacuka! Milyen habdák! Pulider meg nincs? Hát ebben a bőrtokban mi
                    van?</p>
				<p>– Vadászpuska.</p>
				<p>– Hát nem tudja az úr, hogy puskával nem szabad a vármegye házába belépni? Ide
                    vele!</p>
				<p>S a látogató úrnak meg kellett engednie, hogy a strázsa elvegye a vállára
                    akasztott puskát; akkor aztán a fegyverzet kiegészítő részét, a vadásztáskát is
                    odaadta neki; de még a köpönyegét is rábízta; azokat mind egy szegre fölakasztá
                    a rendnek éber őre.</p>
				<p>Akkor kérdé, – hogy „hová igyekezik az úr?”</p>
				<p>– A vicispánhoz. Hol a szállása?</p>
				<p>– No né, a bolond? Hát már most én tudjam, hogy hol a vicispánnak a szállása?</p>
				<p>– Hát nem tudja kend?</p>
				<p>– Hiszen kettő van. Első vicispán meg második vicispán, az egyik itt lakik, a
                    másik amott.</p>
				<p>– Hát az első vicispáné.</p>
				<p>– No már azt megmondhatom. No hát úgy beszéljen az úr. Szóbul ért az ember. Hát
                    csak itt menjen be ezen a grádicson, azután végig a folyosón, mindjárt rátalál
                    az ajtajára.</p>
				<p>– Numeró hány?</p>
				<p>– Nincs itt semmi numeró, csak a szag után induljon az úr; amely szobaajtón
                    keresztül fenyőmag-füst illamlik kifelé, az az első vicispán kvártélya.</p>
				<p>(Az a fenyőmag-füst a parasztbűz elölésére való.)</p>
				<p>Az idegennek látszó s a kiejtéséről még inkább hallatszó úriember sietett föl a
                    lépcsőkön, két fokot lépve át egyszerre; csakugyan rátalált az igazi ajtóra,
                    melyre kívülről a statárium volt kiszögezve. Benyitott rajta. Az előszobában nem
                    talált senkit. Hosszú falócák voltak a fal mellett kikopva a rajta üléstől, a
                    fal elég barna a hozzátámaszkodástól. Itt uralkodik a fenyőmag-füst illata.</p>
				<p>Onnan benyitott egy másik szobába. Ott sem volt senki. Az ablaknál volt két
                    íróasztal, négy székkel. Nagy álom kalamárisok rajta, fa porzótartókkal, nagy
                    ollókkal, amik lánccal voltak odakötve az asztal korlátjához, hogy valaki el ne
                    vihesse. A padló szép tarka a tintacsöppektől. Ezt a szobát dominálja a
                    dohányfüst aromája.</p>
				<p>Még beljebb hatolt egy harmadik szobába. Az már terem volt nyitott almáriumokkal,
                    amik tele voltak akták csomagaival, súlyos pandektákkal, középen egy hosszú,
                    zöld asztal, a mellett tizenhárom bőrszék. Ebben a teremben az ócska papiros
                    doha előkelősködött.</p>
				<p>A harmadik teremben sem talált senkit.</p>
				<p>No innen ugyan mindent ellophatnának.</p>
				<p>Ha ugyan akadna olyan bolond tolvaj, aki ezt a mindent ellopja.</p>
				<p>A szomszéd teremből végre emberjelző neszt hallott: tányércsörömpölést.</p>
				<p>Oda is benyitott. Ott már kellemes illat fogadta: az ecettel volt kifüstölve.</p>
				<p>A pohárszékek, almáriumok, tányértartók elárulták, hogy az az ebédlő. De még
                    inkább a hosszú asztal középen, mely végig volt terítve fehér sávolyos
                    abrosszal, de teríték csak egyetlenegy volt rajta: az asztalfőn; két
                    ezüsttányér egymásra téve, mellette ezüstnyelű kés, villa, kiskanál, nagykanál,
                    merőkanál, sótartó, borstartó és egy aranyozott ezüstpohár.</p>
				<p>Az asztalnál egy hajdú serénykedett, kék mundérban, zöld zsinórral, sárga
                    pitykékkel, piros nadrágban, sárga csizmában; a haja fekete volt, hátul copf van
                    fonva, a bajusza is fekete, hegyesen előre viaszkolva.</p>
				<p>– Az első vicispán urat keresem! – sietett az idegen úr idejöttét igazolni a
                    rábámuló hajdú előtt. – Jelentsen be nála.</p>
				<p>– A tekintetes első vicispán úr templomban van áhítatoskodni.</p>
				<p>– Hát a vicispánné?</p>
				<p>– A tekintetes vicispánné asszony pedig nem lakik a vármegyeházán, hanem otthon a
                    domíniumán, a saját kastélyában.</p>
				<p>– Valami kancellistája vagy szekretáriusa csak van a vicispánnak, akivel beszélni
                    lehet.</p>
				<p>– Igen is van négy patvaristája, de azoknak ma, ünnep lévén, vakációjuk van,
                    otthon ebédelnek a mámijaiknál.</p>
				<p>– Hát akkor majd megvárom a vicispán urat, amíg a templomból hazajön.</p>
				<p>Azzal nem várva a „tessék”-et, elhelyezé magát a nagy bőrkanapén, a két lábát
                    szétnyújtva a kappenstiblikkel.</p>
				<p>– Az én nevem báró Kadarkuthy Viktor.</p>
				<p>– Az én nevem pedig János.</p>
				<p>A hajdú azt hitte, hogy így illik az.</p>
				<p>– Ne hát hallja kend, János, mindig ilyen átkozott hideg van a vicispánnak a
                    szobáiban, mint most?</p>
				<p>Azok még aznap nem voltak befűtve, s a báró sajnálta már nagyon, hogy a
                    köpönyegét odalenn hagyta az őrszobában.</p>
				<p>– De majd mindjárt meleg lesz itt, csak a rabok feljöjjenek.</p>
				<p>S nemsokára hallatszott a csörömpölés, amit a rabok a lábukra kovácsolt
                    harminchárom fontos vasakkal eszközölnek, s az első dörömbölés az ebédlő
                    kályhájában.</p>
				<p>Kívülről fűtöttek minden kályhát, mit a folyosóról, mit a konyhából: az volt az
                    igazi uraság.</p>
				<p>Az a kemence valódi osgyáni gelencsérremek volt, felül nagy római urnával. Elfért
                    benne egyszerre egy fertály öl fa.</p>
				<p>A János hajdú elővett a szekrényből egy mázos fazekat, aztán meg egy
                    cinkanalat.</p>
				<p>Mindjárt megmagyarázta a dolgot a báró úrnak.</p>
				<p>– Mert hát, tetszik tudni, ennek a kályhának az a virtusa, hogy amikor
                    belegyújtanak, akkor egy darabig füstöl, de csak addig, amíg a fa jól lángra nem
                    kap. A tekintetes vicispán úr osztég nem szereti a kályhafüstöt. Azért nekem
                    mindig ki kell ókumlálni, hogy melyik hasadékon füstöl a kályha, azt azután én
                    nagy hirtelen bekenem ezzel a szilvalekvárral: ez arra való. De hát minden
                    fűtésnél más-más hasadékon füstöl. Ahun van ni! Nem mondtam? Most meg éppen a
                    tetején füstöl.</p>
				<p>Azt azután egy székre fölhágva kellett elfojtani, amit János hajdú csakugyan a
                    lekvárba mártott cinkanál nyelével eszközölt ki. Akkor aztán ropogott, pattogott
                    a tűz a kályhában.</p>
				<p>Egy kis füstszag mégiscsak maradt a szobában.</p>
				<p>Ezen pedig akképp segített a János, hogy egy megtüzesített vaslapátot hozott be,
                    s arra porrá tört cukrot hintett: azzal tömjénezte be az ebédlőt.</p>
				<p>A báró kezdte már érteni, hogy miért kell az első vicispán lakására a szagáról
                    rátalálni.</p>
				<p>– No most mindjárt jön a tekintetes vicispán úr a templomból – mondá János. –
                    Hallom a minoriták kis tornyából a csengettyűszót. Vége lesz a misének. Csak
                    tessék addig itt mulatozni.</p>
				<p>Azzal kivitte a vaslapátot, az a konyhába való, s magára hagyta a látogatót.</p>
				<p>A báró följegyezte magának azt a nagy bizalmat a cseléd részéről, aki őt, az
                    először látott idegent magára meri hagyni ennyi ezüstneművel.</p>
				<p>Ebbeli büszkeségében aztán egészen elbízta magát. Megnőtt a taraja, ahogy a német
                    szólásmód tartja.</p>
				<p>Odaállt az ebédlői nagy tükör elé, aminek a rámája is csupa tükör volt, csupa
                    köszörült üvegből, s végignézte magát. Igazán volt miben gyönyörködnie!</p>
				<p>Ha egy kicsinyt meggörbítette a nyakát, hát még az arcát is megláthatta a
                    tükörben, különben az arca már a tükörráma cikornyái között sokszorozódott.</p>
				<p>A pofa impertinens szőke volt, olyan serte hajlamokkal bíró hajjal, hogy azt
                    hátul sehogy sem lehetett becsületes copfba csavarintani, mindenfelé álltak ki a
                    szálak a hajtáskából, úgy végződvén a záró máslinál, mint egy elnyűtt meszelő; a
                    két halántékot fedő hajbodrok pedig, amiket úgy hívtak, hogy „vuklik”,
                    valószínűleg régen nem lévén fölsütve, kiegyenesültek, és meredtek
                    szerteszéjjel. Az arca rosszul volt borotválva és összemetélve; ez bizonyosan
                    saját munkája volt, hanem egy nagy vágás a szem végétől a száj szegletéig, az
                    idegen manupropria lehetett rajta. A világosszőke hajszínnel diszharmóniában
                    álltak a szúrós fekete szemek, szőke pillákkal környezve s lilaszín karikákkal
                    körülfogva. Bajusza egy csöpp sem volt, amire pedig nagy szüksége lett volna
                    vastag, duzzadt ajkainak, amik valóságos vadállati kifejezést adtak az arcának.
                    Az álla messze előrenyúlt, két szakaszra válva, s az egyik részéből nagy
                    bibircsók meredt elő, az az egy volt szakállal ellátva.</p>
				<p>S ennek a fizimiskának a kiegészítéséül még valami olyan
                    idegen szabású öltözetet viselt, amilyent soha a magyarok nem láttak (sem
                    itthon, sem Bécsben, ahová nagyon sokat jártak). Valamikor meggyszínű
                    bársonykabát, nagy lapos aranygombokkal, megkopva, megtükrösödve, színehagyott
                    tarka hímzésekkel az elején; mellénye combig érő, virágos selyem, elöl kiforduló
                    drága, de bepiszkolt csipkefodrokkal. Valamikor sárga szarvasbőr nadrágján sötét
                    zsírfoltok. A franciák ez időben buggyos, sok ráncú „culotte”-ot viseltek, a
                    lábszáron selyemharisnyát és csatos cipőt. Ez pedig végezte mindezt egy
                    lovászmesterre szabott, tűrt szárú lovagcsizmával, amire hosszú nyelű sarkantyúk
                    voltak szíjjal fölkötve.</p>
				<p>Félrehúzta a száját a tükörbe nézve.</p>
				<p>– Elég cudar vagy, ugye? – dörmögé. – Az a jó.</p>
				<p>Nagyon meg volt elégedve magával.</p>
				<p>Egyedül maradván, elkezdett alá s föl sétálgatni a teremben. Végtül végig mérte
                    nagy léptekkel.</p>
				<p>Az első sétánál tizenhárom volt a lépés a terem egyik ajtajától a másikig; az
                    utolsónál már csak tíz. Minden tournál belenézett a tükörbe.</p>
				<p>Egyszer aztán azon kezdte magát észrevenni, hogy izzad a homloka.</p>
				<p>A nemrég oly farkasordító módon hideg terem kegyetlenül be vot fűtve. A rabok
                    ugyancsak bepörnyeztettek.
                </p>
				<p>Ez meg már nagyon is sok a jóból.</p>
				<p>A János hajdú mondhatná már nekik, hogy ne fűtsenek többet. Hanem a János hajdú
                    nem mutatta többé magát.</p>
				<p>S a rabok még egyre zuhogtatták onnan kívülről a hasábfákat a kályha
                    oldalához.</p>
				<p>A báró rászánta a fejét, hogy maga megy ki a folyosóra, ráparancsolni a rabokra,
                    hogy hagyják már abba a pokolban teljesítendő munkájukat.</p>
				<p>Az ebédlő ajtaján kimehetett, hanem a tanácsterem ajtaját már alaposan bezárva
                    találta maga előtt.</p>
				<p>Ahá! A János hajdú nem olyan együgyű fickó, mint amilyennek látszik: ha a
                    vadidegen látogatót egyedül hagyta az étkezőteremben azzal a sok ezüstneművel,
                    volt ahhoz való esze, hogy a következő szobának az ajtajában kétszer ráfordítsa
                    a kulcsot, hogy az el ne illanhasson onnan.</p>
				<p>Ez már aztán dühbe hozta a bárót.</p>
				<p>Hogy őt a hajdú ide bezárta. Hát fölteszi róla, hogy ő tolvaj. Elkezdett az ajtón
                    dörömbölni a két öklével meg a sarkaival. Mindhiába. Még két szoba volt azon
                    túl, senki sem hallotta sem a zuhogást, sem a káromkodást. Az ablakok a rabok
                    udvarára nyíltak, s azok annál jobban fűtöttek, minél inkább kiabált rájuk az
                    ablakon keresztül.</p>
				<p>Az ablakokat pedig nem lehetett kinyitni, mert azok kulcsra jártak.</p>
				<p>A szobák levegője a gőzfürdő hőmérsékletével kezdett vetekedni.</p>
				<p>A báró kínjában minden okiratos almáriumot fölnyitogatott, hogy azokból csaljon
                    elő egy kis hideg levegőt. Az ugyan dohos volt, de mégis enyhített. Aztán
                    egynémely aktának a címzetéből megtanulta, hogy az első vicispánnak a neve
                    Thomasius de Dédes, de eadem et Sajó-Balaton; a címe pedig „perillustris et
                    generosus vice comes”. (Amit eddig nem tudott.)</p>
				<p>Azután levetette a bársonyfrakkját meg a hosszú selyemmellényét, hogy a hőséget
                    elviselhesse. Olyan veres volt már az arca, mint a főtt rák.</p>
				<p>Végre kulcsot hall nyikorogni az ajtózárban.</p>
				<p>Odarohant dühösen, elszánva, hogy a János hajdút menten agyonüti, amint keze
                    ügyébe kerül.</p>
				<p>Nagyot bámult aztán, mikor az ajtó kinyílt, s nem a Jánost látta maga előtt,
                    hanem egy másik hajdút. Amannak fekete volt a haja, hegyes a bajusza, ennek meg
                    fehér a haja, csavarintott a bajusza; de sűrű fekete szemöldökű, hosszúkás,
                    csutora alakú ábrázata.</p>
				<p>– Hát kend nem a János?</p>
				<p>– Nem ám. Én a Tamás vagyok. De hát az úr kicsoda? Hogy kerül ide?</p>
				<p>– Én báró Kadarkuthy vagyok. A vicispán urat keresem, s a gazember hajdú, a János
                    rám zárta az ajtót, s rám fűttette a kályhát.</p>
				<p>– Az ám. A János a fűttettő hajdú, én meg a szellőztető hajdú.</p>
				<p>– No hát szellőztesse ki íziben ezt a Sidrák-Mizsák-Abednegó kemencéjét.</p>
				<p>Tamás megcselekedte, nála volt az ablakzár generáliskulcsa.</p>
				<p>Kitárta az ablakokat. A betóduló hideg légtől a szobában levő párázat egyszerre
                    hókristállyá alakult.</p>
				<p>A báró odaállt az ablakba azon nekivetkőzötten.</p>
				<p>– Ne álljon az úr az ablakba, mert csúzt kap.</p>
				<p>– Nem kell locsogni. Én jeges vízben fürdöm. Nem árt meg semmi.</p>
				<p>Hát a Tamás hajdú nem szólt többet, hanem átment az ebédlőből a többi szobákba is
                    kinyitogatni az ablakokat. Itt ez a szokás. Először kegyetlenül befűtenek,
                    azután kinyitogatják az ablakokat. Van a vármegyének fája elég.</p>
				<p>Ekkor azután jól kihűtőzvén, eszébe jutott a bárónak, hogy felöltse ismét a
                    levetett öltönydarabjait; a mellénnyel hamar elkészült; hanem annak az átkozott
                    bársony szárduthnak olyan szűkek az ujjai, hogy annak a fölhúzásához segítség
                    kell, hogy az ember a csipkefodros karelőjét keresztülfúrhassa rajtuk.</p>
				<p>– Héj, Tamás! – kiabált a báró.</p>
				<p>Nyílt az ajtó, belépett rajta valaki.</p>
				<p>– Adja kend föl rám azt a szárduthot.</p>
				<p>Megtették neki ezt a szívességet.</p>
				<p>Csak azután, hogy belevonaglotta magát a szűk felöltőjébe, kezdte kontemplálni,
                    hogy ez az ember megint nem az előbbeni ember. Az arca ugyan nagyon hasonlít
                    amazéhoz, csakhogy a megcsavart bajusz helyett ennek kurtára nyírott bajusza
                    van; aztán nem is aranypitykés kék mundért visel, hanem skófiummal kivarrott,
                    rókamálas kancamentét és zöld csizmát.</p>
				<p>– Nem a Tamás? – hebegé zavarodottan.</p>
				<p>– De Tamás vagyok. Dédesy Tamás vicispán, szolgálatjára.</p>
				<p>– Ah! Mille pardon! Én stokfis! A nevem báró Kadarkuthy Viktor. De hogy
                    engedhettem meg, hogy a kabátomat fölsegítse?</p>
				<p>– Örültem, hogy szolgálatjára lehettem a báró úrnak.</p>
				<p>– Ördög vigye ezt a nagy hasonlatosságot! Nem fogok sokáig alkalmatlankodni. Csak
                    egy kérdést akarok intézni a tekintetes vicispán úrhoz.</p>
				<p>– Ex offo?</p>
				<p>– Igen is. Hivatalos kérdést.</p>
				<p>– Akkor tessék azt elhalasztani. Ma szent karácsony péntekje van, s ezen a napon
                    délelőtt semmiféle hivatalos aktusra nem reflektálok.</p>
				<p>Kadarkuthy Viktor bosszús gesztusokat csinált kezével, lábával:</p>
				<p>– Ezt én nem értem! Igazán nem értem.</p>
				<p>– Keresztény római katolikus az úr? – kérdé komoly benevolizáló arccal a
                    vicispán.</p>
				<p>– Mit tudom én? Azt sem tudom, az apám megkereszteltetette? Az apám ateista volt:
                    – manichéus.</p>
				<p>– Ismertem.</p>
				<p>– No, akkor engem is ismer a vicispán úr. Én pedig szabadkőműves vagyok.</p>
				<p>– És így meg sincs bérmálva a báró úr?</p>
				<p>– Az már igen; valahány pap keze ügyébe kaphatott, az mind pofon ütött, s
                    elnevezett Cacusnak, Lycaonnak, Sénakéribnek.</p>
				<p>– És így meg sem gyónt a báró úr soha.</p>
				<p>– Ugyan mit gyóntam volna meg? Hisz nekem az egész tízparancsolat abszurdum. Soha
                    meg nem tudom bocsátani a kereszténységnek, hogy a szép Vénus-szobrokat
                    eltávolította az oltárokról, s mást tett a helyükbe.</p>
				<p>– Ne beszéljünk hát erről – mondá a vicispán. – Kettőnk között ég és pokol a
                    különbség. Minthogy azonban én igazhitű keresztény katolikus vagyok, akinek a
                    vallási konvikciója tiltja, hogy nagy ünnepnap délelőttjén hivatalos kauzában
                    korrespondeáljon, de amellett az ősmagyar regulát is tartom, melynél fogva ebéd
                    idején érkezett vendéget megmarasztalni kötelesség: annálfogva meginvitálom a
                    báró urat, hogy foglaljon helyet az asztalomnál; vegyen részt frugális
                    ebédemben, s asztal felett mondja el előttem az egész kauzát, melyben
                    intervenciómat kívánja; ebéd után majdan megadom rá az indorzátát.</p>
				<p>Kadarkuthy Viktor meghajtotta magát, elfogadta a meghívást.</p>
				<p>A vicispán intett a Tamás hajdúnak, aki már az ura szemöldökének a beszédjét is
                    értette, sietett a vicispán terítéke mellé még hasonló ezüsttányérokat
                    elhelyezni a többi szükséges étszerekkel. Az mind ősökről maradt antik volt.</p>
				<p>– Még egy besteket tegyen kend oda az asztal végére.</p>
				<p>– Ezüstöt?</p>
				<p>– Nem. Jó mély cseréptányért tegyen neki, mert annak a vendégnek jó appetitusa
                    fog lenni.</p>
				<p>Ezalatt a másik hajdú is bejött; az meg a szalvétákból kétlábú csókákat formált
                    ki, s minden tányér mellé egy formásan összefonott süteményt helyezett el, amit
                    a magyarok perecnek hívnak, a németek pedig heilige striclinek. Kemény az, mint
                    az elefántcsont.</p>
				<p>Az asztal körüli szolgálatot állandóan két hajdú teljesíté, pedig csak két úr
                    volt. De jött egy harmadik is.</p>
				<p>– Hívja kend be a Matust – mondá a vicispán a Tamás hajdúnak, míg a János hajdú
                    kivitte a levesestálat a konyhába.</p>
				<p>Az öreg hajdú behozta az új vendéget. Egy kicsit taszigálni kellett az öklével
                    hátba, mert nem akarózott neki a lépegetés.</p>
				<p>A Matus jámbor szűcslegény volt; arról lehetett megismerni, hogy hiúzprémes
                    dolmánya volt. Más nem viseli a hiúzbőrt, mert tarka. A mellénye piros volt,
                    ólomgombokkal; azon alul pedig csizmaszárig érő fehér gyolcs öltözet lobogott,
                    amit a régi magyarok úgy hívtak, hogy „gatya”. Ami december vége felé igazán
                    parádés viselet.</p>
				<p>A legény hórihorgas termet volt, fakó ábrázatán a bámulat és rettegés
                    kifejezésével; nagy harcsaszája két szegletében holmi kezdetleges kísérlete a
                    savószínű bajusznak; a tétovázás kifejezését segített kiegészíteni a kiülő
                    szempár s a hátranyomott rövid áll. A vén hajdú fogta hátul a mentéje
                    vitézkötését, nehogy meg találjon futamodni.</p>
				<p>– Ne félj fiam, Matus – biztatá a remegő vendéget a vicispán.</p>
				<p>– Fia? – kérdé bámulva Kadarkuthy Viktor; nem tudta, hogy a magyaroknál ez a
                    megszólítás a bizalom kifejezése. „Fiam”-nak nevezi a férj a feleségét s a
                    feleség az urát. Persze. Őneki még az apja sem mondta azt soha, hogy „fiam”.</p>
				<p>– Ma velem ebédelsz – mondá a vicispán. – Oda ülsz az asztal végére.</p>
				<p>A szűcslegény lehúzta a fejét a válla közé; sehogy sem értette a dolgot.</p>
				<p>A János hajdú hozta a levesestálat.</p>
				<p>– Placeat magnifice domine: – kínálta a vicispán a bárót a mellette való székkel,
                    amire az rögtön letette magát. A vicispán azonban előbb az asztaláldást végzé
                    el, két kezét összetéve a karosszéke támláján; az asztal túlsó végén haosnló
                    szertartást végzett a szűcslegény.</p>
				<p>A báró bosszúsan feszengett.</p>
				<p>– De vicispán úr, ennyi cseléd és idegen pofa előtt én nem adhatom elő az én
                    ügyeimet.</p>
				<p>A vicispán fejét csóválta, s nem hagyta magát megzavartatni az ájtatosságában;
                    keresztet vetett igaz lélek módjára, s csak azután, hogy maga is elhelyezkedék,
                    felelt meg a bárónak.</p>
				<p>– Ha skrupulusai vannak báró úrnak a profanum vulgus miatt, hát hiszen
                    konverzálhatunk deákul.</p>
				<p>– De én egy kukkot sem tudok deákul.</p>
				<p>A vicispán elszörnyedt.</p>
				<p>– Hogyan? A báró úr magyar ember, s nem tud deákul? Hisz a magyar nyelv a lingua
                    materna; de a deák a lingua paterna minálunk.</p>
				<p>– Nem hát! Hisz azért csaptak ki hét iskolából, mert nem vette be a gyomrom a
                    kutya hic-haec-hoc-ot.</p>
				<p>– No hát majd előadhatja a báró úr ebéd vége felé, amikor egyedül maradunk.
                    Különben is azt tartja Galenus, hogy az emóció árt a concoctiónak.</p>
				<p>– Ellenben beszélhetek franciául.</p>
				<p>– Úgy meg én nem értek.</p>
				<p>– Én pedig szétpukkanok, mint egy bomba, ha el nem mondhatom, amiért ide
                    jöttem.</p>
				<p>– Hát akkor én majd kiküldöm a szobából a hajdúkat, amint egy tálat körülhordtak,
                    s azok csak akkor jönnek be, amikor csengetek nekik. A szűcslegény felől
                    beszélhet a báró úr, mert az nem hall más nyelven, csak tótul.</p>
				<p>Eközben az öreg hajdú körülhordozta a levesestálat. Először is megkínálta vele a
                    vendég urat. Valami furcsa áporodott savanyú illat szállt föl a tálból.</p>
				<p>– Ez cibereleves– mondá az alispán. – Ez az a híres leves,
                    melyet a lakedémoniak mindennap osztogattak.</p>
				<p>(Tudva van, hogy a cibere nyolc napig posajtott korpa levéből készül.)</p>
				<p>Kadarkuthy nem érezte magát eléggé spártainak, hogy belekóstoljon.</p>
				<p>– Mi párizsiak nem szoktunk levest enni.</p>
				<p>Maradt fogyasztónak a böjtös leveshez a vicispán és az átellenes vendége.</p>
				<p>Amint a hajdú kiment a levesestállal, a báró hozzákezdett az ügyének
                    előadásához.</p>
				<p>– Azt mondta a vicispán úr, hogy jól ismerte az apámat, amire én azt feleltem,
                    hogy akkor hát engemet is kell, hogy ismerjen, mert tele van a tekintetes
                    vármegyének az archívuma a mi kölcsönös kriminális pereinkkel. Már
                    gyermekkoromban kurrentáltatott az apám, mint megszökött csavargót,
                    gyújtogatót. Mivelhogy egyszer a kovácsnak a házát, ahová az apám inasnak
                    beadott (nem akartam tanulni), szépen fölgyújtottam, aztán világgá szaladtam;
                    majd meg Bécsbe küldött, beadott egy klastromba novitiusnak; onnan is
                    megszöktem; eladtam a reverendámat, beálltam egy komédiásnak a truppjába, s ott
                    játszottam az orangutánt.</p>
				<p>A vicispán fölszisszent. Más ember fölkacagott volna rá.</p>
				<p>A báró észrevette, hogy kellemetlen hatása volt a revelatiójának. Azt szerette.
                    Folytatta a témát.</p>
				<p>– Kitűnő majom voltam. A lábam ujjával meg tudtam vakarni a fülemet.</p>
				<p>A vicispán megszólaltató a csengettyűt.</p>
				<p>Tamás hajdú új fogás ételt hozott. Ezüsttálban főtt tojás, csak úgy héjában.</p>
				<p>A báró megrökönyödött, mikor megkínálták vele.</p>
				<p>– Mi párizsiak sohasem eszünk tojást héjában.</p>
				<p>– Ez pedig királyi comendetia – bizonyítaná a vicispán. Mathias Corvinus
                    deliciája, ahogy a krónika mondja: „hic fuit Mathias rex, comedit ova sex.” (Itt
                    volt Mátyás király, megevett hat tojást.) Latinul nem tudó vendége kedvéért a
                    magyar fordítást is hozzátette.</p>
				<p>A szűcslegény azonban többet értett meg a latinból; ő is Mathias, s a „sex” tótul
                    is „seszt”. Kivett magának hatot a tojásból. A báró elnevette magát.</p>
				<p>A vicispán sietett egy klasszikus citátummal a vendégét rehabilitálni.</p>
				<p>„Regis ad exemplum totus componitur orbis.” (Példát ád a király, s a világ mind
                    indul utána.)</p>
				<p>Ezzel nagy filológusi tehetségét is ragyogtatta.</p>
				<p>A báró nem kérdezte a vicispántól, hogy micsoda jogon ül az ő úri asztalánál az a
                    gatyás mesterlegény. Gondolta: ez valami kegyes fogadás teljesítése az áhítatos
                    dignitarius részéről; szegényeket megvendégelni.</p>
				<p>Legalább addig, amíg a Matyus a hat tojást lehámozgatja, időt nyer a curriculum
                    vitaejének folytatására, a hajdú eltávoztával.</p>
				<p>– A vége az lett a művészi pályámnak, hogy elszerettem a Herkules leányát, a
                    kötéltáncosnét, vagy az engem; nem tudom bizonyosan. S aztán volt dínomdánom;
                    találtunk sadduceusokat, akik pénzt adtak obligátiókra, amikre az apám neve volt
                    írva.</p>
				<p>– Tehát falsificátióra? – szólt a vicispán szigorú tekintettel.</p>
				<p>– Hát az apám nevére csak szabad volt falsificálnom vagy mi?</p>
				<p>Ezen fölfogás ellen nem lehet vitatkozni.</p>
				<p>– Hanem az öreg is abban a hitben élt, hogy az ő nevére nem szabad pénzt
                    fölszedegetnem. Pörre vitte a dolgot, prókátor kezébe adta. Akkor aztán én is
                    prókátorhoz fordultam. Azt már aztán elképzelheti a vicispán úr, hogy mi támad
                    abból, mikor két olyan ember, mint én meg az apám, két prókátort ültet föl a
                    nyakába, s úgy produkálja a vitézi turnirt. Ha az ő fiskálisa egész litániáját
                    hozta föl ellenem a válogatott istentelenségeknek: csinált az enyim kétakkora
                    rovást az öregem elvádolására; larvatus, stellionatus, perduellio volt
                    rábizonyítva, amiknek én az értelmét sem tudom; az ateista volt és manichéus,
                    ezt már értem. Én szöktem egyik országból a másikba, nem bírtak elcsípni; de az
                    öregemre annyi mindenféle bolondság bizonyult, hogy a nemes vármegye sequestrum
                    alá vette, s tútort rendelt a számára. Az öreg két esztendeig állta a rendes
                    életet, akkor megunta a dolgot: kibocsátotta a kezéből az anyai örökségemet,
                    pedig még csak tizennyolc esztendős voltam. Azzal én kimentem Párizsba, s
                    azontúl azután csak úgy messziről bosszantottuk egymást a hóbortos
                    ficánkolásaink hírével.</p>
				<p>Ezalatt a Mathiás megette a hat tojást: a vicispán csöngetett.</p>
				<p>A vén hajdú harmadik étekfogásnak ezúttal kétfülű porcelán tálban hozott föl
                    valamit, ami messziről látva igen hasonlít, de közelből nézve még jobban
                    hasonlít egy fészek kurtakígyóhoz, lében úszó széna közé elhelyezve.</p>
				<p>Ilyet sem látott Párizsban a báró soha.</p>
				<p>– Mi ez, kérem? – kérdez gyanakodva a házigazdától.</p>
				<p>– Ez csíkos káposzta.</p>
				<p>A báró éhes volt már; kivett két darabot azokból a fekete kígyóformákból: egy
                    nagyot meg egy kicsinyt.</p>
				<p>Valami jónak kell annak lenni, mert az asztal végén ülő vendég a két tenyerére
                    támaszkodva emelkedett föl az üléséből, a szemei még jobban kidülledtek, a szája
                    gyönyör előérzetével nyílt széles mosolygásra; ki is pakolt abból a drága
                    comendentiából egy teletetézett tányérral, mikor hozzá került a tál.</p>
				<p>A báró egészen rajta felejtette a szemét.</p>
				<p>Látta, hogy a Matus hogy bánik el a csíkkal. Megfogja a farkát, fölemeli magasra:
                    aztán fejével előre bocsátva, leereszti a szájába, egy perc alatt úgy csúszik az
                    le a torkán, mintha a vármegye csináltatta volna az útját.</p>
				<p>Azt hitte a báró, hogy azt ő is meg tudja tenni. Nyelt ő már valamikor késeket
                    is. Megfogta a kisebbik csíkot, s elsüllyeszté a szájába. De ő nem volt ura
                    ennek a tudománynak. Az a halforma állat fönnakadt a torkán; elkezdett tőle
                    fulladozni, cikákolni, az arca elvörösödött.</p>
				<p>A vicispán odakiáltott gyorsan a szűcslegénynek:</p>
				<p>– Matus! Zabi do chrbat!</p>
				<p>A Matus rögtön megmagyarázta e mondat értelmét; fölugrott a székről, odarohant a
                    báróhoz és súlyos nagy parasztöklével olyat ütött neki a háta közepére, hogy a
                    felakadt csík menten lecsúszott a maga helyére. (Ezt jelenti a „zabi do
                    chrbat.”)</p>
				<p>A báró aztán nem tudta, hogy megköszönje-e a hátbaütést, vagy megharagudjék
                    érte.</p>
				<p>A vicispán ismét egy új klasszikus mondással vigasztalta meg a vendégét, egyúttal
                    egy ezüstkancsóból töltve tele az ezüstpoharát. (Arra jó ez az ezüst ivószer,
                    hogy az ember nem tudja előre, mit fog inni.)</p>
				<p>– Maledictus piscis in tertia aqua. (Átkozott a hal a harmadik vízben.)</p>
				<p>A báró elértette a szép mondatot, s nagyot húzott a pohárból. Hanem a hosszú
                    korty után rimánkodó tekintettel nézett a Matusra, aki már a helyén ült ismét,
                    mintha arra kérné, hogy: no még egyszer „zabi do chrbat!”</p>
				<p>– Mi ez az ital, kérem? – rebegé torkát köszörülve.</p>
				<p>– Ez az én saját magam termesztette valódi almabor.
                </p>
				<p>Hát biz a böjtös ebédhez almabor járja.</p>
				<p>Más bortól csak berúg az ember; de az almabortól kirúg.</p>
				<p>A báró most már dühös kezdett lenni.</p>
				<p>Ez éppen összetaláló hangulat volt ahhoz, amit el akart mondani.</p>
				<p>– Az öreg Kadarkuthy (már nem is az „öregem”) erre azt találta ki, hogy elfogott
                    valahol egy kicsapott kálvinista diákot, s azt adta ki helyettem a fiának.
                    Könnyű volt neki elbolondítani az egész világot. Engem kölyökkorom óta nem
                    látott senki az apai háznál. Azt a fickót hordta magával faluról falura, cifrán
                    öltöztetve, pénzzel ellátva, s beleheccelte a legveszettebb kalandokba, mind az
                    én rovásomra, míg egyszer csak hírét hallom Párizsban (majd azt is elmondom,
                    hogy ki értesített), hogy amíg én odakinn iparkodom a Kadarkuthy nevet híressé
                    tenni: azalatt idehaza valami álorcás fickó még nagyobb bolondságokkal ékesíti
                    föl a biográfiámat, és hogy legközelebb feleségül fogja venni egy alispánnak a
                    kisasszonyát, s azt viszi haza a vén Kadarkuthy kastélyába. – Ejh, hogy karmolja
                    a torkomat ez az átkozott almabor!</p>
				<p>A vicispán megint félbeszakítá az előadást a csengettyűszóval.</p>
				<p>Ezúttal a Tamás hajdú egy cifra virágú, lapos kőedény tálat hozott be, aminek a
                    tartalma végképp elbúsítá a vendég bárót.</p>
				<p>Azt pedig a tudományos házigazda ismét be tudta rekommendálni egy klasszikus
                    mondattal:</p>
				<p>– Ez az a mitologikus eledel, amivel Philemon és Baucis az inkognitó utazó
                    Jupitert megvendégelte: „Mellaque et frugesque et lactis massa coacti” –
                    „Mézzel trágyázott lakodalmas kása tejekkel”.</p>
				<p>Nem kellett az a bárónak se deákul, se magyarul.</p>
				<p>De biz a házigazdának sem kellett.</p>
				<p>– Vigye kend a Matusnak, tegye elébe az egész tálat.</p>
				<p>Hát ennek meg a Matus örült meg nagyon. Egy egész tál mézeskása! Hisz ez maga a
                    paradicsom! Neki is feküdt azonnal. Csak az volt a baja, hogy a kanala nem volt
                    elég nagy. – Ekkora kásához és ekkora szájhoz!</p>
				<p>Legalább addig, amíg a kásában tart, egészen elmondhatja a maga viszontagságait a
                    báró.</p>
				<p>– Én rögtön rohantam extrapostával Párizsból Magyarországra, ezt a gyalázatos
                    intrikát megakadályozni; egyenesen az öreg kastélyába siettem. Tíz esztendő óta
                    nem láttuk már egymást. Hát amint betoppanok a szobájába azzal a szóval, hogy én
                    vagyok Kadarkuthy Viktor: az öreg gyilkost, rablót kiált, összeröffenti a
                    hajdúit: „fogjátok meg a rablót, ez az a híres Schinderhannes!” engem
                    megkötöztet, fölvitet Kassára, becsukat a tömlöcbe, egy komisz nyirkos odúba: s
                    én ott ülök kenyéren, vizen, mint a híres rablóvezér Schinderhannes, amíg az
                    öreg az alteregómat összeházasítja az én nevemben a Csallóköz legszebb
                    kisasszonyával. Hát nem rettenetes injúria ez?</p>
				<p>– Fatalis qui pro quo!</p>
				<p>– Még most is ott ülnék, s most is veszekednének a würtembergi svábok, meg az
                    abaúji magyarok, hogy melyik tortúráztasson meg: ha annak a pseudo-Kadarkuthynak
                    az apja, egy hugonotta prédikátor, olyan ostoba nem lett volna, hogy a fiát a
                    fényes lakodalom közepette demaszkírozza, fogságra vigye, s azután a
                    csalárdságot deklarálva, az én fogságomnak véget vessen.</p>
				<p>– Az a pap nem ostoba volt, hanem igazi puritán karakter.</p>
				<p>– Bánom is én. A gézengúz fiúról aztán elhíresztelték, hogy az a Dunába ugrott, a
                    menyasszonya pedig utána ugrott. Egyszerre eltűntek mind a ketten. De engem nem
                    lehet ám olyan könnyen bolonddá tenni. Tudtam én jól, hogy ez csak finész. A
                    szerelmes couple megszökött együtt, s most játssza a cache-cache-t. Tudom
                    magamról, én is így tettem, mikor a komédiás Colombináját elszöktettem. Azok
                    egyenesen az öregemhez menekültek, s az eldugta őket valahová. Vannak neki olyan
                    birtokai, amikbe kocsiút sem vezet. De másodszor nem mentem az öregemhez, hogy
                    még egyszer lefüleltessen. Van énnekem eszem! Hanem megszorítottam a csalónak az
                    apját, a papot, s mikor az már látta, hogy nincs menekülés tőlem, előadta az
                    igazat. Itt van a levél, tessék elolvasni: az öregem levele. Ebből világosan
                    megérthető; hogy az országcsaló él, felesége, kisfia van. Itt rejtőzik a borsodi
                    Bükkben; ő a barátfalvi lévita. Ez hozott ide engem. Meg akarom találni azt az
                    embert.</p>
				<p>A vicispán átolvasta az öreg Kadarkuthy levelét, mely a haldokló Guthay Thaddeus
                    előtt a mennyországot megnyitotta, s visszaadta azt a vendégének.</p>
				<p>– S aztán ha megtalálja a báró úr, mit fog tenni?</p>
				<p>– Hát megölöm – szólt hidegvérrel Kadarkuthy Viktor, két nagy tenyerét culotte-ja
                    zsebeibe mélyesztve.</p>
				<p>Az alispán még komolyabb ráncokba szedte az arcát, mint eddig.</p>
				<p>– Homicidium? Báró úr! Nem tetszett olvasni az ajtómra kiszögezett
                    „Statárium”-ot. A gyilkosságért statárium elé állítják a reust, s három nap
                    alatt „amice pendebis”.</p>
				<p>Ezt megértette a báró; a „pendu” franciául is ugyan azt a
                        függő helyzetet jelenti.</p>
				<p>– Hiszen nem gyilkos módon akarom én őt megölni, hanem párbajban.</p>
				<p>– Mi az? duellum? Hiszen a perdöntő páros bajvívást még Corvinus Mátyás királyunk
                    aboleálta; egyébfajta duellumok pedig csak a csatatéren szokásosak, amilyenek
                    voltak a vak Bottyán és Ocskay László, a török Kubát és a magyar Balázs, a
                    krímiai Buzdorgán murza és Damokos Tamás között megvívottak; de máskülönben
                    verekedni csak a parasztok szoktak; nemesember, ha injúria esik rajta, viszi az
                    ügyét a törvényes bírája elé, s megítélteti az emendam capitis-t.</p>
				<p>A báró nem akart recipiscálni.</p>
				<p>– Soha! A mi ügyünket bíró nem döntheti el. Én gavallér ember vagyok. Meg fogom
                    ölni az antagonistámat, aki miatt a börtönben penészedtem – s az jó lesz
                    neki.</p>
				<p>– De hátha az öli meg a báró urat?</p>
				<p>– Az meg jó lesz nekem.</p>
				<p>Ezalatt a Matus elkészült háromnegyed részben az isteneknek tetsző mézeskásával;
                    úgy látszott, hogy a többit meg akarja hagyni „móres”-nek.</p>
				<p>A vicispán odaszólt neki.</p>
				<p>– No Matus, úgy látom, jóllaktál; most már fölkelhetsz, a „poszpász”-ból nem
                    szükség részesülnöd.</p>
				<p>Erre a Matus egy könyörgő tekintetet mosolygott az alispánra, azután meg az
                    előtte való tálra, amit az alispán elértett, s kezével intett felé: „no hát csak
                    végezd el a maradékot is”. A szűcslegény aztán még a megkegyelmezett mézeskása
                    birtokbavételéhez is nekifohászkodott; miközben a két hajdú fölhordta
                    ezüsttálcákon azt, amit a régi magyarok poszpásznak híttak.</p>
				<p>A báró holmi süteményféléket képzelt alatta.</p>
				<p>Aztán az egyik hajdú hozott a tálcán egy nagy fekete retket meg egy tányér diót;
                    a másik pedig kevélyen mutogatott egy egészen jól kinőtt ostyepkát.</p>
				<p>Ez utóbbit nem kísértjük meg leírni, mert úgyis tudja minden ember, hogy mi az,
                    aztán meg nem is tudnánk hozzá.</p>
				<p>A vicispán nagyon bőkezű volt a klasszikus mondásaival; a fekete retket
                    meghámozta egy olyan furfangos masinával, mely azt egyúttal vékony szeletekre
                    felaprózza.</p>
				<p>„Omnia cum sale, raphanum sine sale comede.” (Mindent sóval egyél, de a retket
                    sótalanul fald.)</p>
				<p>A bárónak nem kellett az sem sóval, sem só nélkül.</p>
				<p>Amíg pediglen a diót feltörte a vicispán egy furfangos csavarvégű géppel:</p>
				<p>„Prima nux prodest, nocet alter, tertia mors est.” (Jó a dió egyben, kettő árt,
                    harmadik öl már.)</p>
				<p>A báró mindjárt az elsőnél elkezdte az életét védelmezni.</p>
				<p>A szerencsétlen ostyepkával pedig nem tudta, hogy mit csináljon. Fejszével ütik
                    ezt agyon vagy kuglizni fognak vele?</p>
				<p>Pedig a vicispán olyan szépen beajánlotta azt e sorral: „Caseus et panis sunt
                    optima fercula sanis”. (Jó a kenyér és sajt annak, ki nem ismeri a bajt.)</p>
				<p>Kadarkuthy Viktor boldognak érezte magát, hogy vége van a vicispáni ebédnek.</p>
				<p>– Talán ki lehetne ezeket a szájtátókat küldeni – mondá a vicispánnak.</p>
				<p>– Illico, illico. Maradjatok még egy momentumig, szolgáim.</p>
				<p>A vicispán fölállt a székéről; elmondta az asztal utáni hálaadást, amiben az
                    asztal túlsó végén levő szűcslegény is követte.</p>
				<p>A báró ellenben ülve maradt, és nem hálálkodott.</p>
				<p>Magára vessen, ha éhen maradt; előtte volt minden; ugyan kínálták.</p>
				<p>A vicispán ünnepélyes állást foglalt az asztalfőn, s oda inté maga elé
                    Matust.</p>
				<p>A szűcslegénynek az arca sugárzott a megelégedéstől.</p>
				<p>– Jól laktál, Matus? – kérdé az alispán szarmata nyelven.</p>
				<p>– Jaki pispek (mint a püspök) – volt rá a hálateljes felelet.</p>
				<p>A vicispán arra kihúzott egy kötött selyemerszényt a nadrághasítékából. (Az volt
                    a régi magyaroknál a zseb.)</p>
				<p>Azt szétnyitva, kivett belőle egy viselt ezüst máriást, melyen a fejedelmi arckép
                    pirulni látszott afölött, hogy nagyon sok réztartalma van az ezüstpénznek.</p>
				<p>Azt odanyújtá a legénynek.</p>
				<p>– Fogjad ezt fiam, te becsületes szűcslegény, s tartsd meg örök emlékül erre a
                    mai napra, amelyen vicispánod asztalánál ebédelhettél egy báró társaságában.</p>
				<p>A szűcslegény szomjas tekintettel nézett a tenyerébe ejtett máriásra, arra
                    gondolva, hogy ez az örök emlék éppen jó lesz két pint idei karcosra, mert az
                    almabor őt sem elégítette ki nagyon. Arra sarkantyút kell
                    verni.</p>
				<p>Addig is azonban elhelyezé a kapott drága emléket a csizmaszárába (a parasztnál
                    meg az az erszény). Evégett föl kellett húznia az egyik gatyaszárat. Nem vette
                    észre, hogy annak a rojtja fönnakadt a csizmaszár rózsáján.</p>
				<p>– És most ide hallgassatok, ti istentelenek! – szólt a vicispán, a két hajdúhoz
                    intézve a szót. – Tudjátok meg, hogy mi okból invitáltam én meg a mai ünnepi
                    ebédemhez ezen jámbor istenfélő ifjút. Ugye, mikor ti velem jöttök a templomba,
                    engemet kísérve, a világért le nem térdepelnétek hamarább, mint mikor a
                    szentmise végén a ministráns az inclangoriumot megcsendíti, akkor is ugyan
                    keresitek a kényes térdeitek számára a genuflexióra alkalmatos deszkákat. Íme ez
                    a kegyes ifjú legény, amint a szentegyházba belépett, egyenesen odajárult az
                    oltár elé, s ebben a vékony vászon perizomában rögtön letérdelt a hideg
                    márványkőre, s úgy ájtatoskodta végig az egész szent ceremóniát az én szemeim
                    láttára. Ezért ültettem én őt az én úri asztalomhoz, a jámbor publikánust, míg
                    tinektek, paniperda liktoroknak, szolgálnotok kellett körülötte. Tanuljatok az
                    ő példájából igaz ájtatosságot.</p>
				<p>Ezen kenetteljes beszédnek ugyan ellenkező hatása volt a két hajdúra, mint aminőt
                    a vicispán várt tőle. A János hajdú a markába nevetett, a Tamás hajdú ellenben
                    még a tenyerét sem tette a szája elé, úgy röhögött.</p>
				<p>– No ugyan szép példa! – vagdalt vissza gorombán a tekintetes urának –, hiszen a
                    gyolcsgatya alatt kecskebőr nadrágot visel a szűcslegény! – s odamutatott a
                    csizmaszár rózsáján fennakadt patyolatra, mely alól kilátszott a bőrnadrág.</p>
				<p>A vicispán elképedve ütött öklével az asztalra.</p>
				<p>– Canis tota mater! Portat braccas caprinas sub perizomate! Fogjátok meg a
                    pernahajdert, vigyétek ki, s verjetek rá viginti quinque solidos!</p>
				<p>A két hajdú megkapta a Matust két karjánál fogva, s vitték le a rabok udvarára
                    egzekúcióra.</p>
				<p>A jámbor szűcslegény soha e világi életében meg nem tudta, hogy miért kapott ő
                    egy emlékezetes pénteki napon egy pompás vicispáni ebédet, annak a végén egy
                    ezüst máriást, s in fine finali huszonöt mogyoróhájjal megkenegettetést.</p>
				<p>Csak a báró volt nagyon megelégedve az exodussal. A ravasz fickó visszakapja
                    kamatostul azt a hátbaütést, amit az ő bárói testén el mert követni.</p>
				<p>– No most már vége van az ebédnek, remélem? Mármost lehet officiosus dologra
                    áttérni? – mondá a vicispánnak.</p>
				<p>– Állok szolgálatjára a báró úrnak – mondá a vicispán, a gyöngyös hüvelyű
                    fogpiszkálót szájába dugva.</p>
				<p>– Hát nem akarok én a vicispán úrnak egyébbel alkalmatlankodni, mint csupán annak
                    a fölfedezésével, hogy hol találom én meg ebben a vármegyében Barátfalva
                    helységet. Ezzel sem jöttem volna ide kellemetlenkedni; de már eddig bejártam a
                    vármegyét keresztben-hosszában, gyalog és szekéren, amerre csak utak visznek, de
                    sehol ilyen nevű falut nem bírtam találni, úgy jöttem a vicispán úrhoz, ezzel a
                    rövid kérdéssel: hol találom meg Barátfalvát?</p>
				<p>A vicispán kivette a szájából a fogpiszkálót, s kegyetlen flegmával
                    válaszolt.</p>
				<p>
                    – Tudhatja báró úr, hogy én, mint primus vicecomes,
                    exclusive in politicis fungálok. Önnek a kauzája pedig az adminisztráció
                    reszortjába tartozik. Erre a kérdésére tehát directe a második vicispán úr adhat
                    kompetens inviatiót.</p>
				<p>Hej, de mérgesen rúgta ki maga alól a széket a nemes báró erre a válaszra.</p>
				<p>– Hát nem tudta ezt nekem az úr mindjárt az elején megmondani? Hát ezért kellett
                    nekem végignéznem egy ebédet? Ezért kellett darabonként elmondanom az egész
                    bolond históriámat, hogy most rukkol ki vele, hogy ez nem az első vicispán
                    dolga!</p>
				<p>De azt sem mondta, hogy „servus humillimus”. Kapta a háromszögletű fedőjét, s
                    nagy lépésekkel indult az ajtó felé.</p>
				<p>– Megálljon csak még egy szóra, domine magnifice báró! – szólt a vicispán. – Még
                    van valami információm, ami a báró urat proxime interessálni fogja. Én jó
                    keresztény vagyok, s most manifesztálni akarom, hogy a keresztényi indulat még a
                    szabadkőművesek irányában is indulgentiát contestál. – Hallgassa meg az
                    információmat. – A báró úr most a második vicispán urat fogja meglátogatni. Az
                    éppen ebben az órában ebédel. A báró urat bizonyosan ott fogja marasztalni a
                    lakomáján. Az aztán másforma convivium lesz, mint aminőt a báró úr itt nálam
                    contemplált. Három disznót öltek ma reggel. A második vicispán úr konyhája
                    híres. Annyi válogatott étekfogás lesz ott, hogy aközben a báró úr az egész
                    gravamináit végig historizálhatja. Hanem bona fide rekommendálom, hogy ne
                    ugyanazt a peripetiát kövesse ott, amit énnálam.</p>
				<p>– Hát mit?</p>
				<p>– Hát exempli gratia ne mondja előtte azt, hogy az üldözött emberét duellumra
                    akarja torqueálni és mactálni; mert éppen úgy jár vele, mint a szűcslegény járt
                    velem, hogy a lukulluszi lakoma végével a vicispán úr a báró urat vasra vereti,
                    s felküldi Budára, a locumtenenshez, mint „nobilis duellum provocanst”. S
                    mondhatom, hogy a budai csonkatorony semmivel sem amoenusabb hely a kassai
                    bástyaáristomnál.</p>
				<p>Ettől csakugyan megszeppent a báró.</p>
				<p>– Hát mit csináljak?</p>
				<p>– Mondám, hogy én igaz keresztény vagyok, aki még a hitetlenek romlását sem
                    kívánom. Mint igaz keresztény azt tanácsolom a báró úrnak, hogy használjon egy
                    kis pia fraust: afféle mendacium opportunumot.</p>
				<p>A báró a fejét rázta: nem értett a diák szavakból semmit.</p>
				<p>– Tetesse magát okos embernek.</p>
				<p>– Ahá! Hazudjak?</p>
				<p>– Csak rendes normális észjárású embernek szimulálja magát báró úr. A sérelmes
                    ügyet előadva, arra kérje fel a vicispán urat, hogy exmittáljon a criminális
                    causájában egy judex nobiliumot, az ebéden asszisztáló vicefiskálist pedig
                    pelnipotentiázza meg a processzusa levátájával: az incattus domiciliumát eruálni
                    azután majd a juratus tabulae regiae notarius exmissiója fog lenni.</p>
				<p>Azt sem mondta erre a báró, hogy „Deo gratias”.</p>
				<p>Felszakítá az ajtót, felcsapta a kalapját, s keresztülrontva az üres szobán,
                    lerohant a lépcsőn. Csak azután gondolta meg a dolgot. Hisz az első vicispán
                    tanácsa egészen jó neki. Az a processzusindítás csak pia fraus. Csak egyszer a
                    jurátus rátaláljon arra a mesés Barátfalvára, majd nem kell őneki se judicium,
                    se vicefiskális.</p>
			</div>
			<div type="chapter">
				<head>
                    A disznótoros ebéd</head>
				<p>Amint Kadarkuthy Viktor kirohant a vármegyeház kapuján, útját állta egy hajdú,
                    aki, úgy látszik, hogy reá lesett. – No még egy hajdú!</p>
				<p>– Hát kendnek mi a baja?</p>
				<p>– Köszönöm kérdésit, nekem, hála istennek, semmi bajom. Hanem a tekintetes
                    második vicispán úr köszönteti a nagyságos báró Kadarkuthy urat.</p>
				<p>– Hát hogy tudja kend, hogy én vagyok az a báró?</p>
				<p>A hajdú bölcs szemhunyorítással válaszolt, meghúzva a két ujjával a báró
                    kabátjának egyik leffentyűjét:</p>
				<p>– Hát erről a hacukáról.</p>
				<p>A báró nem értette a dolgot. Hisz abban a világban, amelyből ő most idecseppent,
                    minden ember ilyen hacukát visel; még Bécsben is ez a divat.</p>
				<p>Az ám! Bécsben!</p>
				<p>– No hát mi kell velem a vicispán úrnak?</p>
				<p>– Hát instáltatja egy kis barátságos disznótoros ebédre magához.</p>
				<p>– Hiszen éppen most jövök az első vicispán úr ebédjéről.</p>
				<p>– Afelől bátran végigebédelhet a nagyságos úr egy másodikat. Ilyenkor ott böjtös
                    ebéd szokott lenni.</p>
				<p>– Hát a kend urasága nem böjtöl?</p>
				<p>– Nem. Mi más eklézsiához tartozunk.</p>
				<p>– No hát úgyis oda indultam.</p>
				<p>Tekintetes Igriczy János másodvicispán úr portáján azután egészen más világ volt,
                    mint odaát az első vicispán rezidenciáján. A saját nemesi telkén, saját házában
                    lakott, ahol tíz vendég fogatai számára volt istálló és fészer; a sok kifelé
                    forgatott rúd bizonyítá, hogy azok most éppen tele vannak.</p>
				<p>A hajdú vezette a vendég urat a pipatóriumba, ahol már a többi uraságok
                    összegyülekezének; még most nem pipáztak, hanem az ebéd-előkészítő domitorium
                    járta.</p>
				<p>Nem is kellett a vendég úrnak bemutatás. Amint belépett az ajtón, egyszerre
                    minden ember ráismert: „áh, itt a báró!” A háziúr eléje jött. „Szervusz
                    bárócskám!” a tenyerébe csapott, „hozta Isten!” s azzal vezette az asztalhoz,
                    ahol a szilvóriumos palack mellett ott állt a pompás miskolci cipó, s azzal
                    „domitorum praecedit!” egy kupica szilvapálinkát belediktált, ami a bárónak nem
                    is esett rosszul; azt a lenyelt szóló csíkot legalább elpihentette a
                    gyomrában.</p>
				<p>Azután pedig sorba bemutogatá neki a többi tekintetes convivákat, akiknek csak a
                    titulusa maradt meg a báró fejében: protonotarius, – vicenotarius, – fiskális, –
                    vicefiskális, – judex nobiíium, – jurassor, – assessor, – archivarius, –
                    perceptor, – protomedikus, – hites matematikus, – egyszóval az egész
                    vármegye.</p>
				<p>De azok közül is a vele egykorúnak látszó urak mind azzal a jucundus ábrázattal
                    fogadták a közéjük lépő jövevényt, mint akiről éppen most anekdotázik az egész
                    frekvencia.</p>
				<p>Azok mind azt allegálták, hogy együtt jártak vele iskolába, ami lehető is volt,
                    mert Viktort valami hét iskolából csapták ki, s azután emlékeztették vidám
                    hahotázás közben az itt meg amott történt kalandjaira, amiknek fele sem volt
                    igaz, a másik fele pedig nem volt dicséretes; de hát a gyerekkori csínytevésekre
                    embernyi fővel visszatekinteni csupa gyönyörűség. – Kadarkuthy Viktor vehette
                    észre, hogy őt már az itteni társaságban egész legendakör veszi körül; ismerik
                    már jobban is, mint kellene.</p>
				<p>Aztán, amint körülnézett, az is világos lett előtte, hogy miért találják ki az ő
                    signalementját a külsejéről, még az ostoba hajdúk is. Nem viseli ezt a divatot
                    már senki idehaza. Vége már a kalapos király epochájának!
                    A bécsi Kleiderordnung szabta öltönyöket elégették, vagy
                    kapcának hasigálták; mindenki az ősi zsinóros dolmányokban, mentékben pompázik,
                    s ha azok között az ő condamnált gúnyája megjelenik, mindenki egyszerre rámutat:
                    „az ott a báró!” – s jó, ha még valami epithetont is nem tesznek hozzá.</p>
				<p>A barátságos hajdú azonban új fordulatot ad a társalgásnak, azzal a tudósítással
                    lepve meg az uraságokat, hogy az „asztalon a leves”.</p>
				<p>A szétnyílt ebédlőajtón aztán a vendég urak, egymást rangfokozat szerint előbbre
                    taszigálva, átszivárognak.</p>
				<p>Legelsőnek tolták előre a bárót. Ő volt az egyedüli mágnás a társaságban, s a
                    mágnásoknak mindig nagy praerogativájuk volt a régi magyarok között.</p>
				<p>A nagy ebédlőben már akkor jelen volt a háziasszony, a vicispánné. Ketten együtt
                    a férjével képviselték külső megjelenésükkel a megtestesült allegóriáját annak
                    az örök szép mondásnak, hogy „extra Hungariam non est vita”.</p>
				<p>(Héj, gyerekek! Mostani gyerekek – ősz szakállú gyerekek! Mikor most azt
                    hirdetitek, hogy Magyarország elpusztult, nem féltek, hogy ősanyáitok (nem is
                    apáitok) föltámadnak a sírból, s főzőkanállal vernek benneteket agyon?)</p>
				<p>Hogy mi volt egy magyar lakoma a régi jó időkben (pedig most is ugyanaz), azt
                    leírta a jó Szirmay Antal kapitális versekben.</p>
				<p>Nemcsak abban áll a magyar szakácsművészetnek a titka, hogy egyes ételeket milyen
                    ízlésesen tud előállítani, hanem hogyan tálalja föl egymás után úgy, hogy az
                    elköltött étel valósággal kívánja az utána következőt, s mikor már az ember azt
                    hiszi, hogy egészen jóllakott, akkor hoznak megint valamit, amire azt kell
                    mondani, hogy „de már ebből eszünk!”</p>
				<p>A vicispánné az asztalfőt foglalta el, jobbról ültetve maga mellé bárói vendégét.
                    Régi szokás szerint a ház ura az asztal túlsó végén telepedett le. Talán baráti
                    jóakaratból tették ezt, hogy senki se érezze magát degradálva azáltal, hogy az
                    utolsó helyre jutott; de ahogy némelyek emlékezünk még rá, ez inkább azért
                    történt, hogy a házigazda joga és kötelessége volt a pulykát, libát, nyulat
                    föltrancsírozni ott az asztalon, amiket nagy fatálra téve eléje hoztak derék
                    kétágú villával s hatalmas szeletelő késsel, a nyúlnál kétfogantyús vágó bárdot
                    is mellékelve hozzá. Annak tehát szabad helyen kellett ülni, hogy hivatala
                    közben a szomszédjait oldalba ne könyökölje.</p>
				<p>A báró eleinte szabadkozott, hogy ő már egyszer megebédelt, hanem aztán, mikor
                    azt a jó disznótoros levest hozták, egyszerre megjött a kedve a másodszori
                    megebédeléshez. A leves után fánkot hoztak, attól a báró megijedt; azt gondolta,
                    valami hajigálni való golyóbis, míg a háziasszony rá nem biztatta, hogy csak
                    kóstolja meg. Aztán az is megtetszett neki. Nagy buzdítására szolgált a túlsó
                    félen ülő jurassor, akit úgy hívtak az urak egymás között, hogy „Duoduo”, azért,
                    mert a fánkból és a töltött káposztából kétszer kettőt szokott mindjárt kivenni,
                    s azokat egészben rakta be a szájába.</p>
				<p>A fánkevés hosszabb időt foglal le, mert azt mindenki megrepetálja, a Duoduo
                    pláne megquadruplázza; ezalatt a vicispánnét ölte a kíváncsiság, hogy milyen
                    lehetett az első vicispán ebédje, amit magnificus vendége, a báró,
                    végigélvezett.</p>
				<p>Kadarkuthy elmondta azt elejétől végig, úgy, ahogy átszenvedte.</p>
				<p>De ezzel az előadásával egyszerre úgy fölcsapta az „égót” az egész úri asztal
                    előtt, hogy mindenki az ő szájából leste a szót. Minden újabb ételfogása a böjti
                    ebédnek általános kacajkitöréseket idézett elő. Kadarkuthy azon perctől fogva
                    fidélis cimborának vált be. Aki a társaságot meg tudja nevettetni, az
                    halhatatlan ember! Hozzájárult a sikerhez az is, hogy az első vicispán volt az
                    egész vármegyének a „ginyó”-ja. Így hívták azt, akinek a rovására (a háta
                    mögött) a többiek dévajkodni szoktak.</p>
				<p>Az a bizonyos „zabi do chrbat!” éppen repülőszónak maradt fönn a társaságban.
                    Amint a Duoduo egy egész fánkot vagy szármát
                    (káposztatöltelék) begyűrt a szájába, a convivák kórusban kiáltották rá: „zabi
                    do chrbat”, s arra a szomszédjai jókat ütögettek az esküdt hátára, hogy meg ne
                    fulladjon a nagy falattól.</p>
				<p>A Duoduo aztán ezért a bűnbakká tételért akként állt bosszút a bárón, hogy
                    fölhordta neki a tíz-tizenöt év előtti csintalan kázusait, amik szintén hálás
                    auditoriumra találtak.</p>
				<p>Ezt meg a báró sokallta meg. Egy-egy csínytétel fölemlítésénél fölugrott a
                    székéről és protestált.</p>
				<p>– Azt nem én követtem el, hanem az a másik, a pseudo-Kadarkuthy Viktor, aki miatt
                    engem az apám tömlöcbe csukatott, mint rablóvezért.</p>
				<p>Ez már nem volt tréfa. Egy börtönbe zárt nemesember.</p>
				<p>A vicispán complanálta a dolgot.</p>
				<p>– Habet rectum. Magam is emlékszem a kázusra. Az idősb Kadarkuthy bárónak sokféle
                    processzusa volt a surculus masculusával; némelyik előttünk jött levátába,
                    másokban mint delegatum judicium voltunk exmittálva; az öreg báró aztán egyszer
                    azt a tromfot találta ki, hogy egy kicsapott diákot fogott el, azt adta ki az
                    egyetlen fiának; roppant sok mórióskodást elkövetett vele. De mi is lett abból a
                    pernahajderből azután? Egyszerre csak híre szakadt.</p>
				<p>– Hát hiszen éppen abban járok én itt most Borsodban, hogy az uraktól előkérjem
                    azt a gézengúzt, aki itt rejtőzködik álnév alatt. Mert nagyon rosszul ismernek,
                    akik azt hiszik, hogy én valaha egy rajtam elkövetett infámiát lenyelek.</p>
				<p>– Mint a csíkot – szólt közbe a jurassor.</p>
				<p>Megint nagy nevetés hangzott föl.</p>
				<p>De a kacajkóruson keresztülrecsegett a báró hangja.</p>
				<p>– Hát hiszen ha mindazt a sok schabernakot pardoníroznám is a friponnak, amiket a
                    nevemben elkövetett, hogy helyettem megházasodott, elvette a legszebb
                    vicispánkisasszonyt Csallóközben, azzal világgá szökött: de azt csak nem
                    amnestiázhatom meg, hogy engem, magyar nemest, miatta börtönbe vetettek, egy
                    esztendeig zárva tartottak! Micsoda?</p>
				<p>Ez a mondás egyszerre nagy komolyságot idézett elő az asztaltársaságban.</p>
				<p>– Ez már serio dolog – mondá a vicispán. – Ezt csakugyan ex officio kell
                    persequalnunk. Főfiskális úr! Melyik articulus szól erről a criminalitásról?</p>
				<p>– Larvatus.</p>
				<p>– Mit mond a törvény a larvatusról?</p>
				<p>A főfiscus intett az asztal vége felé ülő jurátusának, az előhozta a
                    kancelláriából a Corpus juris II-ik kötetét. A nagy fóliókönyv nem fért el az
                    asztalon a tányéroktól, poharaktól, a jurátusnak kellett hozzá eleven pulpitusul
                    szolgálni.</p>
				<p>– Larvatus – mondá a főfiskális, rátalálva az indexben, 1723: 46. paragrafus.</p>
				<p>– Az nem illik rá! – kiáltott közbe a szemközt ülő vicefiskális. (Neki, mint
                    fiatalabbnak ezt jobban kellett tudni.) Ennek a delictumnak a qualificatiója
                    „stellionatus”.</p>
				<p>– A stellionatusnak híre sincsen Verbőczyben – veté oda lesújtó flegmával a
                    főfiskális.</p>
				<p>– Hát a Verbőczynek a hibája – pökhendiskedék a vice –, a francia törvényhozás
                    ismeri ezt. Stellion-nak nevezik azt a gyíkot, amelyik a színét elváltoztatja,
                    innen stellionatus annak a vétsége, aki álnév alatt grasszál. S minthogy a báró
                    úr Franciaországban lakik, a francia törvény szerint allegálhat.</p>
				<p>– Ne disputáljanak az urak, kérem, azon, hogy mi a neve annak az imposztorságnak
                    – kiáltott közbe Kadarkuthy –, hanem azt mondják meg, hogy mi a büntetése?</p>
				<p>A főfiskális aztán ráolvasta a törvény szankcióját: „a
                        larvatus, convincáltatván, annak, akinek a kárára elkövette az álorcásságot,
                        holtig való rabszolgaságra odaítéltetik; annak szolgálni tartozik; gazdája
                        csupán arra köteleztetvén, hogy élelemmel és ruházattad ellássa”.
                </p>
				<p>– Hisz ez pompás egy törvény! – kiáltá föl a báró, kinek gyilkolási kedvét a jó
                    ételek és a bőségesen töltögetett ürmös bor erősen lelohasztották. – Hisz ez még
                    annál is derekasabb satisfactio, mintha az ember duellumban lelövi a
                    megsértőjét. Hát igazán nekem fogja ítélni a törvényszék a gézengúz személyét
                    rabszolgául? oda kell neki menni, ahová én megyek? a székem mögött állni, ha
                    leülök? s a batyumat utánam hordani?</p>
				<p>– Úgy van! úgy van! – helyeslék mindnyájan a jogtudósok.</p>
				<p>– Aztán olyan ruhába kell neki járni, amilyenbe én öltöztetem? Török mameluknak
                    fogom adjusztírozni. Nem! nem! Inkább szerecsennek. Befestetem a pofáját kínai
                    tussal, amit a szappan nem visz le. Láttam én már ilyen megfestett szerecsent
                    egy komédiástruppnál. (Majd kivakkantotta: „aminek magam is tagja voltam.”)</p>
				<p>Mindenki azt mondta rá, hogy teljes joggal fogja mindezt elkövetni a neki
                    ítélendő rabszolgával. Ha viselte a báró képét, viselje a Mungóét is.</p>
				<p>Ez a szép kilátás teljesen megnyerte Kadarkuthy tetszését.</p>
				<p>– No hát alig várom, hogy ezt a fickót a kezem közé kaphassam, s
                    körülhordozhassam az egész országban világcsudájára.</p>
				<p>A vicispán egy kicsit lehűtötte a heveskedését.</p>
				<p>– Hanem erre valamicskét várni kell a báró úrnak, amíg a larvatus processzusa a
                    maga fórumait megjárja, s az ítélet in optima forma ratifikáltatik és
                    promulgáltatik.</p>
				<p>– S meddig fog ez eltartani? – kérdé a báró, gonoszakat sejtve.</p>
				<p>– Hát, hogy akkurátus legyek – felelt meg a rá a vicispán, éppen a
                    pulykatrancsírozás levén hivatala, mely alatt ráért a juridicai praxisból
                    információkat szolgáltatni a kliensének –, tehát a prima instantiánál az
                    edictalis citatio, currentatio, desertio után következnek az inquisitiók, amik
                    több vármegyékre kiterjednek, a praesidialisok, a confrontatiók, benevolisatiók,
                    authenticatiók, a replicák, a duplicák és triplicák, az exceptivák, az
                    ubicatiók, az alibik, a juramentumok, a juridicus disputák a competentia fori
                    fölött, azután következnek az apelláták törvényszék, curia, tabula
                    septemvirálishoz, accidentaliter a novisatio, eventualiter a suprema gratia, hát
                    ez mind összevéve eltarthat úgy huszonöt-harminc esztendeig.</p>
				<p>Ebből a diákszózuhanyból csak az utolsó szavakat értette meg a báró.</p>
				<p>– Harminc esztendeig? Én addig perlekedjem?</p>
				<p>– Hanem időközben a perköltségeket előre compensálja az actor.</p>
				<p>– Akkor süssétek meg az egész törvényeteket – kiáltá föl a báró földühödve, s
                    majd kiütötte haragjában az egész pulykapecsenyét a hajdú kezéből.</p>
				<p>Kacagni nem próbáltak rajta, csak úgy csendesen befelé nevetett mindenki
                    magában.</p>
				<p>– De hát majd megrövidítem én ezt a processzust – harsogott a báró –, csak az
                    urak mondják meg nekem a rejtekhelyét, ahová elbújt a csalafinta. Hol van az a
                    Barátfalva?</p>
				<p>Az urak egymás szemébe néztek: „Barátfalva?” motyogta valamennyi, s a fejét rázta
                    hozzá.</p>
				<p>„Sohasem hallottam” volt az általános viszonzás.</p>
				<p>– No márpedig itt kell neki lenni! – bizonyozott Kadarkuthy, előrántva az apja
                    levelét, amit az a gézengúz apjához, Guthay Thaddeus uramhoz írt, aki a fiát
                    holtnak hitte, a Duna fenekén eltemetettnek vélte.</p>
				<p>Ez világos dokumentum.</p>
				<p>– Márpedig a nürnbergi kódex szerint egy tolvajt sem szabad addig felakasztani,
                    amíg el nincs fogva – véleményezé a judex nobilium, akinek ez a kauza
                    legkompetensebb módon a perifériájába tartozott.</p>
				<p>– Hát nincs egy mappa a világon? – okvetetlenkedék a báró.</p>
				<p>– Mappa? Hogyne volna? – szólt az alispán, s azonnal riasztá a jurátust a
                    kancelláriába.</p>
				<p>Az nemsokára visszatért egy óriási pandektával, amit alig bírt a két karjával
                    átölelni.</p>
				<p>– Itt van a „Cosmographia”.
                </p>
				<p>Az is volt az! Cosmographia. Az egész világ leírása, fölséges fametszetekkel és
                    térképekkel földíszítve. Csak a múlt században jelent meg, 1629-ben. De
                    tökéletes mű volt az. Voltak abban kétfejű emberek is, meg repülő krokodilusok.
                    – Benne volt abban Magyarország is, de nem mint önálló királyság, hanem mint
                    alkatrésze (nem Ausztriának) hanem Sarmatiának:
                    összekötve Lengyel- és Csehországgal, s megtalálható volt abban Misceutz város
                    is; de azonkívül semmi emberlakta hely Borsod vármegyében.</p>
				<p>– Hát nincs ennél újabb mappája Magyarországnak? – kiabált veszekedő hangon a
                    báró. – Hiszen azóta csak fölmérték Magyarországot.</p>
				<p>– Az a baj, hogy fölmérték – dörmögé az asztalnál az egyik uraság.</p>
				<p>A bárónak erős memóriája volt; emlékezett rá, hogy ezt az urat „hites
                    matematikusnak” mutatták be, ami annyit jelent magyarul, hogy „indzsellér”.</p>
				<p>– Tán éppen az úr mérte föl?</p>
				<p>– Procul absit! A német mérte föl: a bécsi német.</p>
				<p>– Hát aztán hol van a fölmérés?</p>
				<p>– Hamuvá lett.</p>
				<p>– Mért lett hamuvá?</p>
				<p>– Mert megégettetett.</p>
				<p>A báró már az öklével kezdte ütögetni az asztalt.</p>
				<p>– Hát miért égették meg?</p>
				<p>– Nem tetszik ebből a fáin jó ecetes uborkából? – kínálgatá a vicispánné.</p>
				<p>– Köszönöm, nem kell uborka! Azt akarom megtudni, hogy miért égették el a
                    vármegye mappáit?</p>
				<p>De már akkor minden embernek a tányérján volt a pulykapecsenye, s erre olyan
                    kés-villa koncert keletkezett, hogy a báró kérdése elveszett benne, azután pedig
                    egypár áldomás riadt bele az amabilis confusióba; de nem afféle személyes
                    tósztok, mint aminőkkel a mai világ emberei teszik mind magukra, mind másokra
                    nézve keservessé a lakomázást, hanem amolyan joviális rigmusok, amiknek
                    előadásában különösen excellált a Duoduo.</p>
				<p>Aztán csak egynek el kellett kezdenie, s rögtön visszaechózott rá a másik</p>
				<p>– Vagyon egy főváros, melynek neve Buda, Buda mellett egy víz, melynek neve Duna,
                    a Dunában egy hal, melynek neve harcsa; – vicispányunk, vicispánynénk az Úristen
                    tartsa!</p>
				<p>Volt, aki vissza tudott rá kontrázni, a vicefiskális.</p>
				<p>– Adjon Isten minden jót, bort, pecsenyét, olcsó sót; a lengyelnek sok borsót,
                    ellenségnek koporsót.</p>
				<p>És így tovább.</p>
				<p>A báró látta, hogy nem lesz ám ennek vége soha: kapta magát, ő is úgy tett, hogy
                    fölugrott az asztal mellől, fölemelte a tele poharat, s egyenesen odaszólott a
                    vicispánhoz</p>
				<p>– Uram, uram, Igriczy János vicispán uram, szállok az úrnak!</p>
				<p>– Hallom a szép szót – antiphonált rá a vicispán.</p>
				<p>De amit a báró mondott, az semmiképpen sem volt pohárköszöntő.</p>
				<p>– Azt kérdem a vicispán úrtól, hogy miért égették el a vármegye mappáit?</p>
				<p>Arra aztán a vicispán megfelelt neki egész méltósággal:</p>
				<p>– Azért uram, mert azok a megkoronázatlan király törvénytelen faktumai
                    voltak.</p>
				<p>Hát azt bizony csak az olyan vadember nem tudja, aki gyermekkora óta kinn lakott
                    Párizsban. Most azután éppen semmit sem értett a dologból a báró.</p>
				<p>A báró azonban olyan volt, mint a csuka: hogyha valamit megfogott, azt ki nem
                    eresztette a fogai közül. Erővel praetendálta, hogy az egész vidám társaság
                    ahelyett, hogy a máslásos poharakat koccintaná össze, az ő dolgával
                    foglalkozzék.</p>
				<p>– De hát valami lajstromnak csak kell lenni, amelyben a vármegye helységei össze
                    vannak írva! – szólt oda zordul a megyei matematikushoz, őt tartva ebben
                    tudósnak. Az pedig éppen a salátás tálat tartotta a kezében, azt hitte, hogy
                    annak szól az interpelláció: „tetszik ebből az ecetes zöldpaprikából? Mondhatom,
                    hogy fölséges!”</p>
				<p>– Eh! nem azt kértem.</p>
				<p>– De egy csöppet sem csíp.</p>
				<p>– No én most mindjárt harapok! Hol van a borsodi falvaknak az összeírása? Azt
                    csak nem égették el?</p>
				<p>No hát azért megint át kellett küldeni a jurátust a kancelláriába, aki azután úgy
                    állt bosszút a többszörös háborgatásért, hogy nem került vissza, csak amikor már
                    az ebédnek vége volt; inkább a dorongos fánkot is otthagyta.</p>
				<p>Aközben egyre zajosabb lett a vendégségi jókedv; a nekipirult arcú urak elkezdtek
                    anekdotázni: csintalankodtak; a vicispánné maga is nevetett rajtuk egy kicsit;
                    azután észrevétlenül elhagyta az asztalfőt. Úgy szokás, hogy a feketekávét maga
                    készítse el a háziasszony. Ezt mindenki tudja. Azért nem lett abból
                    asztalbontás. Egy-kettő a vendég urak közül felkelt, átment az oldalszobába
                    rágyújtani, a többi ott maradt, kvaterkázni; a perceptor maga elé vette az egész
                    csemegés tálat, s abból a mogyorókat kiszedegetve, egyenkint feltörögette és
                    megropogtatta.</p>
				<p>Végre előkerült a jurátus a nagy lajstromozott könyvvel. Volt már hely az
                    asztalon, ahova kiterjessze.</p>
				<p>Az urak rögtön hozzáfogtak Barátfalva kereséséhez.</p>
				<p>Nem volt szerencséjük benne, pedig a vicispán maga is segített már a
                    munkában.</p>
				<p>– Pedig itt kell neki lenni a Bükkben, Borsod közepén! – bizonygatta Kadarkuthy.
                    Hiszen csak nem lehet egy falut ellopni a vármegyéből.</p>
				<p>– Van ám annak valami hübnere, báró úr– magyarázá a
                    vicispán. – Itt e vidéken, különösen a palóc meg a matyó nép között az a szokás,
                    hogy egymás falujának a nevéből gúnyt űznek; egész csúfondáros nótákat csinálnak
                    egymásra. A kigúnyoltak aztán megunják a bosszantást, más nevet adnak a
                    falujuknak; de azt rajtuk kívül senki sem követi. Így lett Büdöskútból Abád,
                    Varasóból Jákfalva, Cinegésből Telekes. Egy falunak az a neve, hogy „Kakastyúk”,
                    de aki ezt e nevet mondja ki az odavalók előtt, azt megverik, inkább Kőkosárnak
                    hívatják a falujukat. Szentistvánt senki sem nevezi másnak, mint Salamentának.
                    Visnyót meg Eskerenának, Domaházát Csobankónak, sőt van egy falu a vármegyében,
                    Dorogma, amelynek ahány pusztája van, annyiféle név alatt vallja be magát a
                    miskolci vásárra fölránduló paraszt: Csetreng, Gyékényes, Báróháza, Pengyom,
                    Gyolcsinges a lakása, de Dorogmát egy sem nevezi hazájának. Bizonyosan így
                    leszünk a Barátfalvával is, hogy a parasztok megunták a régi kicsúfolt nevét a
                    helységüknek, s azt választották a helyébe, de még ezt a publikum nem
                    akceptálta.</p>
				<p>Kadarkuthy mérges volt már, mint egy gyerek, akinek a többi gyerekek nem akarják
                    megmondani, hogy hová dugták el a sapkáját.</p>
				<p>Ezalatt a perceptor úr szerencsésen elkészült az utolsó szem mogyoróval is, s
                    arra ő is megszólalt. Eddig mind hallgatott.</p>
				<p>– No hát, urak, nekem vannak pozitív dokumentumaim annak a bizonyságára, hogy
                    Barátfalva a mi vármegyénkben fekszik.</p>
				<p>– Hol vannak? – kérdé a vicispán.</p>
				<p>– Hát a kéményben.</p>
				<p>– A kéményben? – kiáltanak egyszerre valamennyien.</p>
				<p>– Hát persze hogy a kéményben. Másutt csak nem tarthatom a farkasfüleket.</p>
				<p>– Ah! Tehát farkasfülek?</p>
				<p>– Mivelhogy a Bükkben nagyon elszaporodtak a farkasok, a tekintetes vármegye
                    elrendelte, hogy minden elejtett farkasért tíz máriás fizettessék az illetőnek a
                    domestica cassából. Azóta énnálam, több esztendőn keresztül, állandó rubrikát
                    képeznek a behozott farkasfülek, s azoknak a párja alá mindig ez van írva
                    átvevőnek: a barátfalvi lévita.</p>
				<p>Legjobban elbámult a báró.</p>
				<p>– Ah! A barátfalvi lévita farkasvadász?</p>
				<p>– Az ám – erősítette a perceptor. – Egy télen át beküldöz tíz-tizenkét
                    farkasirhát a városba.</p>
				<p>– Talán úgy fogja őket a farkasveremben?</p>
				<p>– Nem az. A farkasok mind regulárisan lőve vannak: vagy a homlok közepén, vagy a
                    fültövön keresztül. A szűcsmester, aki a farkasbőrt megveszi, maga hozza azt oda
                    a hivatalba, előttem metszi le a füleit, azoknak semmi keresetük a bundán. Aztán
                    a szűcsmester is tíz máriást fizet a vadásznak. Szép jövedelem az! Ahogy más
                    eklézsiában a hívek bárányokban, gödölyékben adják ki a papnak meg a rektornak a
                    deputátumát, akként a barátfalviak farkasirhákban róják le a dáciát; ahányat
                    lelőhet a lévita, annyi húsz máriás üti a markát.</p>
				<p>Kadarkuthynak magas véleménye kezdett lenni üldözőbe vett ellenfeléről. Aki
                    egymagában farkasra vadászik, az hozzászokott, hogy az életével játsszék. S
                    biztos kezének kell lenni. Az európai dúvadak közt a farkas veszedelmesebb, mint
                    a medve, mert ez egyedül jár, s a farkas csoportban; s a medve csak haragos, de
                    a farkas éhes.</p>
				<p>Ez a lévita nem lesz az a sovány termetű, gyerekeket virgácsoló anachoréta,
                    akinek kínai tussal szerecsenné lehet festeni a pofáját.</p>
				<p>Annál jobb.</p>
				<p>– De hát perceptor úr nem látta a lévitát soha?</p>
				<p>– Nem jár föl a városba; mészégetők által küldi föl a vadászzsákmányait a
                    szűcshöz.</p>
				<p>– Akkor egy ilyen mészégetőt kellene valahogy kézrekeríteni; az
                    útbaigazíthatna.</p>
				<p>– Abszurdum! Ahány mészégető, szénégető van a világon, az mind eltagadja, hogy
                    hol lakik. Hisz a többi parasztok mind őrajtuk élesítik a nyelvüket; azt
                    danolják: „Dudariak nem élhetnek, ha csak szenet nem égetnek; akkor is csak úgy
                    élhetnek, ha bükkfaszenet égetnek.” A magyar paraszt ezt tartja a legalávalóbb
                    keresetmódnak a világon.</p>
				<p>Most már a vicispánné is beleszólt a tanácskozásba. A kávét rendbe hozván, ismét
                    visszatért a társaságba.</p>
				<p>– Mondok én kegyelmednek valamit, édes báró uram. Ha olyan nagyon fúrja az
                    oldalát annak a megtudása, hogy hol lélegzik az a barátfalvi lévita: hát ennek a
                    legbiztosabb kútforrása az, hogy sétáljon föl az Avasra, látogassa meg a
                    kálvinista esperest, annak már csak bizonyosan tudni kell azt, hogy a
                    tractusához tartozó egyházi személyek hol és merre laknak?</p>
				<p>Ecce ni! Hisz ez valóságos Kolumbus tojása!</p>
				<p>– Kisztihand, gnädige! – mondá erre a báró. – Mindig azt mondtam én, hogy
                    dámáknál van az igazi ész. Megyek a paphoz.</p>
				<p>– De előbb fogadjon el tőlem egy jó tanácsot, édes báró. Ez a mi papunk egy igen
                    kegyes, jámbor ember. Ha ahhoz úgy ront be a báró, mint aki bosszúállásra keresi
                    a maga lévitáját, az azt fogja mondani: „Hallja kend, báró úr, én lelkipásztor
                    vagyok, nem perzekútor hadnagy; ha gonosztevőt keres kend, menjen a
                    szolgabíróhoz.”</p>
				<p>– Hát mit csináljak, tekintetes asszonyom?</p>
				<p>– Jöjjön, üljön mellém a kanapéra. Mára már úgyis későn esnék az esperes
                    vizitájára menni. Este az idő, rövid a nap. A mi esperesünk a tyúkokkal nyugszik
                    le, s a kakasokkal kel föl. Különben sem szokás gyertyagyújtás után hivatalos
                    dolgokban alkalmatlankodni.</p>
				<p>A hajdú már hozta a szép máramarosi vas gyertyatartókat az erdélyi kecskefaggyú
                    gyertyákkal, kettőt az asztalra, ami nagy luxus volt!</p>
				<p>A báró hát leült a vicispánné mellé a pamlagra, az urak mentek a pipatóriumba,
                    vagy folytatták az asztalnál a kvaterkázást.</p>
				<p>– Hát lássa, édes báró – szólt az alispánné csöndes halk hangon –, én nem azt
                    mondanám az esperesnek a kelmed helyében, hogy a Guthay papfiút, a barátfalvi
                    lévitát keserű bosszúállás végett keresem, hanem azt mondanám neki, hogy
                    megszántam szegény nyomorultat, hisz eléggé megbűnhődött már azért, amit bűnül
                    elkövetett, ne szenvedjen többet. Ellenben azért akarom őt feltalálni, hogy
                    elmondjam neki: ne bujdokoljon tovább, nem üldözi senki; én, akit oly nagyon
                    megbántott, megbocsátok neki; apja a halálos ágyán áldását adta rá, kit élőnek
                    tudott még: jöjjön elő a világba; ha a papi pályán akar maradni, tegye le az
                    egzáment, szenteltesse föl magát, megválasztják a szép talentumáért egy jó
                    eklézsiába.</p>
				<p>– Ezt hazudjam én az esperesnek? – kérdé a báró
                    hüledezve.</p>
				<p>– Nem! Igazán mondja.</p>
				<p>A báró a hozzá beszélő asszonyság szemébe nézett. Sohasem szokott szembe
                    tekinteni, mintha attól félne, hogy valaki meglát valami titkot a szemében. Erre
                    a szóra kénytelen volt az alispánné szemeibe nézni.</p>
				<p>Olyan csodálatos szemek voltak azok: nagyok, világoskékek, nyugodtak. Valami
                    varázslat ömlött ki belőlük, ami a fenevadakat megszelídíti.</p>
				<p>Kadarkuthy érezte a varázslat hatását.</p>
				<p>– No hát én erről a témáról még többet is tudnék mesélni az esperesnek.</p>
				<p>– Azazhogy igazat mondani.</p>
				<p>– Valóságot mondani. Fölfedezhetném előtte, hogy erre a gézengúzra (ti. a
                    lévitára) nagy világi szerencse vár. Egy gazdag úr, a vele elszökött
                    alispánleánynak a nagybátyja, a leány atyjával összeveszve, azt kitagadta az
                    örökségből, s szép vagyonát mind ez elszökött unokahúgának testálta, s ha az
                    tíz esztendeig az ő holta után nem fog jelentkezni a masszáért, akkor az egész
                    birtoka szálljon a városi ispitályra. Csak jelentkezni kell a feleségének az új
                    vicispánnál (aki úgy tudom, csizmadia céhmester volt a városban), s ők azonnal
                    tehetős emberek lesznek, akik nem szorulnak többé a paraszt hordta lukmára, kongesztre, dáciára.
                </p>
				<p>– No lássa, édes báró! Ez az igazi ember! Az igaz keresztyény ember. Így szeretem
                    magát. No, hát Isten áldása kísérje minden jártában-keltében! Tudtam én, hogy a
                    báró derék ember. Hát mármost ígérje meg, hogy ha jó szerencsével fog járni, ha
                    azt a szegény bujdokló ifjút elátkozott sorsából kiszabadítja, hát visszatérőben
                    megint bejön hozzánk, fölkeres, s énnekem elmondja mindazt, ami Istennek tetsző
                    dolgot végzett, hogy én is hadd örüljek együtt az örvendezőkkel.</p>
				<p>– Ugyan visszajövök! – fogadá Kadarkuthy, szépen kezet csókolva búcsúzás fejében
                    a vicispánnénak, s azután, amint megszabadult e varázslatos anyai arc bűbájos
                    tekintetétől, megint rátalált a maga démonára.</p>
				<p>„Ah! hát ti engemet mindenütt arra tanítgattok, hogy hogyan hazudjak mást meg
                    mást ízibe! No hát most jó tanítványra találtok bennem!”</p>
			</div>
			<div type="chapter">
				<head>
                    A Lavater</head>
				<p>No ugyan jó helyre küldte a vicispánné asszonyság Kadarkuthy bárót a miskolci
                    kálvinista espereshez.</p>
				<p>Volt annak a tudós férfiúnak igen szép rendes prédikátumos neve, amin titulálták,
                    ha levelet írtak hozzá; de szó közben csak úgy hívta azt mindenki, hogy a
                    „Lavater”.</p>
				<p>Azokban az években uralkodott egész Európa-szerte a „lavaterizmus”.</p>
				<p>Lavater (zürichi református prédikátor) volt a megalkotója annak a rendszeres
                    tudománynak, mely szerint az arcvonásokból, a szemöldökökből, szemekből, az orr,
                    a száj alkotásából, az arcredőkből biztosan meg lehet ítélni minden ember
                    jellemét, ezekből ki lehet találni a legtitkosabb indulatait; azok az arcvonások
                    rávallanak a gyilkosra, a gonosztevőre, a kéjencre, a bosszúállóra.</p>
				<p>Hiszen még alig múlt száz esztendeje, hogy a Lavater „Phragmente über
                    Physiognomie” című munkája az egész művelt társadalomban valóságos fanatikus
                    fölgerjedést idézett elő. Azokról beszélt minden ember. Egy új világ lett
                    általuk föltárva a társaság előtt. Láthatóvá lett maga az emberi lélek.</p>
				<p>Ha az avasi nagytiszteletű valamely társaságba betoppant, egyszerre üdvös
                    megszeppenés szállta meg a kebleket. Minden ember iparkodott az arcvonásainak
                    olyan kifejezést adni, amely a titkos erényeket tüntesse elő, jól tudva, hogy ez
                    a lavateri férfiú kiolvassa az embernek a két szemöldöke hajlásából, az
                    orrcimpáinak a fintorodásából a legféltettebb rossz szándékait, s azokat
                    följegyzi magának.</p>
				<p>Az ilyen jegyzetekkel teli vannak otthon a fiókjai. Azokat ő systematice
                    osztályozza, mint Linné a növényeket, s rémséges sok árkus papirost teleírt már
                    velük. Jaj lesz Borsodnak, Abaújnak, de még Hevesnek is, ha azokat egyszer
                    kinyomtatja.</p>
				<p>Ha pedig valaki látogatóba ment hozzá, az meg éppen kész préda volt a
                    számára.</p>
				<p>Azt a nagytiszteletű úr az utcai szobájában fogadta, bő beszéddel ellátta; úgy
                    ültette magával szembe, hogy profilban legyen fordulva az ablak irányában.</p>
				<p>Az ablak előtti emelvényen ugyanis a nagytiszteletű úr kisasszonya ült, és
                    rámánál hímezett, aki aztán azalatt, amíg a látogató hallgatott vagy beszélt,
                    vagy éppen nevetett: azonmódon kinyírta a kis ollójával egy darab fekete
                    papiroslapból a konterfáját, úgy, hogy ráismert arra minden ember. Ezt a művészi
                    ágat úgy hívták akkor, hogy „sziluett”. Ez is általános divat volt akkoriban.
                    Sziluett nélkül egy úriház sem szűkölködött. Ott láttuk az ágy fölött fekete
                    rámában nagyapánkat a vuklis hajával, a máslis copfjával és nagyanyánkat,
                    magasra tupírozott hajával, táritoppos főkötőjével, bodros krézlijével és kettős
                    tokájával; még a szempillák is híven megtartattak a fekete árnyékrajzokon,
                    amiket művészolló hozott létre.</p>
				<p>Ebbe a veszedelembe ugratta bele a jó vicispánné az ártatlan, mit sem sejtő
                    bárót.</p>
				<p>Hiszen amint belépett, és bemutatta magát a nagytiszteletű úrnál, amint az
                    egyszer az arcába bepillantott, már el volt árulva minden, ami jellemét
                    képezé.</p>
				<p>Ez az egymást keresztező két redő a homlokon, ez a csalárdság; ezek a legyezőként
                    összefutó vonalak a szemszögletekben a kéjencséget hirdetik; ez a beharapott
                    felső ajk az alattomosság szimbóluma; a kiduzzadt alsó ajk pedig a
                    kegyetlenségé. A jobb szájszeglet félrehúzódása, a félhold alakú redővel a
                    ravaszságot árulja el. A szemöldökben kérlelhetetlen harag lakik.</p>
				<p>A báró elmondta az esperesnek idejövetele okát, célját úgy, ahogy azt az
                    alispánné tanácsolta neki. Azt hitte, hogy már nagyon jól megtanult hazudni.</p>
				<p>Hazudni! Lavater előtt! Nevetséges dolog.</p>
				<p>Az esperes engedte neki kibeszélni magát.</p>
				<p>Pedig milyen mézédes tudott lenni! Hogy forgatta szemeit az ég felé, hogy
                    nyomkodta a tenyerét a mellére, hogy vékonyította hangját a szelíd sápogásig.
                    (Hiszen ezt mind tanulta ő a komédiások közt hajdan.)</p>
				<p>Mikor aztán a kérdés föl volt téve, hogy no hát hol található a balsorsából
                    megváltandó barátfalvi lévita ebben a nagy erdőben: a nagytiszteletű úr
                    összefonta a két karját a mellén s így szólt:</p>
				<p>– A báró úr tudja, hogy mi az a logika?</p>
				<p>A bárónak már a nyelve hegyén volt, hogy „tudja a kakukk!” de csak
                    visszaszívta.</p>
				<p>– Miért vannak léviták? És miért vannak eklézsiák, amelyek lévitákat tartanak?
                    „Az ok megelőzi az okozatot”. Ez egy logikai maxima. Úgyebár, hogy az?</p>
				<p>– Az.</p>
				<p>– Tehát az ok az eklézsia. Összeverődik imitt-amott egy csomó nostras; szegény
                    emberek: rusticusok, szénégetők, akik között egy potior sem találtatik, sem
                    pedig Melchizédech, aki őket szárnyaik alá fogadja. Ellenben az áhítat
                    megszállja lelkeiket, valaminthogy megszállja a lélek nélkül szűkölködő
                    pacsirtákat, fülemüléket az az instinctus, hogy énekeljenek.</p>
				<p>– Kérem a macskákat is odaszámítani.</p>
				<p>– Tehát énekelni óhajtanának, de nincs, aki őket arra megtanítsa. Ellenben
                    gyermekeik is vannak, akikre szintén ráférne az ábécé.</p>
				<p>– Meg a skutika.</p>
				<p>– De nincsen, aki ebben tudósokká tegye. Az Úr napját is megtudják vagy a
                    helybenlakó más vallásúak, vagy a szomszéd falvak harangszavából; de nincs, aki
                    e szent napon előttük a szentírást magyarázhatná. Vannak szülötteik, azokat
                    nincs, aki megkeresztelje; vannak szerető párjaik, azokat nincs, aki összeadja;
                    a halottaikat nincs, aki elbúcsúztassa. Most jön a hysteronproteron.</p>
				<p>A báró szétnézett: mi lehet az? Úgy hangzik, mint a szitakötő.</p>
				<p>– Ugyanekkor támad egy peregrinus: egy afféle iskolából eliminált studiosus, akit
                    consilium abeundival az alma mater kapuin kívül rekesztettek, akinek „hátán
                    háza, kebelében kenyere”, nincs testének, lelkének hová lenni: az odavetődik az
                    általam körülírt nostrasok közé; azok kapva kapnak rajta, ott marasztalják;
                    adnak neki lakást, konvenciót, mensa ambulatoriát; ez azután elvégez mindent,
                    amit pap, kántor és rektor szokott teljesíteni; beharangoz, beénekel, prédikál:
                    gyerekeket tanít, keresztel, kopulál, búcsúztat, amihez mind ért, mert az ilyen
                    peregrinusok rendesen quadriennis teológusokból szoktak válni, akik valamelyes
                    kánoni hiba miatt pappá föl nem szentelődhettek. Tetszik érteni?</p>
				<p>– Tökéletesen értem.</p>
				<p>– Már mostan a logika regulái szerint mi a konklúzió? Az ilyen lévitás
                    eklézsiának igen nagy oka van a maga egzisztenciáját sub rosa folytatni; de még
                    nagyobb oka van magának a lévitának arra, hogy az esperes házának a falára föl
                    ne firkálja a nevét; mert amint a tractualis consistoriumnak tudomására jut,
                    hogy valahol a kebelében egy ilyen eklézsia latitál, az azt rögtön
                    transzformálja filiává, a lévitát a törvénytelenül
                    bitorolt funkcióktól eltiltja, s azontúl a községnek kötelessége lesz a hozzá
                    legközelebb eső anyaeklézsiának fizetni a papbért, odajárni föl ájtatoskodásra,
                    onnan hozatni el a papot a szertartásokra, oda járatni a gyermekeit iskolába.
                    Ami aztán nagy angária! Hát ezekből mármost mi a logikai concatenatio? – Az,
                    hogyha posito, empyrice egzisztál és subsistál valahol egy barátfalvi lévita,
                    annak a létezéséről hamarább lehet tudomása a Klimius Miklós holdban lakozó
                    embereinek, vagy a Gulliver liliputi lakosainak, mint a borsodi református
                    tractus esperesének.</p>
				<p>– Eszerint az úr sem akar róla tudni semmit, hogy hol kapható meg az a gézengúz
                    barátfalvi lévita! – kiálta föl Kadarkuthy, mérgesen ugorva föl a helyéről. –
                    Hisz itt, úgy látom, hogy minden ember összeesküdött ennek a gonosztevőnek a
                    rejtegetésére.</p>
				<p>– Kérem, kérem, csak tessék még ülve maradni – szólt az esperes, a bárót vállára
                    tett kezével a székre visszahanyatlani kényszerítve. (Valami elektricitásnak
                    kellett az ujjaiban lenni, az is nagy divat volt a mesmerizmus korszakában.) –
                    Tehát az elsőt concedálom, hogy nem tudom, hol van az a
                    barátfalvi lévita. De a másodikat negálom, mintha nem akarnám tudni. Sőt most, a báró úr denunciatiója után egyenesen
                    kötelességemmé van téve, hogy ezen clandestinus abusus kideríttessék. Aztán én
                    útbaigazítást adok a báró úrnak, hogy mely úton nyomozza ki egész biztonsággal
                    ennek a charádának a titkát.</p>
				<p>– No már azt meghallgatom.</p>
				<p>– A báró úrnak egyenesen a miskolci bíróhoz kellett volna menni, akinek minden
                    bizonnyal tudósnak kell lenni valamennyi, a Bükkben létező falvak neveiről; mert
                    hiszen az ő fürmendere szedi be a hetivásárra feljövő jobbágyoktól a helypénzt,
                    azoknak cédulákat oszt, s a cédulára fölírja a falunak a nevét. Querczina András
                    uram minden bizonnyal fölvilágosítást fog adni a báró úrnak.</p>
				<p>– Querczina András! Querczina András – ismételgette a furcsa nevet a báró.</p>
				<p>– Ha el tetszenék felejteni a nevet, könnyen rátalálhat a kalodáról, ami a háza
                    elé ki van téve; ott van a Pece partján.</p>
				<p>– Köszönöm. Megyek Querczina András uramhoz.</p>
				<p>– Még egy tanácsot tessék tőlem bevenni. Ha Querczina András uram elé fog járulni
                    a báró úr, a világ sűrű kincséért elő ne hordja neki azokat a bölcs dolgokat,
                    amiket énelőttem közrebocsátott, mert amint az ezt a szót meghallja:
                    „testamentum”, az egyszerre nem tud más nyelven, csak tótul, de abból is nagyot
                    hall. Kiabálhat aztán annak a fülébe akár tubuson keresztül, abból ki nem vesz
                    egyéb szót, mint azt, hogy „nye rozumim”. Mivelhogy olyan messze esik ő a
                    törvénytudománytól, mint Makó Jeruzsálemtől. Azért Querczina András uram előtt
                    egy szót se szóljon azokról a larvatusokról, processzusokról, testamentumokról,
                    amiket előttem produkált.</p>
				<p>– Hát mit hazudjak neki?</p>
				<p>– Sőt inkább egészen igazat mondjon neki. Kezdje azon, hogy „no Querczina uram,
                    mennyiért csinálna nekem egy ilyen jó termetemre való kosokot farkasbőrből?”</p>
				<p>– Kosokot?</p>
				<p>– No igen; mert ha azt mondja neki, hogy „bekecset”, azt nem érti meg; hanem ha
                    azt mondja: „kosokot”, azt megérti, mert az tótul is kosuch.</p>
				<p>– De hát mi a patvar szükségem van nekem egy kosokra?</p>
				<p>– Nagyon nagy szüksége van rá a bárónak. Lássa a báró, ha ebben a külföldi
                    habitusban barangolja keresztül-kasul a vidéket, híre futamodik, minden ember
                    szájról szájra adja tovább, hogy itt jár a „csuma!” Nem kínálták még meg valahol
                    aludttejjel? Azzal szokták a garabonciás diákot megengesztelni. Az, akit meg
                    akar találni, jó eleve neszét veszi odábbáll egy vármegyével; mire a báró
                    rátalál a rejtekére, már csak a hűlt fészke lesz ott. Azért tanácsos lesz a
                    bárónak, ha e mostani ornátus helyébe, ami lehet módi-ruha Versaillesban, de
                    minálunk maskara, valami olyan öltözetet vesz föl, aminőt a külső emberek
                    széltében viselnek.</p>
				<p>– Köszönöm a tanácsát, elfogadom. Ezt bizony magamtól is fölérhettem volna
                    ököllel. Hát aztán a miskolci bíró fog nekem varrni ilyen öltözetet?</p>
				<p>– Mivelhogy ő signaturájára nézve szűcsmester.</p>
				<p>– Hol lőtték ezt a bírót?</p>
				<p>– Nem lőtték ezt, kérem alásan, mert ezt úgy választották.</p>
				<p>– De hát az ördögök ültek a miskolciak nyakára, hogy egy szűcsmestert, egy tót
                    embert választottak meg bírájuknak?</p>
				<p>– Ne tessék rossz opiniót formálni a báró úrnak az én városom lakóiról. A
                    legimpossibilisebb faktumoknak is megvan a maga rációja. Röviden elmondom a
                    dolgot.</p>
				<p>Erre csakugyan kíváncsi volt a báró. Ismét ülő pozitúrába tette magát, ami a
                    házikisasszonynak alkalmat adott a sziluettjének tökéletes kinyírogatására.</p>
				<p>– Hiszen mindenkinek méltó megütközésre adhat az okot – beszél az esperes –, hogy
                    egy ilyen nagy városnak, mint Miskolc, melynek lakosságát jórészben nemesség,
                    birtokos uraság képezi, hogyan lehet választott bírája egy törvénytudatlan
                    személy; egy kézi munkával foglalkozó mesterember; még azonfelül tót. Mind
                    megmagyarázzák ezt ennek a mi nevezetes városunknak a rendkívüli viszontagságai.
                    Mert nevezetesnek bízvást állítható. Anonymus azt jegyezte föl, hogy Árpád
                    fejedelem hadai már itt találták Miskolc várost, s pihenőt tartottak benne. A
                    későbbi uralkodók királyi város rangjára emelték, s nagy privilégiumokkal
                    ruházták föl. A török hódoltság azonban sűrű veszedelmekkel látogatta meg a
                    várost. Bíráit a basák elhurcolták, s egy esztendeig is ott rohasztották az egri
                    áristomban. Ha a harácsot elő nem teremtette, a ló hevederéhez kötötték, úgy
                    hurcolták magukkal.</p>
				<p>– Ahá! Hát ezért nem szeretnek az urak miskolci bíróságot vállalni.</p>
				<p>– De később még nehezebbek lettek az állapotok. A kuruclabanc világ alatt kétfelé
                    is kellett harácsot fizetni a városnak, úgyhogy volt idő, amikor minden igavonó
                    marhától megfosztva, kapával művelték a lakosok a szántóföldjeiket. Ezekben az
                    időkben már nem lehetett bírót kapni Miskolcon, úgy hogy a gyülekezetben
                    határozat hozatott, hogy amely polgár a bíróválasztásra föl nem jön, fizet
                    negyven forintot, aki pedig a bíróságot el nem fogadja, fizet 200 forintot.</p>
				<p>– S a nemes urak inkább megfizették a 200 forintokat, mint hogy nyereghez kötve
                    szalajtassanak Egerig. Magam is azt tettem volna.</p>
				<p>– Ekkor aztán az történt, hogy egész Miskolc város áttért a református hitre. A
                    pápista templomokat mind átadta a kálvinistáknak, lutheránusoknak. Ez a mi avasi
                    templomunk az ideig Szent István templomának hívatott. Szent István király volt
                    a város védőszentje. A város pecsétjén is Szent István alakja volt a címer:
                    fején koronával, jobbjában a királyi pálcával, baljában az ország
                    aranyalmájával. Az ideig „királyi város” volt Miskolc, címe: „civitas regia”. A
                    nagy változás után azt mondta a coetus, mit nekünk ez a királyi cifraság, ami
                    annyi pénzbe kerül, fogadjunk olcsóbb címet: legyünk „oppidum”, s az akkori bíró
                    rendeletére a régi címert is elhagytuk, vésettünk a királyi alak helyébe egy
                    kuruc hajdút, csákós kalpaggal, aki az egyik kezében három arany búzakalászt, a
                    másikban pedig egy szőlőfürtöt tart, s lábait verbunkos táncra igazítja.</p>
				<p>Hej de nagyot kacagott erre a szóra Kadarkuthy.</p>
				<p>– No, ez igazán remek gondolat volt!</p>
				<p>– Dehogy volt az. Ebből a címerből megint csak azt eszelte ki minden ellenségünk,
                    hogy hej de sok búzája, bora lehet Miskolc városának, hogy úgy kérkedik vele az
                    a címerbeli hajdú! s még jobban megsarcoltak bennünket; a vezérek csak úgy
                    adták-vették, csereberélték a várost, mint valami bona vaccát. Végre aztán
                    csendesség lett. Elmúltak a kurucok, elmúltak a törökök.</p>
				<p>– Hát ekkor csak megpihentek a miskolciak?</p>
				<p>– Meg bizony; de nem ingyen. A magas kamara a várost maga magának zálogba adta. A
                    burkus háború alatt a miskolciak negyvenezer forintot vettek kölcsön az eperjesi
                    Pulszky Sándortól, azt küldték föl a királynénak, aki azért negyven esztendei
                    háborítatlanságot engedélyezett nekik. Most ez az idő vége felé jár. Új
                    contractust kellene kötni a városnak a kamarával. De íme ezalatt a kamarai
                    direktor, herceg Grassalkovich Antal uram, azt a praktikát gondolá ki, hogy a
                    miskolci nemes urakkal külön egyezkedett ki jó előre. A polgárok magukra
                    maradtak, akik között nincs törvénytudó ember. Most azután ezeknek az együgyű
                    embereknek, respective a városukat reprezentáló bírónak az officiuma leend egy
                    olyan in omnibus versatus urasággal pertractálni az új contractus iránt, mint a
                    gödöllői herceg, az omnipotens director cameralis.</p>
				<p>– Hát azért választottak olyan bírót, aki mindezekhez semmit sem ért?</p>
				<p>– El tetszett találni. Mert ez a maga tudatlanságával jobban meg fogja védelmezni
                    a város igazát, mint kilenc prókátor a maga tudákosságával. Mert ezzel csak
                    kétféle dolog történhetik; vagy mindenre azt fogja mondani odafönn Budán: „nye
                    rozumim” (nem értem), akkor odafönn Budán fognak ráverni ötven botot; vagy pedig
                    azt fogja mondani: „já rozumim” (igenis értem), akkor meg idelenn fognak ráverni
                    a polgártársai ötven botot.</p>
				<p>– És így bíró uram horoszkópja tökéletesen ki van mérve? szólt nevetve a báró,
                    aki ezt az állapotot fölöttébb mulatságosnak találta.</p>
				<p>Ezalatt az esperes kisasszonya is elkészült a nevezetes látogató árnyképével, még
                    a szétálló copfja is híven ki volt faragva.</p>
				<p>A báró előhúzta a kalapját a hóna alól, s úri fejbólintással rekommendálta
                    magát.</p>
				<p>Amint a külső ajtót is betette maga után (kis városainkban nagy okosan –
                    mindenütt két ajtó őrzi a bejárást), az esperes kisasszonya leszállt az ablak
                    előtti pódiumról, s odavitte az atyjához a kész sziluettet, melyet a
                    nagytiszteletű úr kielégítőnek talált.</p>
				<p>És azután elővette az asztal fiókjából a nagy kapcsos fóliánst, mely már csaknem
                    meg volt töltve hasonló arcmásolatokkal; az új sziluettet egy üres lapra
                    gumiarabikummal fölragasztá, alája pedig ezeket a lavateri megjegyzéseket
                    írta:</p>
				<p>„engesztelhetetlen bosszúállás”,</p>
				<p> „alattomos incselkedés”,</p>
				<p> „telhetetlen luxuries”,</p>
				<p> „raptusos dementia”,</p>
				<p> „gyilkolási mánia”.</p>
				<p>Ezek mind olvashatók a kitárt arcvonásokból, a lavateri szisztéma szerint.</p>
			</div>
			<div type="chapter">
				<head>
                    Bíróuram</head>
				<p>Hajh bizony nem is a mostani Miskolc városa volt ám az a száz és egynehány év
                    előtti város; nem az a palotákkal ékes, színházas, városházas metropolis, aki
                    két képviselőt küld az országgyűlésre.</p>
				<p>Sok nagy változásnak is volt alávetve; egyszer a tűzvész rontotta le porig;
                    máskor meg a rohanó árvíz söpörte el, hogy csak a „papszer” házai maradtak meg
                    belőle; sőt egy rettenetes napon a kőeső törte
                    pozdorjává. Nem jégeső, hanem valóságos kőhullás: valami meteorfelhőnek a
                    leomlása, aminők a földpályát keresztezik; egy emberfőnyi nagyságú követ most is
                    mutogatnak belőle a múzeumban.</p>
				<p>A múlt századbeli házak nem képeztek egymáshoz támaszkodva utcasort, hanem
                    mindegyik között volt egy tágas udvar, palánkkal elzárva; alul embermagasságig
                    kőből volt a ház, ablak nélkül, szegletei támaszokkal megerősítve: ez az árvíz
                    ellen volt; a kőfalra volt építve a lak, boltozatos szobákkal, vastáblás
                    ablakokkal: ez meg a tűzvész ellen volt. Aztán minden háznak a kifelé fordult
                    szegletén volt egy kukullorium s azon egy keskeny ablak: ez meg a portyázók
                    megfigyelésére volt kitalálva.</p>
				<p>Mert ámbátor Károly király elrendelte, hogy Miskolc városát tövissel kell körülkeríteni a kuruc portyázók betörései ellen való
                    biztonságul, azért mégis megtörtént elégszer, hogy nem is a kurucok, hanem a
                    labancok s más afféle tolvajok, mikor a népség kinn volt a mezőkön, szőlőkben,
                    beszáguldoztak s végigrabolták a várost.</p>
				<p>Egy ilyen félig emeletes házban lakott a Szinyva és a Pece között Querczina
                    András bíró uram. A bíróságát jelképezte a kapuja mellé nyújtóztatott kaloda; a
                    mesterségének pedig ott lógott a címere, a házhiúból kidugott rúdon, pléhtáblán
                    a neve, alatta egy hiúzfej, az alatt meg három rókafark. A palánk ajtaján
                    bemenni; a műhely ajtaja a folyosóra nyílott. Hogy szűcsműhely, azt
                    hitelesítené az ajtóra kiszegezett farkasirha. Nyári lövés lehetett, mert nagyon
                    vedlett volt. Fülei hiányoztak. Bizonyosan ott hallgatnak már a vármegyeház
                    kéményében.</p>
				<p>A báró benyitott a belső üveges ajtón. A műhely egyúttal hivatalos várakozó szoba
                    volt. Az egyik szegletében ott állt egy drabális erős alak, nagyon furcsa
                    öltözetben, mely állt egy hegyes kalapból, azt a kezében tartá, azután egy
                    fehérpiros csíkos zubbonyból, ökölnyi cinkgombokkal, bő tarka plundrából és
                    veres török papucsokból.</p>
				<p>Ezt meg sem látta a báró. Méltóságán alul volt, hogy észrevegye.</p>
				<p>Hanem a műhelyt kétfelé osztó „pudli” mögött már egy régi ismerősre talált.</p>
				<p>Ez volt a tegnapi asztaltárs, a derék Matus.</p>
				<p>Ezúttal nem volt már ünnepi öltözetben; csak úgy könyökig felgyűrt ingujjakban
                    parádézott.</p>
				<p>De amint a Matus megpillantotta a műhelybe belépő bárót, uccu neki, vesd el
                    magad! fölszaladt a padlásra. Egy fahágcsó egyenesen oda vezetett föl a
                    műhelyből.</p>
				<p>A jámbor Matus, a maga egyenes úton járó eszével azt konkludálta, hogy ő a
                    tegnapi huszonöt botokat azért kapta meg a vármegyeházán, amiért oly nagyot
                    talált ütni a nagyságos báró úr hátára; most ez aztán jön a bíróhoz panaszra, s
                    most még a város részéről is meg fogja kapni a maga kutyaporcióját, ahogy
                    dukál.</p>
				<p>Dejsz a Matust manapság marcafánkkai sem fogják lecsalogatni a bőrszárító
                    padlásról. Az most önvédelmül azt találta ki, hogy egy nádpálcával elkezdte a
                    padláson sorban fölaggatott irhákat porolni (ahogy ez a molyok végett
                    szükséges), úgyhogy a nagy püföléstől egy szót sem lehetett hallani.</p>
				<p>Pedig hát ebben az egész dologban nem a Matus volt a hibás, hanem az első
                    vicispán tót nyelvtudása, aki ahelyett, hogy „uder”, ami megütést jelent, azt parancsolta, hogy „zabi”, ami pedig jelent agyonütést.
                </p>
				<p>Azonban kevés vártatva nyílt a műhelyből befelé vezető ajtó, s kilépett rajta egy
                    megtekintésre méltó alak, akiről az első tekintetre föl lehetett ismerni, hogy
                    ő a városi drabant.</p>
				<p>Elöl-hátul púpos volt, a két lőcslába térdeivel befelé görbülve, a tenyerei a
                    térden alul lógtak. Az ilyen termet nem is való egyébnek, mint városi
                    drabantnak. Sótartó alakú csákó volt a fején, termetét zöld frakk ékesíté, vörös
                    gallérral; a válláról szíjpantalléron nagy görbe kard csüngött alá, ami
                    megjelenését annál félelmetesebbé tette.</p>
				<p>A belső szobából ez a parancshangú utasítás hangzott elő:</p>
				<p>– Zavolaty toje prkopcár.</p>
				<p>A drabantnak szeme-szája tátva maradt, mikor szétnézett a műhelyben. – Ő az
                    imént, ahogy bement a bíróhoz jelentést tenni, csak egy instanst hagyott idekinn
                    és most itt van kettő.</p>
				<p>Azt a másikat (saját vallomása nyomán) úgy jelenté be bíró uramnak, hogy
                    „povrazolezec”, ami jelent kötélentáncolót.
                </p>
				<p>És most bíró uram azt parancsolja, hogy hívja be a „prkoprcárt”, aki nem más,
                    mint bukfenchányó.
                </p>
				<p>Bíró uram előtt ugyanis kötéltáncoló vagy bukfenchányó mindegy, s lehet, hogy
                    igaza is van.</p>
				<p>Ha van logika a világon, akkor a drabantnak azt kellett konkludálni, hogy ez a
                    másik a bukfenchányó. Pojácának elég pojáca volt.</p>
				<p>Intett a bárónak, hogy jöjjön a bíró uram színe elé.</p>
				<p>Bíró uram alacsony, tömzsi, tagbaszakadt emberke volt; himlőhelyes arcú; egyik
                    szemöldöke feljebb állt, mint a másik; nagy fogai miatt a száját nem bírta
                    összecsukni. Ujjatlan bőrmellényéből flanellujjakba rejtett karok nyúltak elő,
                    nagy tenyerekkel; a fejébe nagy vadmacska süveg volt nyomva, olyan alaposan,
                    hogy a füleit kétfelé nyomta.</p>
				<p>– No, friskó! friskó! Spjevác! Muzsikác! – kiáltá a belépő báróra.</p>
				<p>A báró nem értett a hallott szóból.</p>
				<p>A drabant aztán megmagyarázta neki a dolgot.</p>
				<p>– Bíró uram előbb azt akarja megtudni, hogy hogyan tudunk
                    énekelni és muzsikálni?</p>
				<p>– Sehogy sem tudunk.</p>
				<p>Bíró uram erre türelmetlen lett, rárivallt kategorice a báróra:</p>
				<p>– Csi znace, csi nye mace, ale spjevace, muzsikace!</p>
				<p>(Akár tudtok, akár nem tudtok, azért énekeljetek, muzsikáljatok.)</p>
				<p>A báró most már nevetett.</p>
				<p>– Ugyan mi az ördöggel muzsikáljak?</p>
				<p>Bíró uram odamutatott a báró vállán függő hosszú bőrtokra; azt hitte, abban
                    valami fagót van.</p>
				<p>A báró aztán kihúzta a bőrtokból a szép lazzarino-csövű duplapuskát.</p>
				<p>– Ojoj! – mondá bíró uram. – Puska? (Ez tótul is puska.)</p>
				<p>A drabant vette észre, hogy aligha tévedést nem követett el; azt kérdezé hűlt
                    pofával a bárótól:</p>
				<p>– Hát az úr nem bukfenchányó komédiás?</p>
				<p>Erre válaszképpen úgy ütötte pofon a báró a drabantot, hogy annak a sótartó
                    csákója menten a jobb fülére csúszott; le nem repülhetett a fejéről, mert oda
                    volt kötve az állához szíjjal. A bíróra pedig ráordított a báró tele
                    torokkal.:</p>
				<p>– Én báró Kadarkuthy vagyok, földesúr! Atta teremtette!</p>
				<p>Ez egyszerre nagyot változtatott a szituáción. Hát persze, hogy azon kellett
                    volna kezdeni, hogy „atta teremtette!” Szóból értik meg a magyart.</p>
				<p>Bíró uram hirtelen lekapta a macskabőrsüveget a fejéről, s azt mondá: „mi
                    tetszik, kérem alásan?” Tudott már magyarul is.</p>
				<p>Amint azonban a báró hangosan elkiáltá a nevét, arra a szóra a műhelyből nyíló
                    ajtón át bedugta a fejét az a másik, és sietett a tévedést fölvilágosítani.</p>
				<p>– Én vagyok a komédiás.</p>
				<p>Erre bíró uram végképpen elszörnyedt.</p>
				<p>– Ó, te stariopica! – rivallt a drabantra, s a másik még immunis arcfelére egy
                    akkora pofont alkalmazott, hogy a sótartó a bal fülére csúszott vissza. – Hozod
                    be mindjárt az igazi komédiást!</p>
				<p>Aztán a két nagy tenyerét dörzsölve, azt kérdé mosolygó ábrázattal: „mit tetszik
                    parancsolni a pan welkomozsnye báró úr?”</p>
				<p>– Hát én egy derék farkasbőr kosokot akarok magánál megrendelni.</p>
				<p>– Zsinórral vagy szironnyal?</p>
				<p>– Ahogy szokás. Aztán meg egy ilyen prémes süveget, mint bíró uramé.</p>
				<p>– Aha. Diva kocskabőrből. Az nagyon szép.</p>
				<p>– Aztán meg egy olyan kecskebőr nadrágot, amilyen a Matusnak van.</p>
				<p>– Ah! amilyen a Matusnak van? Potyszem csak Matus! Hozd ide a
                    koza-ircha-nohavicádat!</p>
				<p>De amint ezt a szót meghallotta a Matus odafönn a padláson, hogy „nohavica!”: két
                    nádpálcával kezdte el verni a bőröket.</p>
				<p>– Eredj föl a padlásra! – parancsolá bíró uram a drabantnak, ki azalatt
                    visszatért a kötéltáncossal. – Hozd le a Matust fülénél fogva a padlásról.</p>
				<p>A drabant megsimogatta egyik tenyerével az egyik arcpofáját, a másikkal a
                    másikat, s azt felelte, hogy „harmadik pofám nincs!”, és nem ment a Matust
                    lefülelni.</p>
				<p>– No, hát akkor gyere velem a magazinba! – mondá bíró uram, gallérjánál fogva
                    előrelódította a rendnek őrét –, te meg, komédiás, mulattasd addig a méltóságos
                    báró urat; lamatye cigánszke kolisa!</p>
				<p>A báró úrral együtt maradt komédiás ugyan nem vetett cigánykereket a méltóságos
                    úr distrahálására, hanem ahelyett oda lépett eléje, s jól a szeme közé nézett,
                    s azután jó lerchenfeldi dialektussal odaszólt neki németül:</p>
				<p>„Herr Baron von Kadarkuthy! haben Sie nicht einmal Frater Seraphinus
                    geheissen?”</p>
				<p>Kadarkuthynak először hosszúra nyúlt az ábrázatja; a szája tátva maradt, a szemei
                    elmeredtek; fakó arcbőre közepén a harag vörös foltja gyulladt ki. Hallatlan
                    vakmerőség! Egy báró Kadarkuthy Viktort azzal az interpellációval állítani
                    szembe, hogy nem hívták-e őtet valamikor fráter Seraphinusnak.</p>
				<p>De nagy hamar ismerős mosolygóssá torzult vissza a haragos arc, amikor a
                    megszólító arcába jobban belenézett. Kezdett föltámadni az emlékezet. Az! Az!
                    Nemcsak fráter Seraphinus, de még annál is jobb. „Dori, der amerikanische Affe!”
                    Az volt a szép idő! A bécsi „Paradiesban!”</p>
				<p>– Ah! ah! Titanides Sámson! – rikkantá el a báró –, az én hajdani maestróm?
                    Akinél én majomember voltam.</p>
				<p>– S akinek a Colombináját elszöktette a majomember.</p>
				<p>– Hát aztán mi lett a Colombinából?</p>
				<p>– Nem jött vissza; most már a maga kezére dolgozik.</p>
				<p>– De hát hogy ismert rám, Sámson mester?</p>
				<p>– Hát amint azt tetszett mondani: „én vagyok Kadarkuthy Viktor.” A név után.</p>
				<p>– De hisz én sohasem mondtam meg kendnek a családi nevemet, mikor együtt
                    bolondoztunk.</p>
				<p>– A báró nem mondta meg, de megmondták a kolostorban, ahonnan megszökött, mikor a
                    Colombinám miatt ütöttem a nyomát bottal. Aztán nagy fátumom volt nekem már
                    akkor a Kadarkuthy Viktor névvel. Ez okozta minden szerencsétlenségemet. Én egy
                    nagy celebris szemfényvesztőnek a társaságában jártam be a világot, aki
                    Cagliostro tanítványa volt. Cairoi Ludolfus volt a neve. Egyszer egy hatalmas
                    gazdag úr kastélyában produkáltuk magunkat a Csallóközben, aki a leánya
                    eljegyzését ünnepelte. A vőlegényt úgy hívták, hogy Kadarkuthy Viktor. Akkor
                    hallottam először ezt a nevet. Szép, karcsú legény volt. Én birkózásra hívtam
                    föl a parasztokat, s egyiket a másik után vertem földhöz. Ekkor a fiatal
                    vőlegény akaszkodott velem össze. Hát énnekem nagy volt a respektusom az úri
                    família iránt; nem akartam, hogy a vőlegény nyomorékká törjön a kezem között,
                    csak úgy könnyedén bántam vele; a furfangos suhanc pedig fölhasználta ezt a
                    kíméletemet, s egy betyáros gáncsvetéssel úgy döntött a földre, hogy fejemet egy
                    vasrúdba csapva, elszédültem.</p>
				<p>– Donner und Doria! – kiáltá föl a báró. (Hát nemcsak farkasvadász, hanem
                    akrobata is?)</p>
				<p>– Nagy szerencsétlenség lett ez rám nézve. Mert a principálisom, a Cairoi bűvész,
                    menten elcsapott a megszégyenülésért. Én aztán kénytelen voltam megint magam
                    állítani össze komédiástruppot. Elindultam a majomemberemet meg a Colombinámat
                    keresni. Tudakozódtam a kolostorban a fráter Seraphinus után. Ott tudtam meg,
                    hogy azt báró Kadarkuthy Viktornak hívják. Akkor hát az a másik, aki velem
                    megbirkózott a főúri kastélyban, nem volt az igazi. Az igazi Párizsban éli
                    világát. Ez itt egy pseudobáró. Ekkor írtam én a báró úrnak, hogy jöjjön haza.
                    Nem emlékszik rá?</p>
				<p>– Hogyne emlékeznék!</p>
				<p>– S meg sem köszöni?</p>
				<p>– Köszönöm a manót! Egy esztendeig ültem a kassai börtönben ezért a
                    szívességért.</p>
				<p>– De mostmár legalább Kadarkuthy báró lett az úrból, de én pocsékká vagyok téve;
                    mert akárhol ütöm föl a komédiabódémat, hogy itt van a legyőzhetetlen Titanides
                    Sámson, mind azt kiabálják föl rám, hogy: „Földhöz csapott a csallóközi
                    vőlegény!” Akiről most már jól tudom, hogy az senki sem más, mint a barátfalvi
                    lévita.</p>
				<p>– Hát ezt honnan tudja a mester?</p>
				<p>– Honnan tudom? Hiszen tudja annak a históriáját minden ember ezen a vidéken.
                    Tudják a vicispánok, a szolgabíró, az esperes, a parasztok, a hajdúk; de az egy
                    sem mondja meg, mert mind valamennyien szimpatiáznak vele. Szereti azt minden
                    ember, férfi, asszony, gyerek. Csodákat beszélnek felőle. Hogy mentett meg a
                    nagy hegyi árvízből tíz gyereket egymaga; hogy pusztítja a dúló farkasokat; hogy
                    téríti meg a rossz embereket igaz életmódra; hogy tanítja meg az embereket
                    vadfákból gyümölcsfákat csinálni, a kőből is olajat csavarni; s aztán milyen
                    prédikációkat tud tartani, hogy azokért a harmadik faluból is eljárnak
                    Barátfalvára. Hanem azért, ha azt kérdi egy idegen ember, hogy hol van
                    Barátfalva, arra mindenki azt mondja, hogy „tudja a fránya!”</p>
				<p>– Ah! Eszerint engem szándékosan bolonddá tett eddig minden ember?</p>
				<p>– Hát persze, hogy persze. Utoljára ide küldték a bíróhoz, a szűcsmesterhez, aki
                    a farkasbőröket rendesen megveszi a lévitától. De hát fogadjunk, hogy majd
                    mikor rákerül a sor arra a kérdésre, hogy hol lakik hát az a derék vadász, aki
                    ezeket a toportyánférgeket rendre lövöldözi, bíró uram holdvilágba néző pofát
                    fog csinálni, s azt feleli: „ojojoj! az túl lakik a Verhovinán, még
                    Lengyelországon is túl, az ott lakik Muszkaországban.”</p>
				<p>– Most mit csináljak én ezekkel az emberekkel?</p>
				<p>– Ezekkel semmit. Hanem énvelem csinálhat valamit a báró.</p>
				<p>– Kenddel, hej?</p>
				<p>– Vélem hát. Nekem kell arra az átkozott fickóra rátalálnom, aki engemet világ
                    csúfjává tett. Én fogom annak a búvóhelyét kiszaglászni, mint a trüflikutya a
                    szarvasgombáét, hogy ha kikapartam, előcibálhassam: „no, hát most mutasd meg,
                    hogy milyen akrobata vagy?” – Itt, itt! a miskolci nagy piac közepén kell neki
                    megbirkózni velem a népség szeme láttára, a barátfalvi lévitának! Dejsz ezt el
                    nem engedem a bőrének.</p>
				<p>A komédiás tele torokkal röhögött ennek a kapitális ötletének. A barátfalvi
                    lévita fog birkózni a piacon a Sámsonnal! Oda is fog vágatni a padlóhoz. Majd
                    egészen másképp fog bánni a Sámson a diákkal, mint ahogy bánt a cifra
                    vőlegénnyel!</p>
				<p>Hanem Kadarkuthy azt mormogta a fogai közül:</p>
				<p>– Az ám! Ha én hagyok neked belőle valamit.</p>
				<p>– No, már hagysz – dörmögé vissza a Sámson.</p>
				<p>S aztán mind a kettő magának tartotta, amit gondolt.</p>
				<p>A diskurzust németül folytatták.</p>
				<p>Ha a szűcsbíró hallgatózni találna is az ajtón keresztül, nem értene meg belőle
                    semmit.</p>
				<p>De hátha tud németül? No, nem a bíró, az nem tud, csak tótul; de a szűcsmester
                    tudhat németül is, ahogy magyarul megtanult az első „teremtettére”.</p>
				<p>Nyitotta már az ajtót.</p>
				<p>Querczina uram jött elöl, mögötte a drabant.</p>
				<p>A fegyveres vitéz alig látszott ki a prémes menték, kosokok halmazából, ami a két
                    vállára volt rakva. Az egész magazint magával hozta.</p>
				<p>A bíró ellenben nyalábbal cipelte a kész kecskebőrt nadrágokat és prémes
                    süvegeket.</p>
				<p>A sok drága portékát mind lerakták a hosszú asztalra egymás sorjába. Lehetett
                    belőlük válogatni; volt ott báránybőr bekecs is, rókamálos is.</p>
				<p>A bárónak csak a farkasbőr bekecsek tetszettek. Fölpróbált kettőt-hármat, melyik
                    lesz kommótusabb?</p>
				<p>– No ez lesz igazán modális! – mondja a bíró, egyet kihúzva a többi közül. –
                    Ilyen kosokja, tudom, a császárnak sincs. Egészen fekete farkasbőr.</p>
				<p>– Fekete farkas? No, ez igazán ritkaság. Ennél maradjunk. Mi az ára? – mondá a
                    báró.</p>
				<p>– Csak úgy, mint a többi. Negyven vonás forint.</p>
				<p>– Ah, az drága! – ellenkezék a báró. – Hiszen kelmed tíz máriásért veszi a
                    farkasirhát a barátfalvi lévitától.</p>
				<p>– Kicsoda? Micsoda? Cso ti robis! Itt süllyedjek el a földbe, ha valaha hírét is
                    hallottam a barátfalvi lévitának!</p>
				<p>– Nono! Májszter! Nekem a tekintetes perceptor úr mondta, aki a farkasfülekért
                    tíz máriást szokott fizetni a vadásznak.</p>
				<p>– Úgy? Hát az a vadász a lévita? No, azt nem tudtam, én csak úgy ismerem, hogy
                    vlkójáger.</p>
				<p>– No, ha ismeri, akkor hát csak tudja, hogy hol lakik.</p>
				<p>– Ojojó! Hogyne tudnám? Az a Barátfalva itt van mindjárt a szomszédban, a
                    Verhovinán túl, Dunajec mellett, a hideg völgyben, ott teremnek a legszebb
                    farkasok.</p>
				<p>A két kuncsaft összenézett.</p>
				<p>– Hab isz nid xagt! – motyogá a Sámson németül.</p>
				<p>A báró aztán lealkudta a kosok árát negyven kurta forintra. A süveget, meg a
                    lábhüvelyt aztán ráadásul kapta, nagylelkűségből. Azokba mingyárt bele is
                    páncélozta magát.</p>
				<p>– Hát te másik, neked mi kell? – förmedt rá a bíró a komédiásra.</p>
				<p>– Concessa kell piaci produkcióra.</p>
				<p>– Aztán mit tudsz?</p>
				<p>– Sámson vagyok.</p>
				<p>– Ha Sámson vagy, hadd látom, hogy emeled föl a fogaddal ezt az asztalt?</p>
				<p>Az pedig meg volt rakva prémes bekecsekkel.</p>
				<p>Válasz helyett a Sámson azt tette, hogy a kis púpos drabantot fölkapta a karjánál
                    fogva, s még azt is odadobta az asztalra, úgy emelte föl azt a fogaival.</p>
				<p>– Hujúj! Megkapod a concessát. Fizetsz előbb egy máriást! Ez taksa neked. Nem
                    neked! Tüled! Nekemnek. Rozumis?</p>
			</div>
			<div type="chapter">
				<head>
                   Itt van hát Barátfalva</head>
				<p>Matus meglátta a padláslyukon át, hogy a báró eltávozott. Azt is látta, hogy az
                    most átöltözött; a gúnyáját is itt hagyta. Azonnal lejött a padlásról. A
                    nádpálcát is hozta.</p>
				<p>A májszter meg a drabant a fölhalmozott szőrmeárukat cepelték vissza a
                    magazinba.</p>
				<p>A báró által levetett öltönyök ott hevertek a padon; majd visszajön értük egyszer
                    (ha visszajöhet).</p>
				<p>A Matus nekiállt, s a báró selyempuliderjére olyan huszonötöt vert a nádpálcával,
                    hogy ha az maga is benne lett volna, bizony megemlegette volna.</p>
				<p>Az ordália befejezése előtt a majszter is előkerült a magazinból. Ő meg dühös
                    volt a Matusra azért, hogy nem jött le a parancsára a padlásról, magának kellett
                    cepekedni, s irányadó véleményének akként adott kifejezést, hogy ő meg az
                    öklével ütögetett a Matusnak a fejére; de ami a vitézt nem akadályozta abban,
                    hogy tovább folytassa a leszámolást a puliderrel: „huszonhárom, huszonnégy,
                    huszonöt!”</p>
				<p>– Hát te sibenyec! Mért nem jöttél, mikor híttalak?</p>
				<p>– Nem hallottam a porolástól.</p>
				<p>– De már most „ezt” meghallottad?</p>
				<p>– De legalább kitöltöttem a bosszúmat!</p>
				<p>S ezzel a világ rendje helyre lett állítva. Legalább egy időre.</p>
				<p> A két szövetséges társ pedig ballagott odább a Szinyva partján.</p>
				<p>A báró (most már egészen autochton bükkbeli magyar dzsentrinek öltözve) meg a
                    komédiás.</p>
				<p>– Kérem, kérem – mondá a báró, tenyerét hátrafelé tartva, hogy a kompanyonját
                    tiszteletteljes távolságtartásra figyelmeztesse. Az utcán különben is csak egy
                    szál padló képezte a gyalogjárót.</p>
				<p>– De hiszen, kérem, én valamit akarok közölni a báró úrral, s azt nem kiabálhatom
                    fönnhangon, hogy az egész utca meghallja. (Az egész utca állt egy osgyányi
                    fazekasból, aki a gyékényes szekeréről kiabálta, hogy „vegyenek bögrét,
                    köcsögöt!”)</p>
				<p>– No hát, nem bánom, jöhet kend mellettem, de akkor tartsa a kezében a
                    süvegét.</p>
				<p>Ez úgy is illet! Aki komédiás, hordja a markában a sipkáját, mikor egy rangbeli
                    urasággal beszél.</p>
				<p>– Még azt hihetnék, hogy egymáshoz tartozunk!</p>
				<p>– Pedig az már régen volt.</p>
				<p>A komédiás tehát előadta a maga egész fölfedezési tervét.</p>
				<p>A vármegyének mappája nincs. Ha volna, sem érne semmit. Ellenben van a Bükk
                    kellős közepén egy messze kimagasló bércorom, ami még Gömörbe is ellátszik. Azt
                    úgy hívják, hogy „Örvénykő, Pogányoltár!”</p>
				<p>Aki annak a sziklacsúcsnak a tetejére fölmászik, az mint egy földabroszt, úgy
                    látja maga alatt elterülni az egész Borsod vármegyét valamennyi hegyeivel,
                    völgyeivel, folyóival és helységeivel együtt. Akkor azután egészen könnyű
                    föladat lesz, kikeresni a helységek közül azt, amelyiknek a neve Barátfalva.</p>
				<p>Miről lehet azt kitalálni? Arról, hogy annak a helységnek nincsen tornya. A legkisebb faluban is, ahol maga harangoz a pap,
                    van egy torony, ahol harangozhat; de amely helységnek csak lévitája vagyon,
                    annak se harangja, se tornya nem vagyon (ahogy palóc
                    nyelven mondják).</p>
				<p>Erről fognak ráismerni. Még más egyébről is. A szénégető mészégető kemencékről. A
                    terv beválik.</p>
				<p>Most csak egy jó kalauzról kell gondoskodni, aki Miskolcról a rengeteg Bükkön
                    keresztül, a Hámor, Diósgyőr, a Paulinus-kolostor megkerülésével elvezesse a
                    turistákat az Oltárkő hegytetéjéig.</p>
				<p>– Nehéz lesz a dolog – véleményezé a báró. – Holnap karácsony vasárnapja. Ilyen
                    nagy ünnepen ez a bigott nép nem vállalkozik kalauzságra.</p>
				<p>Fittyet hányt erre a skrupulusra a komédiás.</p>
				<p>– Karácsony ám, akinek karácsony! De nekünk görögöknek holnap csak Eustrát napja
                    van; a mi karácsonyunk tizenkét nappal hátrább esik. Az én házigazdám pedig
                    szintén görög; elvezet az bennünket az Oltárkőre, ha jól megfizetjük; az én
                    gazdám, a Parasztevics.</p>
				<p>– S ismeri az jól a vidéket? a Bükk-erdőséget?</p>
				<p>– Hát ki ismerje, ha nem a Parasztevics? Az én patriótám! A macedó-görög! Hisz az
                    a gubacsszedő. Az a hivatala.</p>
				<p>Tudta is a báró, hogy mi az a gubacs?</p>
				<p>Megmagyarázta aztán neki Sámson, hogy ez az, ami nélkül a cserzővargák nem
                    élhetnek.</p>
				<p>Parasztevics uram a saját házában lakott, egyike volt azoknak a görögöknek,
                    akiknek az ivadékai a jelen század közepén a félmilliósok osztályát képviselték
                    Miskolcon (tisztességes spekulációval).</p>
				<p>Ez még most csak a gubacson kezdte.</p>
				<p>Amint a vendége, a Sámson bemutatta neki a bárót, a görög igen szívesen fogadta.
                    A két honfitárs egymás között újgörög nyelven beszélt, amit a báró nem értett.
                    Az első szavaknál a görög meginvitálta az asztalához ebédre a bárót, s föltette
                    eléje a drága jó hajvárit (kaviár), amire következett a
                    hatalmasan fölvereshagymázott olajos bab; de amint a
                    Sámson még tovább beszélt, már akkor csíramálé és zucsok is került az asztalra (az előbbi csírás búzából,
                    az utóbbi mustba mártott dióból készült), sőt végtére annyira ment a
                    vendégszeretet, hogy böjtmegszegéssel még disznósajtot is
                    tett föl a báró elé, amivel az aztán tökéletesen jóllakott. Italul szolgált a márc. (Ez meg alighanem mézből támad.)</p>
				<p>Ezalatt a két görög nyélbe ütötte a tervet.</p>
				<p>Két körmöci arany a díja a vezetői szolgálatnak.</p>
				<p>A terv pedig ebből áll.</p>
				<p>A görög elvezeti az erdőkön keresztül a két kutatót az Oltárkőig; onnan aztán
                    majd rátalálnak a keresett helységre puszta szemmel.</p>
				<p>– De hát olyan nagyon ismerős-e Parasztevics uram a Bükk-erdőséggel? – kérdezé a
                    báró.</p>
				<p>– Hogy a Parasztevics ismerős-e a Bükk-erdővel? – felelt bántódottan a görög. –
                    Hisz Parasztevics kedvéért még nótát is csináltak a palócok.</p>
				<p>Azt el is danolta hatalmas fűrészhangon.</p>
				<p>(Ugyan kár volna, ha ezt a szép nótát népdalgyűjteményeink meg nem
                    örökítenék.)</p>
				<p>
                    „Barcikára nem mehetsz, Ott gubicsot nem szehetsz: Három a
                        polyka.
                </p>
				<p>
                    Ott lakik az Óváry, Töltött puskával vári: Három a
                        polyka.”
                </p>
				<p>– Csak azért akartam megtudni – mondá a báró –, mert akkor, ha olyan jól ismeri
                    Parasztevics uram az erdők minden zegezugát, talán egyenesen rá is tudna az úr
                    vezetni bennünket Barátfalvára.</p>
				<p>– Barátfalvára!? – kiáltá fel sértődötten a görög –, hát tanult a báró úr
                    fizikát?</p>
				<p>Nem is várta be, hogy a báró ráhagyja, hogy tanult.</p>
				<p>– No, ha tanulta, akkor tudhatja, hogy a gubacs csak tölgyfán terem; aki pedig
                    szénégető, az bükkfából égeti a szenet; hogy keresne a Parasztevics bükkerdőben
                    gubacsot?</p>
				<p>A báró most már igazán méregbe jött.</p>
				<p>– De már, hallja kend Parasztevics uram; ami sok, az sok! Engem minden ember
                    orromnál fogva hurcol, hatan hatféle tudományból bizonyítják, hogy ők nem tudnak
                    a barátfalvi lévita felől semmit, corpus jurisból, geográfiából, logikából,
                    pedig mind a hatan tudják, hogy hol van. S most még kend előáll nekem a
                    fizikából bizonyítani, hogy nem tudhatja? Ördög szánkázta lelke! Hogy a kutya
                    tutulja meg kendet!</p>
				<p>– No csak ne szánkáztassa a méltóságos úr az ördögöt az én lelkemen; a kutyával
                    se tutultasson meg engem, ami igen nagy káromkodás, mivelhogy a kutya akkor
                    tutul, mikor valakinek a halálát érzi. No, hát én vagyok az a hetedik, aki
                    igazán nem tudja, hogy hol lakik az a barátfalvi lévita, de aki a báró urat rá
                    fogja egyenesen vezetni. Erre már nemesi parolámat adom.</p>
				<p>(Ezzel a szóval kellett értésére adnia a bárónak, hogy a házigazdával ne
                    beszéljen per „kend”, mert az nemes ember. A macedó-görögök mind nemesemberek
                    voltak. Igaz, derék, hazafias érzelmű, magyarul beszélő nemesemberek.)</p>
				<p>– Hanem már most én adok egy jó tanácsot a bárónak, amit jó lesz bevenni. A
                    komám, a Titanides Sámson már elmondta nekem, hogy miféle közös szándékuk van
                    méltóságtoknak azzal a barátfalvi lévitával. Amivel az a báró urat megsértette,
                    azt bizony az én hajdani hazámban sem bocsátaná meg senki. Az én dicső őseim a
                    trójai háborút sokkalta kisebb okból indíták meg. Tehát, ha bosszút akar érte
                    állani, azt helyeslem; hanem a plánumot nem kommendálom. Ha most méltóságtok
                    ketten beállítanak Barátfalvára azzal a szándékkal, hogy a lévitát kihúzzák a
                    parókiából, az a sok goromba mészégető, szénégető csákányt, fejszét ragad, s úgy
                    agyonveri mind a kettőjüket, hogy a kakas sem kukorít utánuk többet.</p>
				<p>– Ebben van valami – dörmögé Kadarkuthy.</p>
				<p>– Hát az én plánumom a következő. Ne menjenek maguk mind a
                    ketten Barátfalvára együtt. A lévita már ismeri Sámson komát. Hanem menjen csak
                    a báró egyedül, a Sámson pedig maradjon hátra valamelyik nagyobb faluban, ahol
                    csárda van; teszem Kazincon vagy Szentpéteren, s ott várja be a dolog
                    végét.</p>
				<p>– Helyes.</p>
				<p>– De aztán a báró se rontson be a lévitához azzal a szóval, hogy „én vagyok a
                    báró Kadarkuthy, hozom a mennydörgős ménkűt”. Hanem mondjon valami mást!</p>
				<p>– Azaz, hogy hazudjam. Derék provincia ez, ahol az embert mindenki arra tanítja,
                    hogy mit hazudjon.</p>
				<p>– No hát persze! Hazudni csak „kő”. Ha az emberek nem hazudnának egymásnak, olyan
                    marakodás volna a világon, hogy sohase lenne vége. Hát teszem föl, mondja a báró
                    azt, hogy onnan Erdélyből jött, válasszon a székely Bara, Barta, Barna nevek
                    közül egyet, aztán adja ki magát üveghutásnak. Mondja azt, hogy üveghutának való
                    helyet keres a Bükkben, a kamarától árendában, vagy ha uraságé, zálogban,
                    harminckét esztendőre.</p>
				<p>– Attól tartok, hogy az a lévita tudja, hogy miből készül az üveg.</p>
				<p>– Hát hisz azt a báró is megtudhatja. Nem tanult technológiát?</p>
				<p>– Nem is akarom megtanulni!</p>
				<p>– Jól van! Hát ne beszéljen egyébről, mint erről a három dologról. Először is
                    olyan homokbányát keresni, ami az üveghez való kvarcot előteremti; másodszor
                    olyan erdőt, ahol a hamuzsírégetés nagyon kevésbe kerül; harmadszor olyan
                    mészkőbányát, amely nincs vassal keverve. Ennyit csak meg tud a fejében tartani
                    a báró úr?</p>
				<p>– No, ennyit igen.</p>
				<p>– No, a többi aztán akkor jön magától. A báró fölkéri a lévitát, mint a vidéket
                    ismerő jártas kalauzt, hogy keressenek homokot és mészkövet, ami ott bizonnyal
                    van elég.</p>
				<p>– De én nem tudom megkülönböztetni a homokot a mésztől.</p>
				<p>– Hát hiszen nem is kerül arra a sor. A kosta mindig
                    készen áll az idegen utas kalauzolására; annak olyan passzió a kutyagolás, mint
                    a gavallérnak a kalamajka. Ez alkalommal pedig az is
                    kecsegtető lesz rá nézve, hogy ha egy üveghuta támad a környékén, abban az ő
                    híveinek majd nagy keresete nyílik. Ekkor aztán ő is vállára kapja a puskáját –
                    mert puska nélkül nem sétál az ember a Bükkben –, s szép csendesen elindulnak
                    követ keresni a hegyek közé. Mikor aztán jó mélyen bennjárnak a sűrű erdőben,
                    majd csak találnak valahol egy tisztásra, ami eltart ötven-hatvan lépésnyire.
                    Itt azután megállítja a kísérőjét a báró, s azt mondja neki: „Hallod-e te Guthay
                    Lőrinc, nem vagyok én Barna Áron, üveghutás, hanem vagyok báró Kadarkuthy
                    Viktor, akinek a nevét te kuszpitoltad, aki helyett megházasodtál, s akit
                    temiattad tömlöcbe csuktak. Tudod-e, hogy mi az a vendetta?”</p>
				<p>A báró a vállára ütött a görögnek.</p>
				<p>– Ezt jól találta el, nemes uram.</p>
				<p>– No, mert az én hajdani hazámban is így szokták a vitájukat eligazítani az igazi
                    klephtek. No, hát akkor azt fogja mondani a báró az ellenfelének: „Már most hát
                    mérj ki hatvan lépést ebből a tisztásból magadnak, ott állj meg, és vedd a
                    fegyvert kezedbe, s aztán majd addig lőjünk egymásra, amíg kettőnk közül
                    egyikünk a mohos fűbe nem harap.”</p>
				<p>– A lelkemből beszél, nemes uram!</p>
				<p>– Még egy okos dolgot mondok, ezt is a klephtektől tanultam. Mikor az ember
                    puskás ellenséggel áll szemben, arra vigyázzon, hogy a puska elsütésekor két
                    lángot lát-e, vagy csak egyet. Ha kettőt lát, akkor meg se mozduljon, mert a
                    lövés félremegy; de ha csak egyet lát, akkor ugorjon félre, mert a lövés
                    egyenesen a fejének van célozva.</p>
				<p>– Jól van, úgy teszek.</p>
				<p>– Akkor aztán csak két dolog történhetik meg. Vagy a lévita lövi agyon a bárót,
                    vagy a báró a lévitát. Az első esetben, ha a komám két napig hiába fog várni a
                    báróra a falusi csárdában, egyenesen feljön Miskolcra, s följelenti a
                    szolgabírónak, hogy Kadarkuthy bárót meggyilkolták. Arra kijönnek a
                    perzekutorok, a lévitát megfogdossák, láncra verik, úgy kísérik be; törvényt
                    látnak fölötte; itt a statárium, három nap múlva lógni fog. Ne búsuljon a báró!
                    Meglesz a satisfactiója! A gyilkosa lógni fog!</p>
				<p>– Köszönöm alássan.</p>
				<p>– Ha pedig a báró hagyja leterítve az ellenfelét, szépen odább ballag. Azt majd
                    eltakarítják a farkasok. Úgyis előbb-utóbb ez a vége a farkasvadásznak.</p>
				<p>– De hát én akkor hogy birkózom meg a lévitával! – okvetetlenkedék a Sámson
                    fölugrálva.</p>
				<p>– Te szamár vagy, az is maradsz! – ülteté le a gubacsos. – Hanem még egy
                    elvégezni való van, báró uram.</p>
				<p>– Ugyan mi kell még?</p>
				<p>– Hát ez a frizura. Ezzel a copfba csavarított hajjal nem lehet ám székelyt
                    játszani, mert a lófő nem így hordja a sörényét.</p>
				<p>Nosza tehát meg kellett látogatni még Tozsót is, a borbélyt; az is görög
                    volt.</p>
				<p>Az ollók és borotvák mestere nagy gyönyörűségét találta a báró hajzatának
                    átalakításában; de még több öröme telt az ostoba, tudatlan, külföldi frizőrök
                    fuser munkájának leszólásában.</p>
				<p>– Hogy tönkretették ezt a gyönyörű szép hajat! Azzal a sütögetéssel! Egészen
                    megveresítették. A haj vége csupa molyos. Minden szál kétfelé van hasadva. No
                    majd rendbe hozza ezt a Tozsó. Csak a Tozsóhoz tessék egy hétig eljárni.
                    Fogadom, hogy nem lesz ilyen szép haj Európában. No, most még egy kis
                    pergamenolajat dörzsöljünk közé. Milyen gesztenyeszínű haj lesz ebből.</p>
				<p>A báró az eléje tartott tükörből meggyőződhetett felőle, hogy az ábrázatja
                    csakugyan sokat nyert a magyarosan vállra omló hajazat által. A Tozsó kapott
                    érte egy máriást.</p>
				<p>– Holnap megint legyen szerencsém.</p>
				<p>A borbélyműhelyből aztán visszamentek a nemes úr házához a haditervet
                    megállapítani. A Sámsont a piacra küldték.</p>
				<p>– Még ma kezdjük meg az utat – mondá a görög –, mert az Örvénykő jó messze van.
                    Ma eljuthatunk a Hámorig.</p>
				<p>– Hát ott mit hazudjunk? – kérdé Kadarkuthy.</p>
				<p>– Azt mondjuk, hogy nyersvasat akarunk venni.</p>
				<p>A Sámson visszakerült a piacról; összevásárolt cipót, szalonnát, fokhagymát;
                    megtöltötte a kulacsot slivovicával, ami mind szükséges a kiránduláshoz. A
                    tarisznyát ő cipelte.</p>
				<p>Puska is kell az ilyen erdei sétához. A bárónak ott volt a magáé; a görögnek volt
                    egy duplája meg egy szimplája. A szimplát a Sámsonnak akarta adni.</p>
				<p>– Nem kell nekem puska; ha engem a farkas megtámad, agyondobom kővel; úgy tudok
                    én hajítani, hogy az többet ér a puskánál. S ha többen jönnek rám, egynek
                    megkapom a két hátulsó lábát, s azzal verem agyon a többit.</p>
				<p>– No no, komám! Nem jó az a hencegés. Az én patriótám, Miló, csak nagyobb
                    Herkules volt kendnél, mégis összetépték a farkasok. Az a toportyán csúnya
                    féreg.</p>
				<p>Estére csakugyan bevergődtek a Hámorba. Ott szállást kaptak, s azután kora
                    hajnalban nekivágtak az erdei útnak.</p>
				<p>Télen az erdei séta nagyon egyhangú, nem hangzik benne egyéb madárszó, mint a
                    varjúkárogás. Növelte az unalmasságot az, hogy amint följebb vitt az út, sűrű
                    ködbe jutottak: ami annál búszosabb lett, minél
                    magasabbra kerültek; az ember alig látta tőle az előtte bandukoló alakot.</p>
				<p>Egyszer-egyszer harangszó hangzott föl valahonnan a völgyből (karácsony napja
                    volt), a görög ismerte már a harangok hangját: „az ott Mályinka” – „ez itt
                    Barinka” – „most meg Tardonán harangoznak. – Mindenütt dicsérik a Jézust!”</p>
				<p>Ok pedig mennek embert vadászni.</p>
				<p>Az út egyre meredekebben vitt fölfelé. A sűrű ködben megmegzörrent valami. „Csak
                    egy őz volt!” biztatá a görög a bárót, aki már a puskájához kapott.</p>
				<p>– Nem farkas?</p>
				<p>– No csak nyúl ne fusson keresztül az úton; mert az szerencsétlenséget
                    jelent.</p>
				<p>Végre, úgy délfelé ritkulni kezdett a köd, a levéltelen bükkfák árnyrajzai
                    láthatók lettek, s egyszer aztán, amint egy fennsíkra följutottak a vándorok,
                    ott magaslott föl előttük a hatalmas Oltárkő, melynek kopasz homloka már a
                    vékonyuló ködön túl a tisztás égbe nyúlt föl.</p>
				<p>– No hála légyen a papnak! Csakhogy már kijutottunk a ködből! – dicsekedék a
                    báró.</p>
				<p>– Jaj, jaj – óbégatott a görög –, nem kell vadászembernek papot emlegetni!</p>
				<p>Ő tudta jobban, hogy miből jutottak ki.</p>
				<p>Nem köd volt az, hanem felhő. A felhők országán törtek keresztül. S a görög már
                    tudta, hogy mi lesz ennek a vége.</p>
				<p>Amint a nagy sziklatömeget körülfogó pázsitos térre eljutottak, azt mondá a
                    görög:</p>
				<p>– No itt mostan rostokot tartunk.</p>
				<p>– Minek? – förmedt rá a báró.</p>
				<p>– Hát majd tüzet rakunk, aztán szalonnát és kenyeret pirítunk.</p>
				<p>– De én nem szalonnázni jöttem ide, hanem föl akarok menni oda ni! Meg akarom
                    látni, hogy hol van hát az a falu, amit keresek. Én nézni jöttem, nem
                    zabálni!</p>
				<p>– Nézni jött? No hát jól van. Menjünk az Oltárkőre. Kend komám, Sámson, azalatt
                    rakjon tüzet, jó nagyot. Ne hagyja kialudni, míg visszajövünk.</p>
				<p>S azzal maga vezette föl az Oltárkőre Kadarkuthyt.</p>
				<p>Biz az fáradságos kis utazás! Az Oltárkő csak egy oldaláról megmászható, amely be
                    van nőve cserjével; úgy kell az ágakba fogózva fölkapaszkodni a kecske járta
                    ösvényen. Erős egyórai munka, amíg az ember a bérc tetejére följut, ahonnan
                    aztán ellátni a gömöri hegyekig és a Kárpátok láncolatáig.</p>
				<p>Ezúttal azonban nem lehetett e fölséges magasságból egyebet látni, mint egy
                    óriási nagy fehér tengert, mely körös-körül a látóhatárt is eltakarta.</p>
				<p>– Hát ez micsoda itt alattunk? – kérdé a báró.</p>
				<p>– Ez itt a felhő. Mi a felhő fölött állunk.</p>
				<p>S az a napsütötte felhő olyan csodálatosan mímelte az óceánt. Éppen olyan
                    hullámos volt; a habok szálltak, duzzadtak a fölszínén; egy-egy hóhegy
                    szemlátomást emelkedett magasabbra, a másik alásüllyedt; tündéri tájkép volt az
                    csupa fehérből és még fehérebből festve.</p>
				<p>Kadarkuthy dühösen vágta a süvegét a földhöz, s a szent ünnepnaphoz éppen nem
                    illő kifejezésekre fakadt.</p>
				<p>– Hát ezért másztam én föl a mennyországba? Hát már nem csak odalenn a földön
                    minden kutyaházi, de még maga az ég is eldugja előlem azt az embert, akit nekem
                    meg kell ölnöm?</p>
				<p>– Lassan báró úr! – csitítá a görög. – Nem kell az éggel pörölnünk, mikor magunk
                    is az égben vagyunk. Nem veszett azért kárba az ide való fáradságunk. Én máris
                    tanultam ki valamit, mégpedig ebből a nagy thalassából. Mi görögök így hívjuk a
                    tengert. Nézzen csak oda báró úr, ahová az ujjammal mutatok. Nem veszi észre,
                    hogy ebben a nagy hótengerben egy kis barnaveres folt ütközik föl. Ez a folt
                    nem megy odább a felhőkkel, amik folyvást hömpölyögnek, hanem egy helyben marad.
                    – Ez a barna folt a szénégető máglyák füstje. Ezek karácsonynapján is égnek. Ez
                    nem munka. Ahonnan ez a füst jön, ott kell lenni Barátfalvának. Annak a lakosai
                    élnek szénégetésből.</p>
				<p>– No, ha ez igaz, akkor bezsindelyeztetem kelmednek a fejét, Parasztevics
                    uram.</p>
				<p>– Aztán csak egy kis türelemmel kell élnünk. Jajh! Aki vadász, annak nem szabad
                    magát a lesben elunni. Ez a felhő nem fog ám naphosszat odalenn maradni. Amint a
                    nap, akit mi Héliosznak hívunk, magasabbra hág, a felhő is magasabb régiókba
                    emelkedik. Látja a báró, hogy nyomakodik máris egy csomó köd erre fölfelé? Most
                    mindjárt eléri az Oltárkövet, aztán egy kis idő múlva olyan sötétségben leszünk,
                    hogy se eget, se földet nem látunk. Hanem aztán odalent a völgy lassankint fel
                    fog szabadulni. Egypár óra múlva az egész tájékot úgy fogjuk látni, mintha
                    madarak volnánk. Azért csak patientia – baráttánc! Most pedig legjobb lesz, ha
                    innen az Oltárkőről lemegyünk, s tanyát ütünk a tűz mellett, s kenyeret,
                    szalonnát pirítunk. Ezt a helyet, ahonnan az a füst fölszáll, onnan a lankáról
                    is megláthatjuk, ha az idő föltisztul.</p>
				<p>Ezt a tanácsot csakugyan be kellett venni. Lemenni sokkal könnyebb az Oltárkőről,
                    mint fölmászni rá. Jó szerencse, hogy csak egy ösvénye van, nem lehet eltévedni;
                    mert ahogy a görög megjövendölte, néhány perc múlva úgy elborította a fölszálló
                    felleg az Oltárkövet s az egész körülfekvő erdőséget, hogy nem lehetett benne
                    mást látni, mint azt a nagy tűzverességet, amit a Sámson által nagy
                    faderekakból megrakott máglya terjesztett.</p>
				<p>A Sámson már azon mesterkedett, hogy a tüzet elparáholja; mert lángnál nem lehet
                    szalonnát pirítani, csak hamvadó parázsnál.</p>
				<p>– Nyomon vagyunk! – dörmögé a görög a komájához, aki veresgyűrű-fából nyársot
                    faragott mindhármuk számára.</p>
				<p>A sűrű sötétségben nem is lehetett okosabbat tenni, mint a tüzet körülhasalni, s
                    a hosszú nyelekre szúrt kenyérkarajt előbb két oldalán megpirítani, azután a
                    szalonnaszeletet a parázs fölé tartani, s a zsírját a kenyérre csepegtetni. E
                    művelet közben sorba járt a szilvapálinkás kulacs. Ez is okos találmány.</p>
				<p>És ebben a mennyei sötétségben, e pokoli világítás mellett tartott a görög bölcs
                    oktatást az ő hű tanítványának, a bárónak.</p>
				<p>– No hát Barátfalva már itt van, a lévitának is fogjuk a fülét. Hanem mármost
                    nagyon okosan kell a bárónak az ostromhoz kezdeni. Tudja, ahogy a hajdani
                    görögök bevitték Trója falain át azt a bizonyos falovat.</p>
				<p>– Sohase tudom én!</p>
				<p>– Hát amondó vagyok, hogy ha ma a báró csak beállít a barátfalvi lévita házához,
                    hát annak, mint afféle papos embernek, a legelső kérdése az lesz hozzá: hogy
                    „ugyan édes zarándokom, miféle szerzet vagy te, hogy szent karácsony napját
                    utazásra fordítod, amikor minden keresztyén ember helyben ül és
                    áhítatoskodik?”</p>
				<p>– Mondtam már, hogy én ateista vagyok.</p>
				<p>– Az nem jó kvalifikáció. Mi keresztyének a pogánytól sem irtózunk úgy, mint a
                    vallásával nem törődő hitsorsosunktól. Ezzel a lévita ki fogja a báró urat
                    komplimentírozni az ajtón, s szóba sem áll többet. Hanem mondja neki a báró
                    egész serio fizimiskával: „Én bizony szombatos vagyok. Nálunk székelyeknél ez faluszámra dívik. Mi a
                    bibliából csak az ótestamentumot valljuk; ránk nézve a Jézus nem Messiás.
                    Azért a karácsonyát sem tartjuk meg.” Hát ezért az őszinte vallomásért a lévita
                    nem fog megharagudni. Sőt ellenben annál inkább megmarasztalja a vendégét, akit
                    azután hivatalbeli kötelessége a haeresisből az igazi hitre megtéríteni. Hát én
                    azt mondom a bárónak, hogy álljon rá. Engedje magát megátalkodott pogány
                    vallásából az igaz keresztyén hitre áttéríteni. Ezzel aztán végképpen meg fogja
                    nyerni a lévitának a bizodalmát, amivel kicsalhatja az erdőre.</p>
				<p>A báró hátba ütötte a görögöt.</p>
				<p>– No már Parasztevics uram, mondhatom, hogy életemben sok félkézkalmárral volt
                    ismeretségem, akiktől egyet-mást eltanultam; de valamennyi között kend a
                    csalafintaságnak a professzora!</p>
				<p>...Ezalatt föltisztultak a tájról a felhők.</p>
			</div>
			<div type="chapter">
				<head>
                    A világon kívül
                </head>
				<p>Csakugyan csodálatos egy földzugoly volt az, amit Guthay Lőrinc menedékül
                    kiválasztott, ahogy azt a felhők föltisztultával az Oltárkő magaslatáról meg
                    lehetett látni.</p>
				<p>Erről a pontról olyan közel volt érhető, hogy a házakat meg lehetett ott a
                    völgyben számlálni, de amellett teljesen hozzájárulhatatlan. Az a sziklatömeg,
                    melynek ponkjául az Oltárkő kiágaskodott, mint egy
                    előredűlő fal, zárta el az alatta meghúzódó völgyet. S azok az óriási bükkfák,
                    amikhez hasonlókat az óvilágban alig lehet találni másutt, mint a borsodi
                    Bükkben, oly sűrűséget képeztek előtte, ami fölött csak a sziklai sasnak volt
                    járása.</p>
				<p>A túlsó oldalon ismét egy irtatlan rengeteggel borított hegyoldal fedezte a
                    völgyet; a harmadik oldalát a háromszögnek aztán képezte az a kopár,
                    visszatetsző kép, amit a mészkőtörés vápái mutatnak, velük szomszédságban egy
                    sárga hegyoldal, mely valamikor szántóföld lehetett, de most csak a heves
                    záporoktól kivájt mély árkok szaggatják végtül-végig; a köznép úgy hívja azokat,
                    hogy az ördög barázdái.</p>
				<p>E szakadékos hegyoldal fölött van azután az a vágás, amelyből a mészkő- és
                    szénégető kemencékhez a tüzelőt szerzik. Azok a kemencék mind ott láthatók a
                    felső lonkán. Némelyikből fekete füst kanyarog föl, másokból fehér. Ezek a
                    mészkemencék. Az idén nagy aratásuk lesz a mészégetőknek, a miskolci görögök
                    templomot építtetnek a tavasszal. Mind le van már foglalózva a termés – még
                    lábán.</p>
				<p>A felső kemencéktől kanyarog azután alá egy keskeny hegyi út az erdő felé,
                    egyetlen szekér számára való: ez az egyedüli bejárás az országútról a faluba.
                    Ezért nem esik ez a helység útba.</p>
				<p>Ez az a falu, amelyiknek nincsen tornya, csak temploma. Hanem ahelyett azzal
                    kérkedik, hogy a házikók mind cseréppel vannak födve, szép piros a teteje
                    valamennyinek. A téglaégető ott van a falu végén... Itt valami praktikus ember
                    esze jár elöl.</p>
				<p>Valahonnan az Örvénykő oldalából egy forrás szökell elő, mely apró zuhatagokban
                    csereg a sziklákon alá; a völgyből aztán nem lévén kijárás, a szikla tövében
                    kerek tavat képez, az most be van fagyva. Az egész vidék olyan, mintha
                    ezüstműves csinálta volna filigrán munkában; zúzmarával födve minden fa és
                    bokor.</p>
				<p>– Itt lakik a mi emberünk! – mondá Sámson.</p>
				<p>Kadarkuthynak olyan nagy volt e fölfedezés fölötti öröme, hogy íziben
                    megpróbálkozék vele, hogyan lehetne a kecskejáráson lemenni egyenesen a völgybe;
                    hanem aztán csak visszamászott négykézláb; az nem lelkes állatnak való
                    ösvény.</p>
				<p>Akinek megadatott Barátfalvába lepillanthatni, annak, ha oda akar jutni, roppant
                    nagy vargabetűt kell csinálni félnapi járóval: az Oltárkőről leballagni
                    Tradonára, onnan Szentpéterre, ott a falu végén rátalálni arra a mély hegyi
                    útra, melyet éppen csak a két kerékvágánya különböztet meg a zápor vájta
                    hegyszakadéktól, s aztán azon haladni fölfelé. Az út két oldalát képező
                    sziklafal ki van koptatva a hozzá fenődő tengelyvégektől: az mutatja, hogy ez
                    járt út. Aztán meg az elhullatott széndarabok.</p>
				<p>Kadarkuthy Szentpéteren hátrahagyta a két útitársát. Sámson bekvártélyozta magát
                    a csárdába. Nemes Parasztevics uram megkapta a két aranyát, s még egy csomó jó
                    tanáccsal ellátva a pártfogoltját, engedé őt szépen útjára menni.</p>
				<p>Azt ugyan megtehette volna, ha egy csöpp keresztényi indulat volna benne, hogy
                    kihúzza a klepshidráját, odatartsa a báró elé, s aztán a korcsmáros falon lógó
                    miskolci kalendáriumából kikeresse a decembert, s megmagyarázza neki, hogy
                    „nézd, uram, elmúlt három óra, egy óra múlva lemegy a nap, hova mennél most a
                    hegyek, erdők közé? Sötétben, csikorgó hidegben! Maradj itt a korcsmában
                    reggelig. Durnyizzunk; nyerd vissza a két aranyad!” – De hát csak hagyta
                    menni.</p>
				<p>– Graeca fides! – Amíg a kuncsaft szolgáltatja magát, szolgáljuk hűségesen,
                    barátságosan; amint kifizetett, nem ismerjük többet egymást.</p>
				<p>Kadarkuthyt pedig kergette a vak düh. Dehogy maradt volna. Attól tartott, hogyha
                    ő reggelig ott marad a csárdában, valami kutyafülű hírül viszi a lévitának a
                    veszedelmet, s az neszét véve, megugrik előle. Még ma akart vele találkozni.</p>
				<p>Sebesen hajtott hegynek fölfelé; olyan út volt az, amelyről nem lehet
                    letévedni.</p>
				<p>Pedig hát a legrövidebb nap még rövidebb szokott lenni az erdők között. Egyszerre
                    beállt a sötétség.</p>
				<p>Ekkor kezdte észrevenni, hogy micsoda bolond merényletre vállalkozott. Hisz ez az
                    út egyre fölfelé visz, neki pedig a völgybe kellene valahogy eljutni. Az út két
                    felén meredek sziklafal.</p>
				<p>Egyszer aztán a jobb oldali sziklaoldal elmaradt. Ott következett az őserdő.
                    Azaz, hogy csak akkor tűnt szem elé, amint a mély út egyik oldala elmaradt.</p>
				<p>Egy félredűlt kereszt jelezte, hogy ott egy mellékösvény kezdődik. A kereszten
                    még látható volt a tábla az INRI betűkkel, de már a fölfeszített megváltó alakja
                    hiányzott róla.</p>
				<p>Kadarkuthy kieszelte, hogy neki most ki kell térni a szekérútból, mert az a
                    szénégető telephez visz föl.</p>
				<p>Annyit megtanult a görögtől idáig jöttében, hogy a mély erdőn keresztül vezető
                    ösvényeket az útba eső fák derekára mázolt mészkőfoltok jelzik. Azt hitte, hogy
                    ezekről a jelekről rátalál a faluba vezető útra magától.</p>
				<p>Eddig csak adott valami világosságot a felhőkön keresztülsütő hold, de az erdőben
                    teljes sötétség vette körül; a mészjeleket nem tudta megtalálni. Beletévedt a
                    sűrűbe.</p>
				<p>Alulról harangszó hangzott a távolban, de nem a szemközti völgyből. A kálvinisták
                    nem harangoznak estére; az a szentpéteri harang angeluskongása.</p>
				<p>Már arra gondolt, hogy visszaforduljon, s megtérjen az elhagyott faluba a két
                    útitársával durnyizni.</p>
				<p>Ekkor az erdő sűrűjéből egyszerre valami világító gömb bukkan föl előtte. Egy
                    koponya, sárga, mint a halálfej; két szeme és szája odvából kísértetes fény tör
                    elő.</p>
				<p>– Ohó! – dörmögé –, egy ateistának nem szabad se ördögöt, se kísértetet
                    hinni.</p>
				<p>Az első világító halálfő után következett a második, azután a harmadik és így
                    tovább, míg tizenkettő lett belőle. S azok mind hosszú sorban egyenesen őfeléje
                    tartottak.</p>
				<p>Mi lesz ebből?</p>
				<p>Valami dödörgés hangját is hallotta, s kezdett a kísértetes világításnál fekete
                    alakokat megkülönböztetni.</p>
				<p>Mikor aztán közel jutottak, látta, hogy ezek bizony nem kísértetek, hanem
                    parasztemberek; s azok a világító halálfejek megannyi lámpások, kivájt
                    tökkobakból, melyben faggyúmécs pislog.</p>
				<p>– Jó estét, földi! – szólítá meg a legelsőt közülük, aki alkalmasint a többieknek
                    vezetőül szolgált. – Ez az ösvény visz Barátfalvára?</p>
				<p>A megszólított magas szál férfi volt, báránybőr bekecsben, a fején fekete kucsma;
                    egyik kezében a világító kobak, másikban egy hosszú nyelű vasvilla.</p>
				<p>– Fogadj Isten – felelt a földi. – Mi, parasztok, ugyan Dudarnak híjuk a
                    falunkat, de az urunk elnevezte Barátfalvának; az urak úgy híják egymás
                    között.</p>
				<p>– Hogy híják a földesurukat?</p>
				<p>– Mi, parasztok, úgy híjuk, hogy „Borkúthy”. (A báró nem ismerte ezt a
                    gúnynevet.)</p>
				<p>– Nem tenné meg kend nekem jó borravalóért azt a barátságot, hogy kalauzolna el a
                    falujába?</p>
				<p>– Megkövetem, én nem élek borravalóval: én vagyok a falu bírája.</p>
				<p>– Hát akkor valaki más az atyafiak közül.</p>
				<p>– Ezek pedig nem a mi falunkból való emberek, mert ezek szentpéteriek;
                    hazatérőben vannak; én mutatom nekik az ösvényt az erdőn keresztül a szekérútig.
                    Hanem elvezetem én az urat a falunkba, – nem pénzért, csak úgy Isten
                    nevében.</p>
				<p>Azzal a többi lámpásvivőkhöz fordult.</p>
				<p>– Kendtek már innen odatalálnak a szekérútra maguktól is. Adjon Isten jó
                    éjszakát!</p>
				<p>– Jó éjszakát! – dörmögék azok egymás után; voltak valami ötvenen, asszony, férfi
                    vegyest. A férfiak mind vasvillával, az asszonyok cúcával
                    ellátva.</p>
				<p>– Mit kerestek ezek a szentpéteriek a kendtek falujában – kérdezé a báró – ilyen
                    nagy ünnepen?</p>
				<p>– Hát éppen azért jöttek oda, mert nagy ünnep van, harmóniát meg prédikációt
                    hallgatni.</p>
				<p>– Hát Szentpéteren nincs kálvinista templom?</p>
				<p>– Ugyan, hogy van. De a tiszteletes olyan vén már, hogy csak alig hápog, s mindig
                    ugyanazt a prédikációt mondja el, amit már könyv nélkül tudnak a hívei, de azért
                    senki sem érti; legátus ide nem jár, mert a szentpéteri patrónusoknak az a
                    szokása, hogy a kertajtón szöknek meg a siklus elől; a
                    kántornak meg olyan recsegős a hangja, hogy a vakolat potyog le tőle a falról.
                    Ezért aztán a hívek délelőtt a saját falujukban állják ki a sátoros ünnepet; ott
                    fölveszik az úrvacsorát, délután pedig csapatostul átjönnek mihozzánk, ahol
                    aztán hallanak angyali szép harmóniát s ahogy a mi tiszteletesünk prédikál, azt
                    azután megérti még a gyerek is; mert nem cifrázza ez a szót, de mégis olyan
                    szépen adja, hogy ríva fakad azon még az embernyi ember is.</p>
				<p>– Guthay Lőrincnek hívják a tiszteletest, ugye?</p>
				<p>– Igenis; az a becsületes neve.</p>
				<p>– No hát én is éppen őhozzá szándékozom.</p>
				<p>– Mindjárt tudtam. Ilyenkor télen gyakran látogatják a vidéki urak. Vele együtt
                    járnak farkasra vadászni.</p>
				<p>– A tiszteletes híres farkasvadász.</p>
				<p>– Bizony nagy jót tesz velünk, mikor ezeket a férgeket pusztítja, akik miatt nem
                    merjük a tehenünket odakinn legeltetni, s a lovainkat is strázsálnunk kell; a
                    disznainkból valóságos dézsmát fizetünk nekik.</p>
				<p>– Én azonban valami nagyobb dologért keresem a tiszteletest. Én székely vagyok,
                    üveghuta-tulajdonos. Itt is akarnék egy üveghutát fölállítani; az ahhoz valókat
                    akarnám kiókumlálni. Kvarcbányát keresek.</p>
				<p>– Ó kérem alássan, abban meg éppen nagy szolgálatára lehetek az úrnak; szívesen
                    elvezetem mindenfelé, magam fogok segíteni a turzásnál. Abban nőttem én föl.</p>
				<p>(No ez nem volt kedvére a bárónak; hogy rajta és az ellenfelén kívül még egy
                    harmadik is őgyelegjen együtt! Ettől pedig most már meg nem szabadul. A
                    turzáshoz paraszttenyér szükséges.)</p>
				<p>Eközben szépen ballagtak egymás mellett a bíró által jól ismert ösvényen.</p>
				<p>Kadarkuthy meg akarta nyerni a bíró jóindulatát.</p>
				<p>– Hogyan van az, bíró uram, hogy kend, aki csak egy kis falunak a bírája, olyan
                    okosan tud beszélni; holott annak a nagy városnak, Miskolcnak a bírájával alig
                    lehet az embernek eligazodni?</p>
				<p>– Hát hogy a miskolciak miért tartanak maguknak olyan bírót, akivel nem lehet
                    dűlőre jutni, annak az okát a miskolci pógárok jobban tudják; hogy pedig nekünk,
                    szegény dudari póroknak jobban föl van vágva a nyelvünk, azt megint csak annak a
                    mi lévitánknak köszönhetjük. Mert az olyan ember, hogy vasárnap délutánonként
                    odagyűjti a híveit az iskolaházba, s kirakja előttük a maga tudományát. Beszél
                    nekik az ország történetéből, meg azokról a nevezetes dolgokról, amik a
                    nagyvilágban véghez mentek; idegen nemzetek szokásairól; máskor meg a
                    földmívelésről; és még a nyavalyákról s a gyógyító erejű füvekről; nyáron
                    tanítgatja apraját-nagyját a kertészkedésre; de még – megkövetem – a német szóba
                    is beleveregeti a fejünket.</p>
				<p>– Hát aztán mire jó kendteknek az a német szó?</p>
				<p>– Hát arra, hogy most már nem csupán Miskolc a világ, ahová a holminkat vásárra
                    vihetjük, hanem eljárhatunk egész Selmecig, ahol jobb árakat kapni.</p>
				<p>– Csak nem hordják kendtek a szenet meg a meszet Selmecig?</p>
				<p>– Azt nem; hanem elhordjuk az almánkat, mézünket, viaszunkat meg a lúdtollat,
                    lúdzsírt, amiért a selmeciek jól megfizetnek.</p>
				<p>– S az mind terem itten?</p>
				<p>– Amióta ezt a lévitát hozzánk küldte a jó Isten. Azaz, hogy a mennybéli Úron
                    kívül még a földesuraságunk is küldte egy olyan paksussal, amiben az volt írva,
                    hogy ami robotot, úri szolgálatot eddig teljesítettünk, azzal a jövendőben mind
                    a lévitának álljunk helybe. Nagyon szegény volt ám ez az Isten háta mögött levő
                    szurdék. A házaink mind náddal tetőzve. No nád, az volt elég. Az a patak, ami az
                    Örvénykőből bugyog, itt a mi völgyünk lapályán csúnya mocsárt támasztott, amint
                    a sziklák közt megszorult. Azt benőtte a nád; ahol meg a csincsése volt, ott a
                    fű úgy tele volt mérges virágokkal, hogy a szarvasmarha mind fölfújódott tőle. S
                    az egészségtelen kigőzölgéstől nyaranta ki nem veszett a falunkból a patécs meg
                    a harmadnapos hideglelés; éjszaka nem lehetett aludni az ezernyi meg ezernyi
                    kuruttyoló békától.</p>
				<p>– De hisz ott most egy tó van.</p>
				<p>– Az ám. Ezt a tavat a lévita csinálta. Az volt ennek az első dolga, mikor
                    idekerült; hogy kiparancsolt bennünket úrdolgára, s ahol a völgy megszorul,
                    cölöpöket veretett le velünk két sorba, azokat befonatta rőzsével, a két sor
                    cölöp között betömette kövekkel. Mi lesz ebből? Hát az lett belőle, hogy egy
                    hónap múlva a mocsár helyén négy singes mélységű tó szaporodott össze, hogy a
                    nádnak még a bugája is elveszett benne. A hegyi patak pedig egyre hordta magával
                    az apró pisztrángokat, amik ott gyűltek meg a tóban. Az első esztendőben a
                    lévita nem engedte meg a tóban a halászást, még a másodikban is csak horoggal;
                    de most már szigonnyal is foghatjuk, s akkora pisztrángokat kapunk, mint a
                    karom. Ennek is jó árát adják ám a selmeciek. S amióta tele van a tavunk
                    pisztránggal, mórest tanul a béka; nem kuruttyol. De a sok lázakat is mintha
                    csak elfújták volna a vidékünkről. Nincs már sárgaképű, kékszájú ember a
                    falunkban. – Azután meg hozatott szép ludakat a lévita a városból, minden
                    asszonynak adott belőle egyet. Most már azok is úgy elszaporodtak, jó dolguk van
                    a tóban! hogy az asszonyaink egész kereskedést űznek velük.</p>
				<p>– Hát nagy gazda a kendtek lévitája?</p>
				<p>– Gazda? De azt mondom, hogy az egy pátriárka! Hát amint nem sok esztendővel
                    ezelőtt a szomszéd falubeli korcsmáros behozta Lengyelországból az alamáziát, nem tudom én, miből csinálják azt, olyan, mint
                    mikor a vizet ojtatlan mészre öntik, hogy egyszerre fölforr tőle, ebben is
                    tűznek kell lenni valamiképpen: hát ez a mi fuvarozó népünk nagyon rákapott az
                    alamáziára. S annak meg az a szokása, hogy az okos ember bolond lesz tőle, s a
                    békességes ember veszekedő. Én már arra ösztökéltem a tiszteletest, hogy
                    prédikálja ki a katedrából az iszákosságot; de ő azt felelte erre, hogy
                    „betegség ez, édes komám, nem prédikáció kell ennek, hanem orvosság.”</p>
				<p>Itt félbeszakítá az előadást bíró uram ezzel a közbemondással:</p>
				<p>– Mert hogy én vagyok a tiszteletes uram fiának a keresztapja.</p>
				<p>– Gratulálok. Szabad a becses nevét kérdeznem?</p>
				<p>– Danavár János. Igenis, szolgálatjára.</p>
				<p>– Jól van, Danavár uram. Folytassa. Hát aztán kitalálta a lévita az alamáziának a
                    medicináját?</p>
				<p>– Ugyan kitalálta. Szerzett méhkasokat Kazincon, azokat fölállította egy
                    szárnyékban. A mi vidékünk, ez a völgy is, de még inkább a vágások, tele vannak
                    egész esztendőn át virággal; egy esztendőben háromszor is rajzanak a méhek. Most
                    már minden embernek van méhese a kertjében. S aztán a lévita megtanította az
                    asszonyainkat, hogyan kell a méznek az aljából márcot
                    készíteni: méhsert. A színmézet eladják, a sonkolyt szintén; az aljából készül a
                    méhser. És ez olyan magakedveltető ital, ami ezt a mi népünket egészen elkapatta
                    a gonosz pokolitaltól, az alamáziától. Így gyógyította ki ezt a mi gonosz
                    betegségünket a mi lévitánk.</p>
				<p>– No azt a márcot majd én is megkóstolom.</p>
				<p>– Az pedig ugyan jól ízlik ám a lúdpecsenyére. A lévita bizonyosan lúdpecsenyét
                    ád uraságodnak vacsorára. Uraságod azzal él ugyebár?</p>
				<p>Kadarkuthy nagyot nevetett erre.</p>
				<p>– De hát honnan az ördögbe gondolja kend, hogy én lúdhússal élek?</p>
				<p>– Hát ezt úgy vetem ki magamban azzal, amit a tiszteletestől hallottam. Uraságod
                    azt mondta, hogy Székelyországból való. A tiszteletes azt beszélte előttünk,
                    hogy Székelyországban laknak magyar zsidók. Uraságod karácsony ünnepén utazik.
                    Ezt nem teheti más, mint görög vagy zsidó, aki a mi ünnepeinket nem tartja. De a
                    beszédje uraságodnak egész magyaros. Azért rá kell térnem, hogy uraságod nem
                    lehet más, mint magyar zsidó, s ha zsidó, akkor libasült az eledele.</p>
				<p>(Hogy az ördög vigye el az ilyen föleszelt parasztokat! gondolá magában
                    Kadarkuthy.)</p>
				<p>– De hát ennek a kendtek lévitájának valami pénzes embernek kell lennie, hogy úgy
                    ajándékozgat az egész falu népének ludat, méhkast.</p>
				<p>– Takarékos ember biz az, s nem is veti föl a nagypénteki lidérc hozta pénz; de
                    hát ha nem csurran, cseppen; – egyszer-egyszer az elejtett farkas bőréért kap
                    tíz máriást a vármegyétől, megannyit a szűcstől; ez az ő jövedelme, meg az a kis
                        dácia, amit a híveitől kap. De hát azt ő mind nem
                    rakja élire. Egyszer már, az ő ideje alatt, volt annyi fölös pénz a falu
                    kasszájában, hogy arról lehetett tanakodni, mire fordíttassék az. A presbiterek
                    azt mondták, hogy építsünk rajta a templomunk mellé tornyot, hogy legyen a mi
                    falunknak is nyele. Erre azt mondta a mi tiszteletesünk – különös mondás ám az
                    egy paptól –, hogy „nem a tornyok hirdetik az Isten dicsőségét, hanem a
                    gyümölcsfák”, s fölbiztatott bennünket, hogy kerítsünk be egy községi
                    gyümölcsöskertet odafönn a vágásban. Ott van elég vadalmafa. Azután hozatott
                    Erdélyországból ojtóágakat egy olyan almafáról, amit úgy hínak, hogy „oláh
                    alma”, azzal ő maga, meg a betanított suhancok valamennyi vad csemetét
                    beojtottak. Olyan ez az oláh alma, hogy azt semmi tolvaj meg nem kívánja, mert
                    zöld marad késő őszig, s aki akkor beleharap, még a gyökerét is elátkozza, olyan
                    savanyú; hanem aztán mikor tavasszal lehozzuk a hiúból, ahol gyékényre volt
                    kiterítve, akkor olyan illatot ád, mint a rózsa, s az íze különb a dinnyénél.
                    Ezt az almát hordjuk mi el aztán messze földre; ahány zsák almát fölteszünk a
                    szekérre, annyi zsák búzát hozunk vissza helyette cserében. A mi kenyerünk a fán
                    terem.</p>
				<p>– Hát aztán szántóföldjük nincs kendteknek maguknak?</p>
				<p>– Volna biz az, de hát még sincs. Mert hogy azt a domboldalt, amin a
                    szántóföldeink feküdtek, nagyon rongálják a záporok. Ennek megint az az oka,
                    hogy hajdanában a szénégetők azt követték, hogy a bükkfáknak még a gyökerét is
                    kiásták; mert a gyökérből égetett szén keményebb tüzet ád, azért többet fizetnek
                    a kovácsok. Ez pedig nagy hiba volt, mert ott azután nem nőhetett föl a régi
                    törzsökből az új csalit; ellenben minden felhőszakadás vígan szaggatta a földúlt
                    földet, s mély árkokat mosott a hegyoldalban fekvő szántóföldeinken végig,
                    úgyhogy most már nem lehet ekével barázdát húzni a földeinken, csak úgy kapával
                    míveljük, s kendert vetünk bele meg lencsét, borsót. Ez a mi jó tiszteletesünk
                    ugyan egyre gyűlölködik vele, hogy nem lehet-e valami
                    olyan fának vagy bokornak a magját megfogantatni a vízmosásokban, ami az esőt
                    megfogná: de egyik se vallja meg. Nem marad meg ebben a
                    sivány agyagban semmiféle fa.</p>
				<p>– No, én láttam a külföldön egy olyanfajta fát, ami megered mindenféle földben,
                    még a holt agyagban is. Nemrég hozták be Európába; úgy híják, hogy robinia.</p>
				<p>– Ugyan az Isten áldja meg nagy jó uramat, mondja meg ezt a szót a mi
                    tiszteletesünknek. Ha ez a segítség Isten kegyelméből beválna minálunk, hogy mi
                    ismét boldog szántó-vető emberek lehetnénk; hogy nem szaladna ki lábunk alól az
                    édes föld, bizony mindnyájunknak az áldása kísérné nagy jó uramat
                    jártában-keltében.</p>
				<p>(„Azt! azt! – mondá magában Kadarkuthy. – Éppen a ti áldástokért járom én most
                    ezt a vidéket!”)</p>
				<p>– Ezt tudva, még nagyobb igyekezettel fogom nagy jó uramat hasznos járásában
                    mindenüvé elvezetni.</p>
				<p>(Az ördögbe is! – dörmögé a báró. – Az kellene csak nekem.)</p>
				<p>– Mert tudok ám én homokbányát is, olyant, ami az üveghutásoknak kívánatos;
                    tiszta fehér; azt hordjuk a házainkba a szoba földjét beteríteni.</p>
				<p>– A szoba földjét?</p>
				<p>– Igenis; mert hát földesek a mi szobáink.</p>
				<p>– Hát mért nem padlózzák ki kendtek?</p>
				<p>– Jaj kérem alásan, szükséges az nekünk, hogy földes legyen, mert az asszonyaink
                    gyertyaszentelőkor bevetik a szoba földjét rozzsal, az csakhamar kicsírázik,
                    mire fűbe megy, akkora a kislibák kikelnek a tojásból, ott a szobában kész
                    legelőre találnak, azon elcsipegetnek; amint kitavaszodik az idő, már akkorra
                    kitollasodtak, mehetnek az anyjukkal a mezőre. Ezzel a móddal a mi fehérnépünk
                    hat héttel hamarább viheti a vásárra a libáit, mint a többi parasztnép, amikor
                    még lázsiás tallért adnak értük a városi urak, asszonyságok. Nem is csinálja ezt
                    utánunk senki, mert ez az ő titkuk.</p>
				<p>– Hát talán erre a titokra is a tiszteletes tanította meg kendteket?</p>
				<p>– Bizony, minden jóra ő kegyelme tanít bennünket, szegény ostoba földi népet.</p>
				<p>– Az Oltárkövön járva, láttam, hogy a kendtek házai mind cserépzsindellyel vannak
                    födve. Talán ebben is a lévita tudós?</p>
				<p>– Hát az meg úgy volt, hogy – követem alássan – minden faluban vannak hepciás
                    emberek, akiknek könnyebb a lelkük, ha valami kontrabontot csinálhatnak. Itt is
                    akadt egynehány zúgolódó, morgolódó ember, aki azt dohogta a szűr alól, hogy
                    minek volt már ezt a nagy bolond tavat idehozni, amióta ez itt van, a nád mind
                    kiveszett, mert az a mély vizet nem kívánja; mármost ha valakinek a háza (Isten
                    őrizz) le találna égni, hol veszi a fedni való nádat. A Tiszáig nem kap sehol.
                    Meghallotta ezt a panaszt a tiszteletes, s legelőször is azt a szokást hozta be,
                    hogy minden ház el legyen látva vizeskáddal, csebrekkel, lajtorjával; a gazdák
                    sor szerint bakter számban cirkáljanak éjnek idején az utcán. Csak egy utcánk
                    van, az is hosszú. Azután a csúnya kürtőket lebeszélte, amik a füstöt a
                    konyhaajtón meg a hiún eresztik körösztül; azok helyett kéményeket rakatott. A
                    hozzávaló téglát magunk égettük; annak a módját is a szájunkba rágta. Mikor
                    aztán az megvolt, akkor meg cserépzsindely-készítésre ösztökélt bennünket. Nem
                    restellt ám maga is vállig felgyürkőzve, odaállni a munkások közé, s tanítgatni,
                    hogyan nyomkodják a formázó vályúba az agyagot. Mindjárt azzal födette be
                    legelőbb a templomot, az iskolát, meg a paplakot, úgyhogy mikor azt meglátták a
                    parasztok, mind azon imádkoztak, hogy bárcsak leégne egyszer a falu, hogy mind
                    cserepes födelet rakhatnának.</p>
				<p>– Hát nem tudták maguk fölgyújtani?</p>
				<p>– De bizony azt tették. Egy házsártos ember, akit magam többször kalodába
                    csukattam csúnya káromkodásért, egy éjszaka maga fölgyújtatta a házát (Isten
                    bocsássa meg a bűnét). Nagy szél fújt, az asszonynép sivalkodott: „végünk van,
                    porrá ég a falu!” „Dehogy kell annak porrá égni!” kiáltott a tiszteletes, s
                    aztán megmutatta, hogy milyen munkát végeznek a debreceni diákok, a masinisták,
                    mikor ez a kiáltás, hogy „ad arma”! meg „incedium”! s azzal maga fejszét
                    ragadva, fölmászott az égő házzal szomszédos ház tetejére, s kipróbálta rajta a
                    tudományát. A nádfödélnek csak a ház gerincén levő kötését kell elvagdalni, s az
                    egész lecsúszik magától. A kévéket aztán kidobálta a nép az utcára; ott ha
                    meggyulladnak, könnyű eloltani. Ilyenformán egypár óra alatt az egész faluban
                    minden nádtetőt levertünk, s ezzel megszabadultunk attól a veszedelemtől, hogy a
                    házaink földig leégjenek, mindenünk hamuvá legyen. – Hogy dolgozott ez az egy
                    ember maga tíz helyett ebben a nagy veszedelemben! Egy ingre vetkőzve! Ahol egy
                    tető kigyulladt a sziporkáktól, ő rögtön ott termett a háztetőn! s az égő
                    gerendát csak úgy dobálta le, mintha petrencerúd volna. Azt kiabálta a nép: „Ez
                    a mi igazi szent Flóriánunk”! – Így került azután cseréptető alá minden ház. S
                    nekünk az nem került egyébbe, mint a magunk munkájába. – Bizony, nagy jó uram,
                    azt kell nekem mondanom, hogy ez a mi tiszteletesünk (nem azért, mert
                    keresztkomák vagyunk: ő az én fiamnál, én meg az övénél), de valóságos őriző
                    angyala ennek a mi falunknak.</p>
				<p>(„No hát én ezt a ti őriző angyalotokat meg fogom ölni.”)</p>
				<p>Az ösvény erősen aláfelé hanyatlott; egy kanyarodónál, mint apró fénybogarak,
                    világítottak föl hosszú sorban a falu ablakai.</p>
				<p>Ez itten Barátfalva.
                </p>
				<p>A hazai helységnek legkisebbike, melynek lakos-száma alig megy többre háromszáz
                    léleknél; a szomszédok között Dudar a neve, amire minden
                    ember a rímet is hozzá teszi: „cudar”.</p>
				<p>Biz ez cudar falu is volt, amíg a földesúr Barátfalvának el nem keresztelte; ezt
                    ugyanakkor tette, amikor a lévitát ideküldte, akinek a számára, mint patrónus
                    templomot, iskolát, paplakot építtetett. Jó uraság lehetett.</p>
				<p>Ez a szem elől elrejtett völgy, melyben Barátfalva rejtőzik, szabályos
                    háromszöget képez; a déli oldalát a szédítő magasságú Örvénykő (Pogánykő,
                    Oltárkő) alkotja; az előtte levő rengetegből tör alá az a patak, mely a völgy
                    fenekén képzett tavat táplálja pisztrángnak való friss vízzel; az északnyugatit
                    egy ősrengeteggel borított meredek hegyoldal, melynek bükkfái a maguk szabadjára
                    nőhetnek föl az égbe; fejsze nem irtja őket, mert az elszállítás annyiba
                    kerülne, mint amennyit a fa megér.</p>
				<p>A kelet-északi cathetust pedig az a sivár domboldal képezi, melyen a hajdani
                    szántóföldek szégyenkeznek; még télen sem tudják eltitkolni kopár voltukat, mert
                    a havat lesepri róluk a szél, s mind az ördög barázdáiba, a mély vízárkokba
                    hordja össze. E csapinós hegyoldal tetején kezdődik az a nagy fennsík, melynek
                    őserdejéből táplálkoznak a mészégető telepek; s ahol a vágás szabad tért nyit,
                    azon keresztül fehérlik a mészkőbánya szakadéka.</p>
				<p>Azon a lankán, mely a szántóföldeket szegélyezi, most már egy sűrű mogyorófa-erdő
                    emelkedik. Igazán hogy erdő! s ugyan emelkedik. A fiatal mogyoró gesztjének a
                    fái a Bükkben nem bokrok, hanem sudarak, három öles egyenes csemeték. A
                    mogyorótermés is kenyérpótlék.</p>
				<p>Ez alatt a szakadékos hegyoldal alatt vonul egy magas kőgát. Ezt még a régi
                    lakosok fundálták ki azért, hogy a kemencékről alákanyargó szekérútjukat
                    megvédelmezzék. A lévita még magasabbra emeltette a védőgátat, úgyhogy most a
                    nyári felhőszakadások rohanó árja sem iszapolhatja el a halastavat, hanem
                    lefolyik a mély úton; annak nem árt: mészkőből van.</p>
				<p>Az egész falu egyetlen utcasorból áll, minden ház mellett kert. Esténként, mint
                    egy tűz-gyöngysor, úgy világít minden háznál egy ablak. A falu közepén a
                    toronytalan templom, mellette a paplak és az iskola.</p>
				<p>A lévita lakása nem különbözik a többi házaktól, amik a Bükkben levő falvakban
                    láthatók.</p>
				<p>Ezeknek a belső berendezése egészen eltér a más vidékbeli magyar
                    parasztházakétól, amiknél az utcaajtóból konyhába lépünk, s a konyhából nyílik
                    aztán kétfelé a két szobaajtó.</p>
				<p>A bükkbeli házaknál a bejárás a kamrába vezet, ott van a hombár, a lisztesláda, a
                    szerszámok, de semmi tűzhely. A jobboldali ajtó a lakószobába nyílik, a
                    baloldali a vendégszobába; annak a siskakemencéjét kívülről fűtik. – A
                    lakószobában van azután egy terjedelmes tűzhely, mely fölött kandallóformára
                    roppant nagy tapasztott süveg van emelve, ami a szikrákat fölfogja. És így egész
                    lakályosan össze van foglalva a konyha, az étkező, az alvószoba. Az a kandalló
                    engedi látni, hogy mit főznek vacsorára; zsírszag nem támadhat, mert azt
                    kirántja a tűz légvonata a kürtőn; legföljebb egy kis rántásillat érzik, ami
                    meg jólesik. S ugyanaz a tűzhely meleget is ád, be is világítja a szobát; nem
                    kell gyertya; még a kis benyílót is melegíti.</p>
				<p>...Vajon jut-e eszébe néha-néha a csodaszép Malárdy
                        Herminának az a vízió, amit azon a rettenetes mennyegzői éjszakán
                    megálmodott a Malárdy-kastélyban?</p>
				<p>
                    Kis alacsony házikóban ő a tűzhely mellett áll és főz; –
                        megkóstolja, mit főz. Cibereleves. – Sohasem evett azt úr korában; álmában
                        ízleli először. A tűzhelyen ül egy kisfiú és dúdolgat. Szép gyermek; annak
                        ad egy pogácsát a tepsiből, most sütötte...
                </p>
				<p>Bizony így álmodta ezt a szép Hermina egy zivataros éjszakán!</p>
				<p>A különbség csak az, hogy nem cibereleves készül a tűzhelyen, hanem jó
                    vereshagymás lé, amihez a lényeges alkatrészt: a tepertős gombócot úgy
                    gömbölygeti két piros tenyere között egyenkint a gazdasszony, s dobálja a forró
                    lébe. Mind fenn úsznak azok; egy sem marad a fazék fenekén.</p>
				<p>Aztán meg az is különbözik az álomképtől, hogy a kisfiú nem ül a tűzhelyen, hanem
                    előtte áll egy zsámolyon, s a nyársra húzott ludat forgatja. Már erre is
                    alkalmatos. Ő váltotta föl a pesztonkát, akinek ki kellett menni a vendégszobát
                    befűteni.</p>
				<p>De az álomlátásnak folytatása is van.</p>
				<p>
                    ...nyílik az ajtó, valaki jő be rajta, kopottas fekete
                        ruhában, de arcát nem láthatja, mert hátrafelé fordult; hanem a házi kutya a
                        szögletben, meg a kisgyermek a tűzhelyen ráismernek; amaz eléje fut, s kezét
                        nyalja, ez meg örömmel kiált: „itthon apa” ...Most felé fordítja arcát a
                        férfi; ez a férj, a jó, a szelíd, a munkás férfi, odamegy nejéhez, megöleli,
                        megcsókolja. „Megjöttél? Itt vagy?” – szól a boldog nő, s úgy meg van
                        nyugodva abban, hogy ők most olyan szegények, csakhogy ő itt van!
                </p>
				<p>Lám, mégsem álom.</p>
				<p>„Itthon a táti.”</p>
				<p>Az „elátkozott család” veszett hírű hőse.</p>
				<p>Nem az a hajdani alak, az a magas, karcsú legény, kinek szabad mozdulatai,
                    könnyed fejhordozása elárulják az igazi nagy urat, szemvillanása megigéz,
                    meghódít vagy föllázít, szájszögletein gúnyos, hamis mosoly, öltözete ízléssel
                    párosult pompa. Nem! Ez a barátfalvi lévita, akinek az arcát a külső vihar
                    megbarnította, a belső vihar megvénítette; nem is látszik most már magasnak,
                    amint fejét féloldalra és előre hajtja, járásában nem az atléta ruganyossága,
                    hanem az anachoreta nyugodtsága van. Rátekintve alig gondolná az ember, hogy ez
                    az a bátor farkasvadász, ez az a tűzoltó Flórián, aki égő gerendákkal
                    hajigálózik. (Hát még az a híres birkózó hajdanából!)</p>
				<p>Öltözete fekete tóga. Nem reverenda (mert hiszen nem fölszentelt pap). A
                    reverenda selyemből van, a tóga csak teveszőrből. Talán még ugyanaz a tóga,
                    amelyet Guthay Thaddeus fölvétetett a fiával, miután a bársonydolmányt levetteté
                    vele, amelyben ott feküdt percekig a Duna fenekén, amelyben alvó menyasszonya
                    ablakában megjelent, hogy azt magával elvigye. A régi öltönyöket sokáig
                    elviselték a gazdáik. A divat csak akkor változott, ha az egész ország
                    változott, kivált a papi viselet divatja.</p>
				<p>A lévita odamegy a feleségéhez, s megcsókolja annak a tűztől piros arcát, a
                    kisfiú kezet csókol az apjának. (A fiúgyereket nem szokta az apja csókolgatni,
                    annak nem jó a kényeztetés.)</p>
				<p>Guthay Lőrinc leveti a hosszú tógát (azt nem koptatják otthon), s egy fehér
                    gombos, sárga flanellujjast ölt fel helyette. Ezt viselték hajdan a családapák,
                    ahogy a népdal énekli róluk: „ha egy abaposztó mentét
                    vettek, abban becsülettel megvénhedtek”.</p>
				<p>Csak azután, hogy a tisztes tógát fölakasztotta az almáriumba a felesége
                    menyasszonyi köntöse mellé (együtt futottak el azok a világba: a szőrtóga s a
                    fehér selyem viganó azokkal az arany csipkefodrokkal), tért vissza a táti. (Hát
                    bizony „táti”-nak hívtuk az apánkat még az én gyerekkoromban is, s nagyot
                    bámultunk, mikor a jogász bátyánk hazatért a kollégiumból, s „apám”-nak merte
                    szólítani. Ez már újítás volt.)</p>
				<p>Az asszonyka nem nyújthatta a kezét az urának; pedig tanult embernek szokása volt
                    a feleségnek kezet csókolni. El volt foglalva a gombóc-gömbölygetéssel. Ugyan a
                    karjai is föl voltak tűrve egész könyökig, s azokra is invitálva lett volna a
                    csók; de az meg illetlenség lett volna.</p>
				<p>– A Lacika forgatja a ludat? – szólalt meg a lévita.</p>
				<p>– Az ám. Hadd szolgálja meg a vacsorát. A Böskét kiküldtem a vendégszobát
                    befűteni.</p>
				<p>– Helyes. Ma estére meghívtuk a bíró komát vacsorára; a vendégszobában fogok
                    teríteni.</p>
				<p>A fölterítés természetesen a családapa kötelessége. Neki kell a cintányérokat
                    leszedni a polcról, a késeket megköszörülni jó élesre, kenyeret szelni minden
                    tányér mellé, s az a kenyér kerék nagyságú, nem minden ember birkózik meg vele;
                    azután a csap alól megtölteni az orrost illatos méhsörrel; az öntött gyertyát a
                    regulázható tartóba tenni (ez már matematika), a koppantót is mellé, aminek a
                    kezelése, helyesen kimért időközökben éppen a családfő hivatala; tudatlan ember
                    eloltja vele a gyertyát; ha pedig bíró uramra bízzák, az a megnyálazott
                    ujjával csippenti el a gyertya taplóját, s úgy teszi a
                    hamvát a koppantóba. A gyertyagyújtás sem valami könnyű dolog. Előbb ki kell
                    csiholni acéllal, tűzkővel, azután az égő taplóra tenni a kénfonalat s annak a
                    kék lángjánál gyújtani meg a piros gyertyabelet.</p>
				<p>Alighogy készen volt mindezzel a lévita, már hangzott odakünn a bíró uram ismerős
                    lépése; de az egyszersmind meg is volt duplázva; Guthay Lőrinc fogta a gyertyát,
                    s kivilágított vele a pitvarba.</p>
				<p>Bíró uram elöl jött be az ajtón, maga után bocsátva a másik jövevényt, ahogy
                    illett, s amint meglátta a tiszteletest, azt mondá:</p>
				<p>– Szerencsés jó estét kívánok tiszteletes uramnak; még egy vendéget hoztam
                    magammal, ha ki nem verne komámasszony bennünket.</p>
				<p>Guthay Lőrinc és Kadarkuthy Viktor szemben álltak egymással.</p>
				<p>Kadarkuthy sietett magát bemutatni az álnevén.</p>
				<p>– Én Barra Áron vagyok, Székelyországból, üveghutatulajdonos.</p>
				<p>– Hozta Isten az urat.</p>
				<p>(A régi magyaroknál nem volt szokás az üdvözlésnél a kézszorítás; parolázni csak adás-vevésnél szoktak vagy fogadásból;
                    férfiak egymással össze nem csókolóztak.)</p>
				<p>Bíró uram sietett közbeszólni.</p>
				<p>– Ez a vendég úr magyar zsidó.</p>
				<p>– Tehát „schólem!” Azokat ott Erdélyben szombatosoknak hívják. Diákkoromban
                    jártam köztük; egymást ezzel a mondattal üdvözlik: „min haólám weád haólám.”</p>
				<p>(Hej megszeppent erre a szóra Kadarkuthy. Ez a lévita tud zsidóul; ő pedig egy
                    zsidó szónak sem ura. Itt rögtön föl fog sülni a szerepével.)</p>
				<p>– Csak azért mondtam – szólt a bíró, ravaszul hunyorgatva –, hogy valamiképp
                    komámasszony holmi sonkával, kolbásszal ne találja megtraktálni a vendégét.</p>
				<p>– Ne tessék félni. Tökéletes „schólet”-et fog nálunk találni Barra úr.</p>
				<p>(– Schóletet? Hát a’ mi a fránya lehet? – gondolá magában a bíró.)</p>
				<p>A lévita megmagyarázta.</p>
				<p>– Nálunk minden ételt lúdzsírral készítenek.</p>
				<p>– De a libát nem a sakter metszette le, s így az mégsem kóser.</p>
				<p>(– Jaj de tudákos ember ez a bíró – mondá magában Barra Áron.)</p>
				<p>Sietett valahogy kibújni ebből a kellemetlen szerepből.</p>
				<p>– Ó kérem, én nem adok semmit a rituális teketóriákra. Nem adok sokat az egész
                    zsidó vallásra. Nekem csak alkalmatlanságomra van. Igen könnyen ki hagynám magam
                    téríttetni.</p>
				<p>Azt hitte, hogy majd ez a pap nagy hirtelen kap az alkalmon, hogy nosza most
                    mindjárt elkaphat egy juhot a maga nyája számára.</p>
				<p>Csalódott benne. A lévita vállat vont.</p>
				<p>– Én nem vagyok hittérítő misszionárius. A vallását mindenkinek tisztelem, ki mit
                    hisz, abban idvezül.</p>
				<p>(De a bárónak egészen mindegy volt, hogy a paradicsomba jut-e, vagy az Ábrahám
                    kebelébe; ő nem hitt semmit, de izzadt attól a gondolattól, hogy ha most ez a
                    kálvinista teológus ki találja kérdezni a Schulchán-Áruchból, rögtön kisül a
                    komédiajátszása.)</p>
				<p>– Beszéljünk inkább idejövetelem céljáról.</p>
				<p>– Igenis, helyes – mondá a bíró. – Tessék magukra maradni. Én megyek a
                    komámasszonyhoz, tudósítani, hogy vendéget hoztam.</p>
				<p>Azzal átment a lakószobába.</p>
				<p>A lévita levette a vendége válláról a puskát, vadásztarisznyát, s odaakasztá a
                    falra a magáé mellé. Aztán a kosokot is levetteté vele; volt az alatt díszes
                    flanell jankli, borsos szövetből, veres szegéllyel, francia nevén „bonzsur”.
                    Divatviselet. – Aztán előhozta a pipákat, a dohányos börböncét. Addig nem kezd
                    diskurzushoz magyar ember, amíg rá nem gyújtott.</p>
				<p>A báró előadta, hogy mi célja az idejövetelének, hogy ő homokbányát keres, aztán
                    meg vasmentes mészkövet, végül hamuzsírégetéshez alkalmas erdőt. Ennyi volt az
                    egész tudománya, amit Parasztevics uramtól beszerzett.</p>
				<p>Emberére talált a tiszteletesben. Hogyne volna itten üveggyártáshoz való telep! A
                    legtökéletesebb kvarc kínálkozik, még folypát is bőven található; fa van elég
                    és olcsó; tartott aztán vendégének egy olyan szakszerű technikai értelmezést az
                    üveggyártásról, hogy annak szeme-szája elmeredt bámulatában. Hisz ez igazi
                    üveghutás!</p>
				<p>– De még egy beneficiuma is van ennek a vidéknek, ami utilizálható az
                    üveggyártásnál – folytatá a tiszteletes –, ez a mi hegyi patakunk. Ez alkalmas
                    arra, hogy egy nagy malomkereket elhajtson az üveghutánál.</p>
				<p>A báró majd kivakkantotta, hogy mi a csodának kell az üveghutához malomkerék?</p>
				<p>– Ez a malomkerék pótolja a drága emberi munkát ingyen adott vízerővel a
                    fújtatókhoz és az üvegköszörülőkhöz, úgyhogy finomabb üveget is lehet majd
                    produkálni, mint közönséges zöld palackokat.</p>
				<p>A báró nyelvcsettintéssel fejezte ki a csodálkozását.</p>
				<p>– Uraságod üveghutája ott a Székelyföldön bizonyosan pusztán borvizes üvegeket
                    állít elő.</p>
				<p>– Hogy kitalálta! Én csak azon csodálkozom, hogy tiszteletes uram annyi nagy
                    tudománnyal, s azok mellett a virtusok mellett, amiket bíró uram az erdőn
                    keresztül jöttünkben megismertetett velem, hogyan rekedhetett itt ebben a kis
                    nyomorult falucskában, hogy nem viszik el innen Hadházra vagy Szoboszlóra, egy
                    gazdag eklézsiába?</p>
				<p>Hm. Fogas kérdés! Méltó, hogy az ember úgy tegyen, mintha a pipája nem égne, s
                    követelné, hogy újra rágyújtsanak. Csak előrukkolt a felelettel.</p>
				<p>– Nem vagyok fölszentelt pap.</p>
				<p>– Hát miért nem szentelteti föl magát?</p>
				<p>Még fogasabb kérdés.</p>
				<p>– Hiányzik nálam a kánon szabta kvalifikáció, a vakonhívés a dogmákban. Én
                    szkeptikus vagyok. Amit nem hiszek, azt nem prédikálom. Hogy csak egyet mondjak:
                    a pap azt hirdeti, hogy hat napokon munkálkodjatok, a hetediket meg
                    ünnepeljétek; ő maga pedig hat napon át nem dolgozik semmit s a hetediken véres
                    verítékkel keresi a kenyerét.</p>
				<p>A bárónak nagyon megtetszett ez a mondás!</p>
				<p>– No látja, erre én is gondoltam már egynehányszor.</p>
				<p>– Ez az én népem pedig ebben a kis völgyben nem teheti azt, hogy a hetedik napot
                    megünnepelje, s akkor ne dolgozzék semmit: mert a szénégető máglyáknak, a
                    mészkemencéknek vasárnap is égni kell; a hámoroknak, a kohóknak a tüzét
                    szombaton nem lehet kioltani, s ha egy üveghuta is jön ide, az sem enged
                    ünnepnapot ülni. A fuvarosoknak meg éppen a vasárnap a legerősebb munkaideje,
                    mert Miskolcon hétfőn a hetivásár. Ez az én völgyem olyan zug, ahol a pap
                    mindennap prédikál, a munkás mindennap dolgozik, s a munka még jobban dicséri az
                    Istent, mint az imádság. – Én szeretek itten lenni.</p>
				<p>(– Jobban tudom én, hogy miért szeretsz te itten lenni!)</p>
				<p>A lévita olvasta a vendége arcából a kételkedést. Még jobban föl akarta őt
                    világosítani.</p>
				<p>– Azt sem titkolhatom el, hogy a feleségem pápista. Az én puritán elöljáróim ezt
                    is kánoni hibának számítanák be nálam; míg ez a kicsiny község itten nem sokat
                    gondol vele; hiszen még húsz év előtt az egész helység római katolikus volt,
                    ahogy a falu végén levő kereszt tanúsítja.</p>
				<p>– Amelyről hiányzik a fölfeszített Krisztus.</p>
				<p>– Az ám. Azt ellopták a szentpéteriek.</p>
				<p>– Ugyan? Ellopták a Krisztust? Az pedig már igazán „nietund nagelfest” volt.</p>
				<p>A lévitának nem tetszett ez a frivol példaszó.</p>
				<p>– Az őnáluk virtus. Én a vallásos jelvényeket tisztelem, habár felekezetem nem is
                    fogadja be azokat.</p>
				<p>– De hát a tiszteletes úr, mint teológus, nem tudta még a saját feleségét sem a
                    maga kálvinista hitére áttéríteni?</p>
				<p>– Hogyan? uram! Hogy én az asszonyomat megfosszam mindattól, amiben az ő lelke
                    megnyugvást talál? a Szűz Mária képétől, akit szüntelen a keblén visel? a
                    térden elmondott imájától? az óvó keresztvetésétől? a fogadott böjtjétől, amit
                    beteg gyermeke fölgyógyulásáért vett magára; s azoktól az apró, kedves
                    szertartásoktól, amikben a gyermekek öröme találja a vallást, a hitet? Látja az
                    úr ott a szögletben azt a zsámolyos fenyőfácskát, körülaggatva aranyos papírból
                    ragasztott láncokkal? Ez a karácsonyfa. Mennyi édes várakozást, mennyi ártatlan
                    örömet hoz ez a gyermekszívnek? S a gyermek öröme a szülőké is. De ha én egy
                    nagy alföldi városban megengedném azt, hogy a kálvinista paplakban egy
                    karácsonyfát, festett angyalokkal, égő viaszgyertyákkal fölállítsanak, másnap
                    engem kihordoznának a határra. Itt eltűrik.</p>
				<p>– Hát a tiszteletes úr nagyon szereti a feleségét?</p>
				<p>A lévita csak a fejével intett rá.</p>
				<p>(– Annál rosszabb rád nézve – mondá magában a vendég.)</p>
				<p>Hogy még jobban megfeleljen erre a kérdésre, még egy dolgot hozott elő a lévita.
                    Eleinte úgy tetszett, mintha más matériára akarná átvinni a beszélgetést.</p>
				<p>– Danavár bíró uram bizonyosan elmondta uraságodnak, hogy én a tanításon és
                    prédikáláson kívül még azzal is foglalkozom, hogy az erdőinket nyugtalanító
                    farkasokra vadászok.</p>
				<p>– Egészen kíváncsivá tett vele a bíró. Magam is erősen passionátus vadász vagyok,
                    főképp ragadozó állatokra. Nekünk ott a Székelyföldön ebben nagy bőségünk van;
                    nálunk még mackó is kerül elég. S hogyan ejti el a vadait, tiszteletes uram?
                    Farkasveremben vagy vidrafogó vassal?</p>
				<p>– Lőni szoktam őket. Van a régi irtványokban egy bozót, onnan szoktak előjönni.
                    Én oda rakattam kövekből, fatörzsekből egy leskunyhót. Onnan szoktam az
                    ordasokat lepuskázni.</p>
				<p>– Nagyon szeretném, ha a tiszteletes úr elvinne egyszer magával egy ilyen
                    vadásztréfára.</p>
				<p>– Az megtörténhetik; akár a legközelebbi kedden éjjel, a karácsonyi ünnepek után.
                    Az ilyen farkaslesre nagyon meg kell választani az időt. Derült ég kell hozzá,
                    fogytán levő holdvilággal. Teleholdnál a farkas is meglátja a leshez közelítő
                    vadászt, s berkébe húzódik.</p>
				<p>– Sok farkast elejtett már a tiszteletes úr?</p>
				<p>– Amióta itt lakom, a negyvenötödiket.</p>
				<p>– S a vadászzsákmányért szép pénzt kaphatott már?</p>
				<p>– A füléért ád a vármegye tíz máriást, a bundájáért a szűcs másik tízet.</p>
				<p>– S azt mind élire rakja a tiszteletes úr?</p>
				<p>– Azt várom, amíg fölszaporodik ezerre. Azon vehetek valamit, ami Istennek is
                    tetszeni fog, a híveimnek is; de legfőképp az asszonyomnak.</p>
				<p>– Ugyan mi lehessen az?</p>
				<p>– Egy kis orgona. Tudom, hogy a feleségemnek semmivel sem okozhatok nagyobb
                    örömet, mintha eljátszhatom előtte a „Stabat mater dolorosát”, az ő kedvelt
                    zsolozsmáját s Palestrina ájtatos szimfóniáit.</p>
				<p>Kadarkuthy Viktornak egyszerre fejébe tódult minden vére; egész arca veres lett a
                    dühtől.</p>
				<p>(Azt! Azt! A Stabat matert, amivel a Malárdy-kastélyban megvesztegetted a pápista
                    főúr büszke szívét! amivel bevetted magad a leánya lelkébe! Amiért neked az
                    apád, a puritán kálvinista prédikátor, még halálos órájában sem bocsátott meg!
                    Amiért halálvonagló kezével kiadott gyilkoló ellenségednek, hogy megmentse
                    elátkozott ellenfelének fiát a te életednek az árán, hogy ha a víz nem ölt meg,
                    öljön meg a tűz! Ezt az ájtatos nótát akarod te újból elorgonálni, amivel
                    lecsaltál egy szentet az égből, te orgonás trubadúr; s ezért kész vagy bevinni a
                    templomodba az orgonát!)</p>
				<p>Kadarkuthy közel volt hozzá, hogy fölugorjék a székéről, fölkapja a kenyérszelő
                    öregkést az asztalról, s házigazdájának a szívébe verje!</p>
				<p>...Az ajtó előtt gyerekbeszéd hangja hallatszott, halk kopogtatás mellett.</p>
				<p>– Szabad!</p>
				<p>Az ajtó nehezen nyílt; két kézzel kellett a kilincsen segíteni; s a kopogtatónak
                    az egyik keze alkalmasint mással volt elfoglalva. Lőrincnek kellett odamenni,
                    hogy fölnyissa a makacs zárt, amit a helybeli kovács készített lakatos
                    munkában.</p>
				<p>Akkor aztán a meglepetés hangján mondá, melybe egy kis neheztelés is vegyült.</p>
				<p>– Ah! Ti vagytok?</p>
				<p>A felesége volt; karján a kisfiával.</p>
				<p>A nő arca be volt takarva kendővel s a kisfiú is nagy kendővel bebugyolálva. Tűz
                    mellől jöttek, s a pitvarban hideg van.</p>
				<p>A lévita még mindig fogta az ajtókilincset.</p>
				<p>– Nem fektetted még le a gyereket? – dörmögé ridegen.</p>
				<p>– Hiszen ma karácsony van – suttogá a nő.</p>
				<p>– Karácsony?</p>
				<p>Nyomban jött a magyarázat.</p>
				<p>Az ablakot megzörgették kívülről. Gyerekszó hangzott odakünn.</p>
				<p>– Szép kis betlehemünk van, bevigyük?</p>
				<p>A kisgyerek csiklandós nevetéssel bújt még jobban az anyja ölébe. Örömmel kevert
                    félelem volt abban a fojtott kuncogásban.</p>
				<p>A lévita még egy alakot látott a pitvar sötétjében a feleségén túl állni. Az volt
                    Danavár uram.</p>
				<p>Szigorú arcot mutatott.</p>
				<p>– Nem tudom, kurátor uram megengedi-e, hogy ebbe a házba betlehemet hozzanak
                    be?</p>
				<p>(Hiszen az is pápista eredetű, szimbolikus játék.)</p>
				<p>– Hogyne engedném? – szólalt meg a bíró, aki egyszersmind az eklézsia kurátora
                    is.</p>
				<p>Azzal kiszólt az utcára: „Bejöhettek, gyerekek.”</p>
				<p>Erre aztán a tiszteletesné letette az öléből a Lacikát; lecsavargatta róla a
                    nagykendőt; a gyermek menten elbújt az ágy mellé, s onnan kandikált elő,
                    kíváncsian lesve, hogy mi jön most.</p>
				<p>Ekkor aztán a tiszteletesné is levetette a selyemkendőt, mely fejét és állát
                    beburkolá.</p>
				<p>A férje bemutatta neki a vendég urat, ahogy az megismertette magát; azon a nevén
                    és mivoltán.</p>
				<p>– Szívesen látjuk szegény házunknál – mondá az asszony. Egész magatartásában
                    meglátszott az úrinő.</p>
				<p>Bíró uram is benyomakodott az ajtón.</p>
				<p>– No hát így néz ki a magyar zsidó! – mondá a tiszteletesnének őszinte
                    parasztenyelgéssel. – Hát ugye nincs neki se huncutkája, se hosszú szakálla?</p>
				<p>– Föl ne taszítsa komámuram a betlehemet!</p>
				<p>A gyerek ott jött a sarkában az egész parádéval.</p>
				<p>A szent akol volt mintázva, kemény papirosból; a teteje páfrányból, a belseje egy
                    szál piros s egy szál zöld viaszgyertyával megvilágítva; ott volt a jászol,
                    mellette fehér báránykák, tehénkék; aztán a boldogságos Szűzanya a Jézuskával,
                    Szent József, a pásztorok, a keleti királyok, meg egy szárnyas angyal, mind
                    pompás öltözetekben. Az alakok mind viaszból formálva. És ezt mind maguk az
                    iskolás gyerekek készítik. Arra is a lévita tanította őket. Még most nem
                    dorgálják meg érte; hiszen nem fölszentelt pap. Nem szól neki a „ne csinálj te
                    magadnak faragott képet” egész protestáns szigorával.</p>
				<p>Amint a betlehemet hozó gyerek letette azt a dicsőséges pompát egy székre, a
                    Lacika is elősettenkedett, s az anyja szoknyájába fogózva, bámult a kivilágított
                    akolba.</p>
				<p>Hanem aztán mikor a két énekes gyerek rákezdte a kegyes nótát: „pásztorok!
                    pásztorok! gyertek be!”, s arra a pitvarból három juhásznak öltözött kamasz
                    rohant be zörgős botokkal, akik azonnal egész hosszában végigvágták magukat a
                    betlehem előtt (ez volt az imádat jelképezése), ettől a Lacika úgy
                    megrökönyödött, hogy nem tartotta az anyja szoknyáját elég biztos menedéknek
                    hanem, az apja háta mögé retirált, s annak a térdei közül dugta elő a fejét, a
                    két lába szárát átölelve.</p>
				<p>Az angyalok elkezdték a ritmust.</p>
				<p>„Bethlehembe jer pajtás! Ott van ám a jó tartás! Bor, ser folyik, mint a tenger,
                    Ihatik az ember.”</p>
				<p>Kadarkuthy Viktor meg volt némulva a bámulattól.</p>
				<p>De nem a betlehemet bámulta ő, hanem ezt az asszonyt.</p>
				<p>Minő arc! Minő alak! A mitológiai istennők egyike.</p>
				<p>S ez a kábító mosoly az arcon! Ami talán az anyai boldogságnak verőfénye.</p>
				<p>És ennek az asszonyságnak a neve: „Báró Kadarkuthy Viktorné!”</p>
				<p>Igenis! Ezt a nevet vette föl az oltár előtt. Ezen a néven van beírva az ingoványi matrikulában, hitelesítve két násznagy
                    aláírásával!</p>
				<p>Ez az ő felesége és nem Guthay Lőrincé! Guthay Lőrincné neve nincs följegyezve
                    semmi anyakönyvben!</p>
				<p>Mentől tovább nézte ezt az asszonyt, a vér annál őrültebben nyargalt a szívén
                    keresztül.</p>
				<p>Az a Lavater ott az avasi papszeren egyet kifelejtett fiziognómiai jegyzeteiből:
                    a satyriasis bőszült démonát. Ha most látná az arcvonásait, azt is megtalálná
                    bennük. Az állatá vált embernek a szenvedélyét. S mikor ez az állat azt hiszi,
                    hogy neki igaza van-emberileg.</p>
				<p>Ez az asszony az övé; ezt tőle csalással vették el!</p>
				<p>Az angyalhangok énekelik:</p>
				<p>
                    Vesd le juhász a bundát, Takargasd be Jézuskát, Mert nincs
                        néki bocskorkája, Sem sarkantyús csizmácskája, Fázik az ő lábacskája.”
                </p>
				<p>A szenvedélyes embert ez az egész bibliai játék még jobban feldühítette. Azt
                    hitte, hogy őt gúnyolják benne! Az ördögöt érezte magában megelevenülni, mikor
                    Máriáról énekeltek előtte.</p>
				<p>(„Most már neked meg kell halnod, Guthay Lőrinc! S ha száz életed volna, százszor
                    kell meghalnod.)</p>
				<p>A rigmusoknak vége szakadt, a kántáló gyerekek kaptak jutalmul diót, mogyorót és
                    mákos kalácsot, azzal odább vitték a betlehemet; a kis Lacika is előjött az apja
                    háta mögül, és nagy lelkendezve futott az anyjához, a betlehemesek verseit
                    ismételve; egy hallásra megtanulta valamennyit. (Hiszen még nem tudott olvasni;
                    amit szóból értett, az volt a tudománya.)</p>
				<p>– No ugye, ilyen ceremóniájuk maguknak nincsen? – szólt a tiszteletesné a
                    vendégéhez. – Maguk csak az ótestamentumot tartják?</p>
				<p>– Szép is az, ahogy gyerekkoromból emlékezem rá; különösen a Potifárné meg a
                    Delila története, aztán meg a Zsuzsánnáé.</p>
				<p>– Ez utóbbi könyve apokrif – jegyzé meg pedánsul a lévita.</p>
				<p>– Nekem azt is tanították.</p>
				<p>– Én pedig mindezeket kihagyom abból a bibliai kivonatból, amit az iskolában
                    tanítok. Nem akarom a gyermekek fantáziáját korán fölébreszteni.</p>
				<p>– Hátha aztán az egzámenten éppen ezt fogja tőlük kérdezni az esperes?</p>
				<p>– Nem jön az én iskolámba esperes soha.</p>
				<p>Ez ugyancsak kitérő felelet volt.</p>
				<p>Véget vetett az egzegetikának alaposan a Makka.</p>
				<p>A Makka volt a házi szolgáló; igazi tűzrőlpattant palóc leány, a téli hideg idő
                    dacára könyökön felül kötött ingujjakkal; a karjai olyan pirosak, mint a cékla,
                    a feje födetlen, a haj elöl simára vizezve, hátul szalag közé font varkocsba
                    eresztve, mely máslijával az inát verte.</p>
				<p>Egy roppant nagy tálat hozott a két markában emelve, amely tetézve volt ökölnyi
                    nagyságú gombócokkal, vagy ha jobban tetszik, „gölödény”-nyel; a tálat az asztal
                    közepére tette; egy nagy fakanál volt beletéve merítőnek.</p>
				<p>– Ime, itt a schólet – mondá a tiszteletesné. – Bátran
                    leülhet hozzá az úr. Csupa libatepertyűvel készült. Magam készítettem.</p>
				<p>Már most hát tudta Kadarkuthy, hogy mi az a schólet.</p>
				<p>A tiszteletesné helyet mutatott neki maga mellett jobbról. Balról a koma
                    jutott.</p>
				<p>– Parancsoljon leülni.</p>
				<p>(Azt is megtartotta a háziasszony, hogy erdélyi úrnak azt kell mondani, hogy
                    „parancsoljon”, ahelyett, hogy „tessék”.)</p>
				<p>A lévita és a bíró azonban a leülés előtt két kezüket a szék támlájára téve,
                    állva maradának. A vendég úr is követte a példájukat.</p>
				<p>– Az úr csak üljön le! – dirigálá a háziasszony–, az úrra ez nem tartozik.</p>
				<p>(Nem ám, mert az asztaláldás így szólt: „Jövel Jézus, légy vendégünk, amit adtál,
                    áldd meg, kérünk” s ez nem a szombatos szájába való).</p>
				<p>– Édes mámi! – sugdosá a Lacika. – Hát ez az úr miért nem imádkozott?</p>
				<p>– Mert az még nem tudja a hiszekegyet.</p>
				<p>Amin aztán a Lacika nagyon elbámult.</p>
				<p>Még egy kis vita támadt azután a lévita s a felesége között, azon, hogy a Lacika
                    melyikük mellett maradjon. Mert a kisgyereknek nem kell a vacsoráló asztalhoz
                    ülni; annak elég volt az uzsonnára kapott bögre teje; ha vacsorát kapna, bikával
                    álmodnék; csak az volt a kérdés, hogy a két szülő közül melyik lesz a keményebb
                    szívű, aki megállhatja, hogy lopva a szájába ne dugjon a fiúcskának egy kis
                    körömfaladékot. A mámi maradt a győztes. Azt pedig meg kellett engedni a
                    kisfiúnak, hogy ottmaradjon a társaságban, mert ágyba fektetni még nem lehetett.
                    A hálókamrácska távol esett, a kandallós szobán is túl. A gyermek ott egyedül
                    féltében meg nem marad. Ma pedig föl is van ébresztve a képzelete a betlehemesek
                    játéka által. Aztán olyan ritkán lát idegen embert ennél a háznál. Kivált ilyen
                    nagy szál magas embert, aki még nem tudja a hiszekegyet. Odakönyökölt az anyja
                    térdére, görnbölyű piros orcáját két tenyerébe támasztva, s egyre azt az idegen
                    uraságot nézte. Eszébe sem jutott az evés. Jóllakott nézéssel.</p>
				<p>Az idegen úrnak volt egy nagy zsebórája, ami ütötte az órát meg a fertályt, ami a
                    Lacikának nagyon imponált.</p>
				<p>...A szép Malárdy Hermina ott ült Kadarkuthy Viktor mellett. Mint egy
                    állatszelídítő nő; aki tigrist etet. Nem is gondol arra, hogy ez a fenevad őt
                    még széttépheti. Igaz magyar háziasszonyok szokása szerint kifogyhatatlan volt
                    a vendégei kínálásában. Elég szép sikerei voltak. A báró jól ki volt éhezve.</p>
				<p>Aztán az udvariasság is követelte.</p>
				<p>– Ha ilyen bájos ajkak kínálnak; ha ilyen szép kezek szednek a tányéromra...</p>
				<p>(Hátha még ezeket a szép kezeket megehetné!)</p>
				<p>– Igen rövid vacsoránk lesz – szabódék (szokás szerint) a háziasszony a
                    lúdpecsenye után. – Még csak túrós lepényünk lesz meg mákos kalácsunk, egyéb
                    semmi.</p>
				<p>Erre Danavár uram megszólalt:</p>
				<p>– De bizony láttam én még odakünn a pitvarban egy fatálon valamit hűlni.
                </p>
				<p>– Pszt! – inté a fölszólalót a tiszteletesné, s a fejét ingatta, szemmozdulattal
                    jobb oldalra intve.</p>
				<p>Az a valami ugyanis egy most főtt sonka volt.</p>
				<p>A báró észrevette ezt a némajátékot.</p>
				<p>– Nagyon sajnálnám, ha az én szombatosságom rövidítené meg a kegyelmetek
                    karácsonyi vacsoráját. Énmiattam sohase zsenírozza magát a tiszteletes asszony;
                    én nem vagyok fanatikus zsidó.</p>
				<p>– Igazán nem az? – kérdezé a szép Hermina, s ó minő észbontó tekintetet
                    sugároztatott vendége felé.</p>
				<p>– Annyira nem vagyok az, hogy akár ma kitérnék a keresztyén hitre, ha akadna
                    valaki, aki megtanítson a hiszekegyre.</p>
				<p>Erre a szóra egyszerre fölpattant a Lacika az anyja öléből, s közbeszólt
                    nekipirult, arccal:</p>
				<p>– Megtanítom én arra a bácsit!</p>
				<p>Megenni való volt ez a gyerek! Egy négyesztendős hittérítő. A lévitának már a
                    nyelve hegyén volt a megfeddés, hogy ilyen szent tárgyat nem illik poharak
                    között vellikálni; de a gyerek szava lefegyverezte a szigorúságat.</p>
				<p>Mikor az a kis poronty mondja azt a Krisztus-tagadónak: „Majd én
                    megtérítelek!”</p>
				<p>– Igazán megtanítasz rá? – kérdezte Kadarkuthy.</p>
				<p>Ezzel a kérdéssel egészen vakmerővé tette a gyereket.</p>
				<p>– Meg én! – s odaállt melléje.</p>
				<p>Kadarkuthy aztán odaemelte a gyermeket az ölébe. Farkasszemek zöld tüze
                    szikrázott a szemében. („Hisz ez a poronty is Kadarkuthy Viktor fia! Tehát az enyim!”)
                </p>
				<p>A Lacika aztán elmondta előtte végig, szépen megszaggatva, az egész hiszekegyet;
                    a vendég úr utána dörögte.</p>
				<p>– Mármost mondja el a bácsi!</p>
				<p>Kadarkuthy Viktor megpróbálkozott vele. Hiszen könyv nélkül tudta; a kolostorban
                    volt módja megtanulni. De a komédiajátszás végett mégis úgy tett, mintha
                    itt-amott fönnakadna, különösen a Szentlélek szakaszánál; a Lacika kisegítette,
                    úgyhogy másodszor már hibátlanul el tudta a vendég úr mondani az egész
                    credót.</p>
				<p>Bíró uram a kés nyelével ütötte az asztalt diadalában.</p>
				<p>– Ez már dicső! Az Úr csodákat művel a gyermekek által! Még ilyet nem
                    hallottam.</p>
				<p>A tiszteletesné kacagott örömében.</p>
				<p>– Még áttéríti a mi kis Lacikánk a vendég urat.</p>
				<p>Hanem a lévita savanyú képet csinált hozzá.</p>
				<p>– Elég lesz már a tréfából – dörmögé morózusan. – A hitvallás dolga nem
                    gyermekjáték.</p>
				<p>– De én egészen komolyan veszem a dolgot – mondá a vendég. S azzal a gyermeket
                    letette az öléből; előbb azonban megcsókolá a száját. A gyermek odabújt az anyja
                    ölébe, s a vendég csókjától még nedves ajkával közölte az anyjával a csókot.
                    (Ezt is észrevette Kadarkuthy. Egy küldött csók már
                    helyére jutott.)</p>
				<p>– Hogyhogy, uram? – sürgeté a lévita.</p>
				<p>– Egyszerű és érthető a dolog. Én itt szándékozom a Bükkben letelepedni, ha jó
                    üveghutának való telepekre találok, s otthagyom a Székelységben az egész falut,
                    melyben hitsorsaim laknak. Se kicsiny, se nagy nem marad ottan utánam. Itt pedig
                    szombatos zsinagógát nem kapok. Valami felekezethez kell csatlakoznom, mert
                    Isten igéje nélkül nem élhetek.</p>
				<p>(Ő! Az ateista!)</p>
				<p>– A zsidó valláshoz legközelebb áll a kálvinista. Legkevesebb újat kell tanulnom
                    benne. Elhatároztam, hogy áttérek.</p>
				<p>Bíró uram a fájó fogára akart tapintani a vendég úrnak.</p>
				<p>– De akkor meg kell ám az úrnak keresztelkedni.</p>
				<p>– Tudom – mondá a báró vállrándítva. (Egy kereszteléssel több vagy kevesebb, nem
                    tett nála különbséget.)</p>
				<p>– Akkor keresztapára meg keresztanyára is lesz szüksége az úrnak.</p>
				<p>– Azt hiszem, hogy nem kell messze keresnem. Bíró uram elvállalja a keresztapai
                    tisztet, s talán a tiszteletes asszonyt szabad lesz fölkérnem
                    keresztanyának.</p>
				<p>Hermina arca lángvörös lett e szóra. Ösztön volt-e ez? Előérzete valami fenyegető
                    veszélynek? Vagy csak a szemérmetesség orcapirulása? Hogy már őneki, a fiatal
                    asszonykának, ilyen nagy mahumed ember legyen a keresztfia!</p>
				<p>Segítségére sietett a tiszteletes.</p>
				<p>– Hát én arról éppen nem akarom lebeszélni nagy jó uramat, hogy ha contentumára
                    van a helvéciai confessióra áttérni, azt végrehajtsa; de tanácsolnám, hogy
                    végeztesse ezt a ceremóniát Miskolcon, a nagy templomban, a nagytiszteletű
                    sénior úr által, a vicispán és vicispánné keresztszülői asszisztenciája mellett,
                    ne pedig ebben a mi kis, minden világtól eldugott falunkban.</p>
				<p>– De pedig ebben az én plánumomban éppen ez a rejtett falucska quadrál bele.
                    Ugyebár, a lévita keresztelhet?</p>
				<p>– Igen. Az evangélium nem köti a keresztelést papi méltósághoz, a mi fölfogásunk
                    szerint.</p>
				<p>– Hát ha én Miskolcon hagyom magamra töltetni a keresztvizet, vicispáni
                    asszisztencia mellett, annak a híre szétmegy az egész országban: a Székelyföldön
                    is megtudják az én híveim, hogy rájuk nézve apostata lettem. Abból pedig nekem
                    nagy károm származik, mert az ottani üveghutámnak a vevői, szállítói mind
                    szombatosok. S ezeket sem akarom elveszteni. Míg ha itt, Barátfalván megy végbe
                    a kikeresztelkedésem, soha sem tudnak abból semmit a székelyek.</p>
				<p>– No most már igazán elhiszem az úrnak, hogy zsidó! – kiáltott közbe Danavár
                    uram. Hogy miért hiszi el, azt nem magyarázta meg.</p>
				<p>– Tehát, ha szabad ismételnem a kérésemet a tiszteletes asszonyhoz: akar-e nekem
                    keresztanyám lenni?</p>
				<p>Hermina előbb a férjére nézett; az helyeslő bólintást tett a fejével. Arra aztán
                    tartózkodó lassússággal mozdítá a vendég úr felé a kezét.</p>
				<p>Úgy illet, hogy az megcsókolja a feléje nyújtott kezet. Hogyne? A keresztanyjáét
                    – a keresztfia!</p>
				<p>(Tehát már annyira eljutott báró Kadarkuthy Viktor, hogy egy kézcsókot égethessen
                    báró Kadarkuthy Viktorné kezére! Még több olaj a tűzre!)</p>
				<p>A tiszteletesné idején látta észrevenni, hogy a Lacika elálmosodott. Engedelmet
                    kért, hogy a kisfiát a szobájába vihesse lefektetni.</p>
				<p>– No de előbb koccintsunk egy pohárt az új hívünk testi-lelki jóvoltáért ebből a
                    jó méhserből – indítványozá bíró uram.</p>
				<p>Ezt az áldomást viszonozni kellett Herminának. A méhsert asszonyok is ihatják. A
                    méhserben nincs tűz.</p>
				<p>Tehát Kadarkuthy Viktor és Kadarkuthy Viktorné már poharat is koccintottak
                    egymással. Az ő poharukban volt tűz.</p>
				<p>A tiszteletesné ismét bebugyolálta a kisfiát, bekötötte a maga fejét, állát a
                    selyemkendővel, jó éjszakát kívánt az uraknak, s elhagyta a szobát.</p>
				<p>Bíró uram még ott maradt egy cseppet; nemcsak azért, mert a sereskancsót nem
                    illik félig hagyni az asztalon, az megbántás a házigazdára nézve, hanem hogy a
                    holnapi rendet közösen megállapítsák; aztán meg még egy harmadik ok végett
                    is.</p>
				<p>– Engedelmet kérek az uraságoktól, hogy még itt maradok alkalmatlankodni, de hát
                    bizonyosságot akarok venni az iránt, hogy holnap mitévők legyünk. Mert ha a
                    homoktelepet, meg a mészvágást akarjuk szemügyre venni, akkor még ma föl kell
                    zavarnom az embereket, hogy holnap korán hajnalban lapátoljanak utat odáig, mert
                    térdig ér ám a hó, s istentiszteletig készen legyenek vele, hogy aztán mind a
                    hívek jelen lehessenek ezen a mi holnapi nevezetes ceremóniánkon.</p>
				<p>– Helyes, komámuram – hagyá rá a lévita.</p>
				<p>Ekkor Danavár uram egyenesen a vendég úrhoz fordult a kérdéssel</p>
				<p>– De hát igazán valósággal elszánta rá magát, nagy jó uram, hogy itt a mi kis
                    templomunkban felvegye a szent keresztséget?</p>
				<p>– Amit mondtam, megmondtam.</p>
				<p>– No ha azt akarja, hogy tökéletesen elhiggyem, hogy kész búcsút venni a zsidó
                    vallásától, akkor bizonyítsa be azzal, hogy merjen itt velünk együtt sonkát enni!</p>
				<p>A lévita elmosolyodott. Bíró uram szépen kimesterkedte, hogy azt a bizonyos
                    valamit, amit ő látott a pitvarban a fatálon hűlni, az asztalra hozzák. Ez a
                    sonka. Ez volt a harmadik ok! Igaza volt. Sonka nélkül nem karácsony a
                    karácsony. Aztán avégett is lett az előkészítve. A tiszteletes asszony csak
                    azért nem hozatta azt fel, hogy meg ne botránkoztassa vele a székelyföldi
                    vendégét, akiről azt tudta, hogy Mózes próféta étkezési tilalmait
                    respektálja.</p>
				<p>A lévita kikiáltott a Makkának, hogy hozza be a sonkát. Abból azután ő maga
                    nyiszálta le a jó éles konyhakéssel, amit előbb egy párszor hozzáfent az
                    acéljához, a szép mosolygós piros szeleteket, s lerakta a kés lapjával a
                    vendégei tányérjára.</p>
				<p>Ekkor aztán bíró uram tökéletesen megnyugodhatott a székely üveghutás komoly
                    szándékáról; mert az nemcsak hogy megduplázta, triplázta a sonkaszeletet, de
                    sőt a szalonnájával s a barna bőrkéjével együtt tömte a szájába. De már ennek
                    kálvinista gyomrának is kell lenni!</p>
				<p>A sonkafalatozás közben aztán megállapodtak a holnapi elvégzendőkben. A ceremónia
                    után következik a lakoma, amit a község presbiteriuma fog adni az új fölavatott
                    hitsorsos tiszteletére. Bíróné asszonyom maga lesz a szakácsné. Tizenegy órakor
                    lesz az ebéd, tizenkettőkor végződik; akkor a vendég úr a tiszteletessel meg
                    Danavár urammal fölkerekedik, bejárják a bejárandó helyeket, hogy alkonyatra
                    visszatérhessenek. A barátfalvi völgyben korán lemegy a nap. Bíró uram mindenütt
                    ott lesz kalauznak.</p>
				<p>Hazatérve aztán egypár órát engednek a pihenésnek. Akkor egy kis borsos
                    borlevessel fölmelegítve a gyomrukat, tarisznyába téve a fagyos szalonnát,
                    kenyeret, a két uraság vállára veszi a puskáját, s elmegy farkast lesni, míg a
                    hold fel nem jő. Oda már bíró uram nem követi őket, mert ő úgy utálja azt a
                    csúnya toportyánférget, hogy látni sem akarja.</p>
				<p>A báró helyesnek találta az egész napirendet.</p>
				<p>Aközben aztán az öblös vászonkorsó is fenékig ürült, ideje
                    volt a jojcakázásnak. Bíró uram áldást, békességet kívánva az egész házra,
                    összeszedte a kucsmáját, bundáját, furkósbotját, s eltávozott.</p>
				<p>A lévita is jó éjt kívánt a vendégének, s kikísérte bíró uramat, becsukva az
                    ajtót a retesszel.</p>
				<p>A Makka tudta már a kötelességét: eltakarította az asztalt, azonban ott hagyta a
                    sonkát a fatálon, a nagy konyhakéssel. A vendég uraknak szokásuk (ahogy ő
                    tapasztalá), ha éjszaka fölébrednek, egy kicsit falatozni. A hozzávaló italt is
                    odakészíté egy kis orrosban. Az meg író volt. Kellemetes savanykás ital, ami a vajköpülésnél kiválik. Az
                    itteni víz meszes: inni nem jó.</p>
				<p>Azután megvetette az ágyat a Makka, segített a vendég úrnak a csizmáit lehúzni; a
                    zsebóráját a falon függő hímzett óravánkosra felfüggesztette; a faliórának a
                    ketyegőjét megállította, hogy az álmot ne zavarja; azzal ő is csöndes
                    nyugodalmas jó éjszakát kívánt, s kiment az ajtón.</p>
				<p>Kadarkuthy levetette magát az ágyba. Testileg ki volt fáradva. Kora hajnaltól
                    kezdve hegyeket mászkált; akkora marsot tett, hogy az egy katonának is elég
                    lett volna. Hanem a lelke annál inkább föl volt izgatva.</p>
				<p>Maga mellé tette a gyertyát egy székre, s annak a kanócába bámult. Nem jutott
                    eszébe a hamvát elkoppantani.</p>
				<p>A forró vér lázasan nyargalt az ereiben; a fülében hallotta az ütőér zúgását.</p>
				<p>Arra gondolt, hogy ez az ember, akit ő halálra keres, s akire nézve az egy halál
                    nem is elég megtorlás azokért, amiket őellene vétett: – ez az ember most ott
                    álmodik a paradicsomról annak a tündéri nőnek az oldala mellett, aki az ő nevét,
                    Kadarkuthy Viktorét, viseli; akit az ő nevével kért meg fia számára az ő apja;
                    akit őneki jegyzett el Malárdy vicispán, akit ővele esketett össze a pap – és
                    akit ő, amióta meglátott, halálosan megszeretett. S most ezekről a
                    tündérajkakról más szíja az üdvösség balzsamát.</p>
				<p>Majd borzongott, majd hevült.</p>
				<p>Örjöngő fantáziája megnépesíté az agyát csábító látványokkal. A satyriasis
                    kéjingerlő misztériumai váltakoztak előtte kínzó elevenséggel. Szenvedélyes
                    extázisával együtt nőtt gyűlöletének dühe. Eddig csak a bosszúvágy tette
                    halálos ellenségévé ezt az embert; most szövetkezett azzal a
                        szerelemirigység. Nem szerelemféltés! Félteni csak azt lehet, amit
                    bírunk; az övé az irigység volt; más bírja azt, ami az övé lehetett volna, sőt
                    ami törvény és ceremónia szerint valósággal az övé, mert hisz az ő nevét
                    viseli.</p>
				<p>A gyertya csonkig leégett már a tartóban, bűzölgő füstöt eresztve; ebből a
                    felszálló füstből alakultak az agy víziói, a nimfomániát ingerlő tünemények. A
                    gyertyakanóc végsőt lobbant, s az ő szemét is lezárta az álom.</p>
				<p>De az alvás még kegyetlenebb kínzó volt az éber gondolatnál; az még kifestette,
                    megelevenítette, megszólaltatta a képzelet fantomjait: szenvedélye a
                    paroxismusig hevült. Az álom csodatevő démon; lehozza az égből a csillagot,
                    felássa a földből a kincset; odadobja a tündért az ölelő karok közé; az epedő
                    ajkak a csók lángolását érzik, a fülek az abelérák fescennináit hallják, az orr
                    balzsamillatot szív fel; a lélek különválik a testtől, s maga kedvére kéjeleg...
                    Akkor az ostoba test egyet vonaglik, s szétfoszlik az álom. Nincs meztelen
                    nimfák tánca, buja almék éneke, szerelemhevítő ámbraillat; hanem tele a szoba
                    faggyúgyertya füstjével. A hideg hold süt be az ablakon a jégvirágokon át.</p>
				<p>Kadarkuthy Viktor kiugrott az ágyból, s elkezdett mezítláb alá s fel toporzékolni
                    a hideg földön. Majd talán azzal lehűti a feje forróságát.</p>
				<p>Az sem használt; a teste didergett, de az agya lángolt.</p>
				<p>Lefeküdni nem akart többé, nem akart aludni.</p>
				<p>Annak a másiknak most bizonyosan édes álmai vannak!</p>
				<p>Legyen belőlük örök álom!</p>
				<p>A hold fénye odaesett az asztalra, az ott heverő nagy éles késre; annak a pengéje
                    úgy ragyogott benne.</p>
				<p>Kadarkuthy Viktor felöltözött egészen, a kosokját is felölté. Azután tanácsot
                    tartott a holdvilággal, meg azzal a fényes késsel.</p>
				<p>Úgy lesz! Jó van! Nem vár a párbajra. Nem arra, hogy férfi férfi ellen
                    mérkőzzenek össze lovagok módjára; megöli ezt az embert, ahogy meg szokta ölni a
                    bosszúálló férj a csábítót, akit éjfélkor ott talál a neje szobájában.</p>
				<p>Megöli az álarcos csalót.</p>
				<p>S akkor aztán elfoglalja rögtön maga annak a véres helyét. Nos hát?</p>
				<p>„Férjed vagyok! Én vagyok az igazi férjed!”</p>
				<p>Eldűlt a per, ki van mondva az ítélet!</p>
				<p>Az éles kést odarejté a kosokja alá.</p>
				<p>Azzal halkan felnyitá a szobaajtót, s lassan kitárta, hogy ne nyikorogjon.</p>
				<p>A holdvilág átsütött a nyitott ajtón a pitvarba is.</p>
				<p>S ott látott Kadarkuthy Viktor egy hárságyon feküdni egy alvó férfit. Bundával
                    volt betakarva. – A hárságy oda volt téve keresztben a kandallós szoba elé.</p>
				<p>Amint a holdvilág rásütött az alvó arcára, az egyszerre fölébredt. A lévita volt
                    az. Egy furkósbot volt mellé fektetve, egyszerre ahhoz kapott. Amint azonban
                    felismerte az előtte álló alakot, letette a celőkét a kezéből.</p>
				<p>– Valami baj van? – kérdezé fektéből fölemelkedve.</p>
				<p>Kadarkuthy haragja egyszerre ki volt oltva.</p>
				<p>Nem nyúlt a kosokja alá az éles késért. Az nem ennek az
                    embernek volt szánva. Hazudni kellett valamit.</p>
				<p>– Megfájdult a fejem, ki akarok menni a szabadba.</p>
				<p>– Kegyelmed égve felejtette a gyertyát, s az telefüstölte a szobát.</p>
				<p>– Az ám.</p>
				<p>– Majd segítek rajta. Kinyitom a pitvarajtót, s a füst kihúzódik.</p>
				<p>S azzal fölkelt, kinyitotta az utcára nyíló ajtót. Szép csöndes éjszaka volt
                    odakünn.</p>
				<p>– Ezzel ugyan kissé ki fog hűlni a szobája – mondá a lévita.</p>
				<p>– Úgysem tudok fűtött szobában aludni.</p>
				<p>– Én sem.</p>
				<p>– Hát kegyelmed mindig ott szokott aludni a pitvarban?</p>
				<p>– Rendesen.</p>
				<p>Kadarkuthy nagyot sóhajtott. – Bolond ember! – mondá magában.</p>
				<p>Valamit megtudni mégis kíváncsi volt.</p>
				<p>– Hát aztán nem szoktak kegyelmednek szívdobogásos álmai lenni?</p>
				<p>– Ahhoz méhdöngés kell és pimpimpáré-illat.</p>
				<p>– Hát a felesége nem fél magában aludni?</p>
				<p>– Hisz ott van mellette a fia.</p>
				<p>(Igaz! Hisz az nagy védelem.)</p>
				<p>– No hát aludjék tovább; én majd kijárom magamat a havon.</p>
				<p>– Vigye magával a fustélyomat, valami kóbor kuvasz meg ne riassza.</p>
				<p>Az utolsó fegyverét is átadta neki: a nehéz ólmosbotot.</p>
				<p>Kadarkuthy aztán végigárta a falut, megkerülve a tavat; nagy időre került vissza
                    a lévita házához; senki sem vette észre. Alszik ilyenkor minden jó ember, minden
                    jó kutya:</p>
				<p>Mikor benyitott a pitvarajtón, ott látta a hárságyon aludni Guthay Lőrincet;
                    mélyen aludt, föl sem neszelt az ő bejöttére. Őnála volt a kés is, ólmosbot is.
                    A botot odatette az alvó mellé, a kést beleszúrta a kenyérbe az asztalon.</p>
				<p>„Majd holnap!”</p>
				<p>Azzal öltözetestül levágta magát a gyékényre, mely nyoszolyája elé volt terítve,
                    s ott aludt reggelig csöndesen.</p>
			</div>
			<div type="chapter">
				<head>
                   Farkasvadászat
                </head>
				<p>Egy jó eredménye volt Kadarkuthy éjszakai háborgásának: az, hogy a karácsony
                    második ünnepére tervezett keresztelési ceremónia elmaradt.</p>
				<p>Mikor az embert mély álmából fölébresztik, s aztán sok ideig nem tud újból
                    elaludni: olyankor rendesen megszállják az ébren levő gondolatok, előveszi a
                    jobbik eszét.</p>
				<p>Guthay Lőrinc végzett jurista és teológus volt.</p>
				<p>Meggondolta, hogy az a keresztelés nincs ám elvégezve a korsónál és a medencénél:
                    azután következik még a kalamáris. Akármilyen zugban legyen is Barátfalva, az
                    ott végbement kikeresztelkedési aktusról referálni kell a seniornak Miskolcon,
                    hogy az megint jelentést tehessen róla a tractusnak, a tractus végre a
                    superintendensnek, s ehhez a jelentéshez okvetlenül hozzá kell csatolni a
                    kikeresztelt neofita dócéját, mely konstatálja, hogy az valósággal Mózes-hitű
                    volt. Mivelhogy zsidót megkeresztelni stante pede szabad, amint az maga úgy
                    kívánja; de hogyha a convertita netalántán római katolikus találna lenni, akkor
                    annak előbb hatheti megpróbáltatáson kell átesni, amit ha a kálvinista
                    lelkipásztor nem respektál, bizony deficientiába esik, még hűvösre is
                    kerülhet.</p>
				<p>Ezt az álmatlanság órájában végiggondolva, s más egyéb indiciumokat is
                    összevetve, arra a megnyugtató elhatározásra jutott Guthay Lőrinc, hogy az ő
                    Herminája nem lesz ennek a vendég úrnak a keresztanyja.</p>
				<p>Valószínű, hogy az a keresztanyaság volt a legerősebb argumentum, bárha nincs is
                    benne a jus ecclesiasticumban, sem a komjáti kánonokban.</p>
				<p>Annálfogva, másnap reggelre kelve, azzal az enunciatióval lepte meg a lévita a
                    vendégét, hogy „kedves atyámfia az Úrban; jelentem kegyelmednek, hogy a mai
                    szent napról elmarad a keresztelési ceremónia, minthogy énnekem előbb hivatalos
                    megkeresést kell intéznem Bözöd-Újfaluba.”</p>
				<p>– Bözöd-Újfaluba? – rebegé a vendég úr. (Sohase hallotta hírét!)</p>
				<p>– Az ám, oda. Az a székelyföldi magyar zsidóknak a Sionja: ott van a rabbinusuk
                    és a matrikulájuk; onnan kell megkapnom a hivatalos kivonatot, miszerint Barra
                    Áron a magyar zsidó község tagjai közé fölavattatott. Anélkül nekem baptizálnom
                    nem szabad. S míg a posta a Székelyföldről megfordul, bizony beletelik egypár
                    hónap.</p>
				<p>Kadarkuthy bosszúsan ütött az asztalra. Ő már úgy számított erre a komédiára a templomban. Ez őneki nimbuszt adott volna,
                    ami a nőszívekre veszedelmes.</p>
				<p>Vigasztaló kárpótlásul aztán megbiztatá a lévita, hogy ekképpen elmaradván a
                    keresztelés, elmarad a paszita is; nem kell végigenni, -inni egy parasztlakomát:
                    egy órával több idő jut a vágások bejárására; rövid kolláció után rögtön
                    hozzákezdhetnek a vendég úr tulajdonképpeni céljainak utoléréséhez. A déli órák
                    különösen alkalmasok a kvarchomok megvizsgálásához. Nagyítóüveget is fognak
                    vinni magukkal.</p>
				<p>Ebben tehát meg kellett nyugodni.</p>
				<p>De annyit mégis megtett a vendég úr, hogy elment a kálvinista templomba; odáig
                    legalább elkísérhette a szép asszonyt: ott pedig gyönyörködhetett benne,
                    szemközt ülvén vele a presbiteri padon.</p>
				<p>Illendő is volt, hogy beletanuljon a kálvinisták szokásaiba, akik mikor
                    imádkoznak, nem térdepelnek le, hanem felállnak, s amíg a lelkipásztoruk
                    prédikál, az asszonyok a szemeiket törlik, a férfiak buzgón szundikálnak. Az
                    iskolás gyerekek énekelnek.</p>
				<p>Az istentisztelet után pedig a lévita lakásán elköltve a kolbászkákkal ékesített
                    korhelylevest, azonnal hozzákezdtek a felfedező expedícióhoz ők hárman: a
                    lévita, a vendég úr és bíró uram.</p>
				<p>Egész naplementéig járták a hegyszakadékokat; néhol kötélen eregették le egymást;
                    vittek magukkal csákányt is, meg kalapácsot is a turzáshoz.</p>
				<p>Kadarkuthynak ezt mind végig kellett élvezni. Hisz őneki van mindezekre szüksége!
                    Közbe-közbe elárulta a szakértelmét, elnevezve a Fluszspatot békasónak.</p>
				<p>Késő este vetette őket haza a faluba. Bíró uram a maga háza előtt búcsút vett a
                    két úrtól. A vendég úr megköszönte neki szépen a szíves kalauzolást.</p>
				<p>– Adja Isten, hogy jó legyen belőle – áldáskodék Danavár uram.</p>
				<p>A lévita és vendége pihenőre tért a vendégszobába.</p>
				<p>A Makka felhozta az asztalra a sonkát meg a forró sörlevest. Kimentette a
                    tiszteletesnét, amért nem jöhet. A Lacikát ápolja. A gyerek megterhelte a
                    gyomrát mézeskaláccsal, de szerencsére kihányt mindent, most aztán
                    székifű-herbateát itat vele az anyja. Majd elmúlik a baja holnapra. Ezért nem
                    kell aggályoskodni az apának.</p>
				<p>Falatozás közben aztán előhozakodott vele a vendég úr, hogy ő egészen meg van
                    elégedve a fölfedezett bányával, teleppel, az erdőséggel, s mármost csak arra
                    kéri a tiszteles urat, szíveskedjék ezen birtok földesurának egy ajánlólevelet
                    írni a vállalkozó üveghutás részére, aki ez erdők és telepek használatát
                    hajlandó lenne harminckét esztendőre akár évenkint fizetendő árendába, akár
                    egyszerre lefizetendő árért zálogba kivenni. Tegye meg ezt a barátságot.</p>
				<p>A lévita elsápadt. Arcán valami elbámuló kifejezés kövesült meg.</p>
				<p>– Bocsánatot kérek, azt én nem tehetem – rebegé suttogó hangon.</p>
				<p>– Miért nem teheti?</p>
				<p>– Meggyónom őszintén. Ennek a körülfekvő birtoknak, az ezerkétszáz holdas erdőnek
                    a birtokosa báró Kadarkuthy Viktor. Erről a bárónak nem
                    volt tudomása. Atyja birtokainak összeírásaiból ki volt hagyva a bükkségi
                    erdő.</p>
				<p>Talán szándékosan hagyatta ki az öreg Kadarkuthy, hogy Guthay Lőrincet jobban
                    elrejtse? vagy talán azért, hogy úgysem jövedelmezett semmit? Az is lehet, hogy
                    azon erdőségek közé tartozott, melyek felett a kamara és a birtokosok között
                    félszázados processzusok folytak, s csak József császár alatt íratták át a
                    birtokosaik nevére.</p>
				<p>– Nos aztán? – kérdezé a vendég úr –, ha ennek a birtoknak a tulajdonosa báró
                    Kadarkuthy Viktor, miért ne írhatna ahhoz ajánlólevelet a számomra a tiszteletes
                    úr?</p>
				<p>– Azt is meggyónom.</p>
				<p>– Kegyelmed gyónik? Hiszen kegyelmed kálvinista.</p>
				<p>– Hát ez is azon gyarlóságaim közé tartozik, melyek a fölszentelt papi
                    méltóságból diszkvalifikálnak. Én a gyónást jó intézménynek tartom, s nem
                    értem, hogy ezt Luther és Kálvin minek hagyatták el a követőikkel. Nekem is egy
                    nehéz teher nyomja a lelkemet; régóta nyomja. Megkönnyebbülök, ha egyszer
                    kényszerítve vagyok azt valakinek elmondani. Most itt van
                    a kényszerítő pillanat. – El kell mondanom, hogy én évek előtt, igaz, hogy
                    éretlen ifjonci elmével, igaz, hogy csábító és rábeszélő befolyások alatt;
                    felvettem Kadarkuthy Viktornak a nevét, s ez álarcosság alatt őrületes vétkeket
                    halmaztam egymásra: nagy, fényes nevű családokat hoztam gyalázatba, s azok
                    között saját tisztes, agg szülőimet. Eszeveszett kalandjaimra saját atyám mondta
                    ki e halálos ítéletet: „Nem gondoltál arra, hogy egyszer az igazi Kadarkuthy
                    Viktor eléd toppan, számon kéri tőled, mit követtél el az ő nevében? és megöl!
                    Irgalom nélkül, megérdemlett halállal öl meg.”</p>
				<p>(A vendég úr többet is tudott. Az agg lelkész halálos óráján tudatta a sértett
                    bosszúállóval, hogy fiára hol találhat.)</p>
				<p>– Még ez nem volt elég – folytatá a lévita a vallomást. – Az igazi Kadarkuthy
                    Viktor hazaérkezett külföldről arra a hírre, hogy idehaza valaki az ő nevét még
                    híresebbé teszi.</p>
				<p>(„Mint ő maga tette azt külföldön”.)</p>
				<p>– Az öreg báró nem akart ráismerni a fiára: elfogatta a hajdúival, mint a betörő
                    rablót, s bezáratta a vármegye tömlöcébe. Engem pedig összeházasított annak a
                    jegyesével, egy angyali szépségű és jóságú leánnyal a legelőkelőbb nemesi
                    családból.</p>
				<p>(A vendég úr a kése hegyét dugta a fogai közé, hogy össze ne csikorgassa
                    azokat.)</p>
				<p>– Atyám az esküvő után jött oda a mennyegzői vigalomba, hogy engemet, a vőlegényt
                    elfogjon, békjóba verjen, elhurcoljon magával, s az igazi Kadarkuthy Viktorral a
                    börtönben kicseréljen. Ebből az őrült helyzetből nem volt más szabadító út, mint
                    az öngyilkosság. Éjszaka volt, mikor a Dunán átkeltünk csónakkal; én lehúztam
                    kezeimről a békjókat, s a hullámok közé vetettem magamat. Meg akartam halni. A
                    lelkem kívánta. Hanem ez az ostoba test ellentmondott. Amint a vízfenék kavicsát
                    érzé, erőre kapott az életösztön. Kitűnő úszó és búvár voltam, kiúsztam a patra
                    úgy, hogy a csónakban levők a nagy hullámoktól nem vettek észre. Mindenkire
                    nézve halott voltam, csak arra az angyalra nézve nem, akivel egymásnak hűséget
                    esküdtünk. Most ez az angyal itt van a barátfalvi lévita-lakban, és osztozik
                    velem a gyér örömökben és sűrű bánatokban.</p>
				<p>Kadarkuthy Viktor közel volt hozzám, hogy elordítsa a harckiáltást:</p>
				<p>„Kapd fel hát azt a másik kést! aztán rohanjunk egymásra, s végezzük el a
                    dolgunkat késsel!”</p>
				<p>– Már most érteni fogja kegyelmed, ugyebár, hogy én nem írhatok báró Kadarkuthy
                    Viktornak. Nem írhatom neki, hogy én, Guthay Lőrinc, a te démonod, nem haltam
                    meg, itt vagyok! És velem együtt itt van az a nő is, aki a te nevedet viseli, s
                    az én gyermekemet ápolja. És énnekem kell itt vezekelnem ebben a világból
                    kimaradt hegyzugban az én nagy bűneimért, amiknek terheit nem rakhatom le egy
                    pap kezébe, s nem várhatok felőlük bűnbocsánatot.</p>
				<p>Az erős férfi két karjára hajtá le a fejét, és sírt töredelmesen.</p>
				<p>Kadarkuthy Viktor szívében megrezzent az az ideg (vagy micsoda), ami az
                    elérzékenyülést fölébreszti. Egy pillanatig közel volt hozzá, hogy arra a
                    lehajtott főre rátegye kezét, s így szóljon hozzá:</p>
				<p>– Te meggyóntál nekem. Megbántad a vétkeidet. Én pap nem vagyok, hanem vagyok a
                    te halálosan megsértett ellenséged! Ego te absolvo.
                </p>
				<p>Rövid volt a pillanat. Nem azért jöttünk ide!</p>
				<p>– Belátom, tiszteletes uram, hogy ezek szerint kegyelmed csakugyan nem intézhet
                    levelet az uradalom birtokosához. Majd elvégeztetem ezt egy fiskálissal. Most
                    tehát hagyjuk a bánatot a ló fejének, az elég nagy hozzá; a székely lófőnek
                    semmi köze ehhez a históriához. Én, becsületemre mondom, hogy tekintve a
                    tekintendőket, mégis inkább lennék Guthay Lőrinc, mint Kadarkuthy Viktor.
                    Mármost hát készüljünk a farkasvadászathoz.</p>
				<p>Guthay Lőrinc felugrott a helyéről, megtörülte a szemeit, s nagyot nyújtózott.
                    Kinyújtózta a hátából az elérzékenyedést. A farkasleshez kemény szív kell. Az
                    nem olyan mulatság, mint a hajtóvadászat, ahol embercsoportok lármája kergeti a
                    fölriadt dúvadat a vadász puskavége elé. A farkaslesnél a dúvad is vadászszámba
                    megy. Ő meg a jáger irhájára ácsingózik.</p>
				<p>A lévita levetette a puskákat és vadásztáskákat a falról.</p>
				<p>– Vannak kegyelmednek patronjai? – kérdezé a vendégétől.</p>
				<p>– Nincsenek. Nem vesződöm velük.</p>
				<p>– Én mindig hordok magammal tizenkettőt. Szükség esetén megoszthatom azt
                    kegyelmeddel.</p>
				<p>– Lehetne rá szükség?</p>
				<p>– Találkozhatunk egész csapat ordassal, s az nem fut el, ha egypárt leterítenek
                    közüle.</p>
				<p>– Hiszen a leskunyhóban ráérünk újra tölteni.</p>
				<p>– De a leskunyhóig ballagtunkban is találkozhatunk velük. Arra az esetre is van
                    nálam egy stratagéma.</p>
				<p>Guthay Lőrinc megmutatta, hogy mi az? A bajonett alkalmazása vadászpuskára. Egy
                    háromszögletű dákos, amit ráspolyból köszörültek ki, agancsnyélbe ütve, mely
                    szorosan beleillik a puska csövébe.</p>
				<p>– Ez hatalmas védőeszköz. A farkas nem állja ki ennek a háromszegletű tőrnek a
                    döfését. Már egyszer vettem hasznát kritikus helyzetben. De ezt el ne mondjuk az
                    asszonyomnak.</p>
				<p>– Nem fogja neki senki elmondani.</p>
				<p>– Kegyelmednek is adhatok ilyent; nekem van kettő.</p>
				<p>– Nem tudok vele bánni. Én támadó farkas ellen jobbnak találom a puskatussal
                    védekezést.</p>
				<p>– Én nem. A farkas feje nagy ütéseket elbír. Aztán a puskaagy kettétörhetik, s
                    akkor az egész fegyver hasznavehetetlen.</p>
				<p>– De hiszen ketten vagyunk, négy lövésünk van: ön is biztos lövő, én is; olyan
                    csapat ordas csak nem jön ránk, hogy ha négyet leterítünk közüle, a többi még
                    dolgot adjon.</p>
				<p>– Igaz. S az esetben is, ha egymásnak vetjük a hátunkat, megfelelünk
                    akárhánynak.</p>
				<p>– Úgy bizony, egymásnak vetjük a hátunkat.</p>
				<p>Kadarkuthy sötét kígyószemei nagyot villantak Guthay Lőrinc felé. A márcos
                    korsóból teletölté a két poharat.</p>
				<p>– No ezt a Szent János áldását ürítsük még ki egy „bruder”-re. A vadászoknak
                    tegezni kell egymást. – Azzal egymásra köszönték a poharaikat s testvériséget
                    ittak...</p>
				<p>A lévita a fali klepshidrára nézett.</p>
				<p>– Kilenc az óra. Két óráig eltart, amíg a leshelyre kiballagunk: addig sötét
                    van.</p>
				<p>– Odatalálunk az erdőn keresztül?</p>
				<p>– Az ösvényt mutatják a mésszel jelzett faderekak.</p>
				<p>– Akkor hát mehetünk.</p>
				<p>– Kegyelmed csak bandukoljon előre a tó mentében, nekem még egy kis végeznivalóm
                    van.</p>
				<p>Tudta ám jól Kadarkuthy, hogy mi végeznivalója van még itthon Guthay Lőrincnek:
                    éppen azért megkérdezte, hogy mi a dolga?</p>
				<p>– Hát még a csalétekül kiteendő malacot kell elővennem a ketrecéből; azt zsákba
                    téve viszem magammal.</p>
				<p>– Nem fog az visítani az úton?</p>
				<p>– Jól tartottam aludttejjel, a zsákban hallgatni fog.</p>
				<p>– No, hát én megyek előre – mondá Kadarkuthy, s magában gondolá: – „no csak eredj
                    te a feleségedhez, kisfiadhoz, megcsókolni őket búcsú fejében; utolsó csókod
                    lesz.”</p>
				<p>Guthay Lőrinc csakugyan odament a kandallószobából nyíló kicsiny hálókamrába,
                    ahol a felesége volt a kisfiával. Aludtak már mind a ketten. Az asztalon égő
                    mécs pisla világánál láthatta őket. A kisfiú odasimult az anyjához, piciny kezét
                    annak az arcára téve. Az anyának és a gyermeknek az arca egymás felé volt
                    fordulva, mintha csókot akarnának váltani.</p>
				<p>Valami ösztönszerű sejtelem úgy nógatta, úgy ösztökélte, hogy ezt a két kedves
                    arcot megcsókolja...</p>
				<p>...Nem! Nem szabad! Fölébresztené őket. S ezeknek nem szabad azt megtudniuk, hogy
                    ő most farkaslesre indul. A gyermek bizonyosan azt mondaná: „ne menj a
                    farkasokra, táti! én félek!”, s akkor nem mehetne. Úgy kell neki settenkedve
                    ellopózni hazulról.</p>
				<p>A cseléd tudja azt egyedül a háznál. A Makka fönnmaradt tollat fosztani. Neki
                    kell az eltávozó úr után bezárni az ajtót.</p>
				<p>Guthay Lőrinc azután a fásszínből előhozza a kéthónapos malacot, zsákba kötve a
                    vállára veti, s utánasiet az előreballagott vadásztársnak.</p>
				<p>A tó partján utoléri, akkor aztán ő megy előre, aki ismeri a járást a tó túlsó
                    partján kezdődő erdőben. Az az ősrengeteg eltart a hegytetőig; csupa óriási
                    bükkfák.</p>
				<p>Beszélni útközben nem szabad. A léptek hangját eltompítja a lehullott haraszt. (A
                    farkasnak éles hallása van.) A puskacsöveket is bedugták száraz falevéllel, hogy
                    a puskaporszagot meg ne érezze a dúvad.</p>
				<p>A hegytetőre fölhágva, egy vízmosás vágányán kellett leszállniok a völgybe. Itt
                    volt a farkasok birodalma.</p>
				<p>Ez a völgy még jobban el volt rejtve, mint az a másik, amelyben a barátfalvi
                    házikók bujkálnak.</p>
				<p>Itt megszűnt a bükkerdő.</p>
				<p>Valamikor, tán tizenöt év előtt, az istennyila fögyújtotta az itteni erdőt, s az
                    hosszú pásztában leégett. Ezen a pusztaságon aztán nem nőtt ki többet a
                    bükkfa.</p>
				<p>E völgynek a lankáját aztán félkörben elfoglalta a mogyoró. Ez a másutt csivatag
                    cserjének ismert csemete itt a leégett erdő talaján több öles, karvastagságú
                    szálfának sarjadt föl, és olyan sűrűségben, hogy azon más állat, mint szarvorrú
                    vagy elefánt keresztül nem törhet. És e mogyoróerdő szélében mered föl egy
                    óriás vén bükkfa, tízölnyi magasan, mely csodára megmaradt a nagy
                    erdőégésből.</p>
				<p>A mogyorópagonyon túl kezdődik aztán a növényanarchiának az országa. Minden
                    elátkozott bozót egymással összegubancolva: galagonya, kökény, bangita,
                    ostormén, veresgyűrű, som, borbolya, bodza, csipkerózsa, kecskerágó
                    összeszőve-fonva a vadszeder indáitól, az iszalag köteleitől, vadkomlótól: egy
                    félelmetes berek. S ennek a bozótnak még télen is tarka színe van; nem hull le a
                    levele, megmarad zöldnek, vagy megsárgul, megveresedik, közte a korallpiros
                    bogyók, csipkék, méregcseresnyék, miktől még a madár is elriad. Az egészet
                    fölveri az a nehéz bűz, amitől az embert a hideglelés kerülgeti. – Jó lakás ez a
                    farkasoknak.</p>
				<p>A bozótot a mogyoróligettől elválasztja egy tisztás, melynek a közepén, mint egy
                    kerek virágágy, pompázik egy hangafabokor. S ettől a bokortól mintegy hatvan
                    lépésnyire van a vadász leskunyhó.</p>
				<p>De nem hasonlít az semmiféle emberi lakáshoz. Otromba mészkövek vannak halomba
                    rakva rendetlenül; közeiket benőtte a moha; a teteje a somkórók és vadsóskák
                    virágágya; körös-körül elhatalmasodott rajta a vadszeder, s annak a lelógó indái
                    takarják az alacsony ajtót, aminek a fölnyitásához csak parasztfortéllyal lehet
                    jutni.</p>
				<p>– Várj itt csendesen – mondá Guthay Lőrinc a vadásztársának –, amíg a csalétket
                    kikötöm; majd utóbb kinyitom a leskunyhó ajtaját.</p>
				<p>Azzal odavitte a hátán hozott zsákot ahhoz a kerek bokorhoz, s abba befurakodva
                    kihúzta belőle a malacot, s aztán megkötötte a lábánál fogva egy bokor tövéhez.
                    Az rögtön elkezdett malacszokás szerint keservesen visítani.</p>
				<p>Amint Guthay Lőrinc előjött a bokorból, meglepve hallotta a nagy károgást a feje
                    fölött. Egész sereg varjú jött nagy lármával zajongva a ködös égen, melyet akkor
                    kezdett derengetni a hegyek mögül kibukkanó hold. – A varjúk, lehettek ötvenen
                    is, mind megszálltak azon az egyetlen kimagasló vén bükkfán. Kálvinista varjúk
                    voltak. Így hívja őket a népajk azért, hogy ezek hússal élnek (odaértve a
                    férgeket is), megkülönböztetésül a pápista varjúktól, akik a vetést eszik.
                    Amazok egészen feketék, emezeknek a hátuk szürke.</p>
				<p>Ezek az előposták!</p>
				<p>Valami nagy dolog van készülőben ott a titokteljes ciher mélyén.</p>
				<p>Lőrinc a leskunyhóhoz sietett vissza.</p>
				<p>– Áron barátom! – mondá. – Nyissuk ki sebtén a leskunyhó ajtaját, s azután
                    reteszeljük el magunkat.</p>
				<p>Erre Kadarkuthy Viktor megdobbantá a földet a puskája agyával, s azt mondá:</p>
				<p>– Mi nem megyünk be a leskunyhóba, hanem idekinn maradunk. Én nem vagyok a te
                    Áron barátod, hanem vagyok Kadarkuthy Viktor, aki azért keresett föl, hogy veled
                    erre az életre leszámoljon.</p>
				<p>Ennek a névnek a hallatára csak lehajtotta a fejét Guthay Lőrinc. Nem volt ellene
                    semmi védelme.</p>
				<p>– Évek óta kereslek, most rád találtam – folytatá Kadarkuthy–, a többit tudod.
                    Ott van az a nagy magányos bükkfa: odáig egy puskalövés. Te eredj oda, én itt
                    maradok a leskunyhó előtt – ottan állj fel. S akkor aztán kezdjünk el egymásra
                    lövöldözni, amíg egyikünk hasra nem fekszik. Az lő előbb, aki akar!</p>
				<p>Guthay Lőrinc nem szólt semmit, csak a fejével bólintott.</p>
				<p>– S nehogy azt hidd, hogy ez itt közöttünk valami lovagias komédia akar lenni:
                    megmondom neked azt is, hogy én nem azért akarlak megölni, hogy a nevemet
                    bitoroltad, hogy miattad tömlöcben penészhedtem, hanem a feleségedért, akit
                    magamévá akarok tenni. Most már tudod, hogy mit tégy?</p>
				<p>Guthay Lőrinc szótlanul megfordult, s ballagott a nagy bükkfal felé. A varjúsereg
                    a terepélyfa ágán nagy örvendező károgással fogadta; úgy lebegtették a
                    szárnyaikat jó kedvükben.</p>
				<p>Vagy talán nem neki beszéltek?</p>
				<p>Itt hát a vég! Az elkerülhetetlen fátum! Az apa által kimondott ítélet, íme
                    beteljesedik.</p>
				<p>Guthay Lőrincnek a lelkéhez nem fér az, hogy ő ellenfelét párbajban megölje.
                    Tehát ő maga fog elesni.</p>
				<p>Teljesedjék az Úr akaratja.</p>
				<p>Odatámaszkodott félvállal a vén bükkfa mohos oldalához. Egy rövid indulatroham
                    megdobbant a szívében, mikor arra gondolt, hogy ez a halálos ellenfél az ő
                    kincseit akarja magáévá tenni, a feleségét és kisfiát. – Hátha megelőzné? Hátha
                    ő lőné agyon?</p>
				<p>De hát aztán mi következik?</p>
				<p>Lehet-e neki azzal a véres kézzel a feleségét, gyermekét megölelni?</p>
				<p>Lehet-e neki azzal a véres kézzel az Úr vacsoráját osztani a jámbor hívek
                    között?</p>
				<p>S a megölt ellenfél gyilkosát üldözni fogják. Elfusson-e a világba? Hová? Neje
                    nélkül, gyermeke nélkül? Vagy azokat is vigye magával?</p>
				<p>Teljesüljön a fátum!</p>
				<p>Ámde a fátumnak ötletei vannak.</p>
				<p>Amíg azt a hatvan lépést a leskunyhótól a bükkfáig végigmérte Guthay Lőrinc,
                    valami csörtető zörej kezdett támadni a sűrű bozótban, s egyszerre csak a
                    gubancos ciherből kiugrott két farkas. Egy szikár kan meg egy szoptatós nőstény,
                    azzal a fenyegető kurrogással, mely a kutyafajnál a támadást jelenti. Mind a
                    kettő Kadarkuthy felé rohant; Guthayt nem látták a bükkfától.</p>
				<p>Kadarkuthy mintegy negyven lépésnyire bevárta őket s akkor egy jól célzott
                    lövéssel leteríté a hímfarkast.</p>
				<p>Amint az elterült a havon, a nősténye ott maradt mellette, a hímje véres száját
                    nyalogatva.</p>
				<p>Kadarkuthy nem lőtt rá. Tartogatta a második lövést. A bozótból még egyre
                    hangzott a csörtetés. Néhány perc múlva kiugrott az előbbi farkasok által tört
                    résen egy harmadik ordas.</p>
				<p>Ez már vén kókler volt, ismerte a vadásztempókat. Nem egyenes vonalban tört a
                    leskunyhó előtti vadász felé, hanem hol lesunyva a fejét, hol félreugrálva, hogy
                    a vadászt megtévessze.</p>
				<p>Kadarkuthy megtartá a hidegvérét: hagyta az ordast közelebb jönni, puskáját
                    arcához emelve. Egyszer aztán eldördült a lövés, mely után az ordas leült a két
                    hátulsó lábára, s elkezdett vért okádni. A golyó szügyön találta.</p>
				<p>De abban a pillanatban, amint a második lövés eldördült, egymás után három farkas
                    ugrott elő a ciherből, ezek egymás nyomán futva, száguldtak a vadász felé.</p>
				<p>Kadarkuthy most bánta már, hogy nem engedte a leskunyhó ajtóját felnyitni.
                    Megpróbálta azt berúgni, de igen erős szerkezete volt; nem kilincsre járt, hanem
                    reteszre.</p>
				<p>Most már csak a puskaagyban volt a védelem.</p>
				<p>A puskacsövet két marokra fogva, a legelső farkast, amely egyenesen a torkának
                    rohant (valami szeleburdi fiatal szuka lehetett), úgy sújtotta főbe, a puska
                    agyával, hogy az nagyot ordított, s aztán szűkölve, nyafogva oldalgott félre,
                    véres orrát a hóba furkálva.</p>
				<p>A másik két farkas fogait csattogtatva torpant meg. Kadarkuthy bátor férfi volt.
                    A puskát magasra emelte, biztatta a dúvadakat: „gyertek! gyertek!”</p>
				<p>A farkas is elővette a maga furfangját, amit ilyenkor szokott használni. Az egyik
                    háttal fordult a vadász felé, s elkezdte a két hátulsó lábával gyorsan szórni a
                    havat a vadász szeme közé, míg a másik meglapulva hasmánt csúszott feléje
                    közelebb, hogy aztán egy ugrással a hószórástól elvakult embernek a vállára
                    szökhessen.</p>
				<p>Kadarkuthy az egyik kezével a szemét takarta el a hószórás elől, a másik is elég
                    volt súlyos ütésre a fölemelt puskával.</p>
				<p>Ekkor egy új veszedelem támadt. Az a nőstény farkas, mely a hímje mellett maradt,
                    egyszerre felriadt, s dühös ordítással rohant a leskunyhó felé, s egy hatalmas
                    szökéssel felugrott annak a tetejére, ott azután végighasalt; csak a fejét dugta
                    elő a szederindák közül, véres száját nyalva a hosszú nyelvével; s aközben vérre
                    éheztét kifejező „nyau” hangokat hallatva.</p>
				<p>A havat szóró farkas csukló csahintásokkal jelenté jókedvét, a hasmánt közeledő
                    mélyen dörmögő kurrogással a haragját. Olyan közelre jöttek már a vadászhoz,
                    hogy akármelyiket lesújthatta volna. – De nem tehette azt; mert amint a
                    kunyhóajtóból előlép, a kunyhó tetején ácsingózó ordas egyszerre le fog rá
                    ugrani s hátulról rántja le.</p>
				<p>Guthay Lőrinc karra vetett puskával nézte ezt az ádáz küzdelmet.</p>
				<p>Bizony ordália ez! Istenítélet. Íme előjöttek azok a
                    vadak, akik Eliézer megcsúfolóit összetépték; a sors azok által tesz igazságot.
                    Itt most össze fogják tépni, széthurcolni azt a halálos ellenséget, akinek
                    kiengesztelhetetlen haragja, akinek gonosz luxuriese az ő életét követelte
                    áldozatul. A saját életét veszti el.</p>
				<p>Neki nem kell egyebet tenni, mint nézni. Elnézni a haláltusáját, kétségbeesését
                    annak a másiknak.</p>
				<p>De hát el fogja-e ezt viselni az ő lelke?</p>
				<p>A kétségbeesésnek e paroxismusában elordítá magát Kadarkuthy: „ember!
                    segíts!”</p>
				<p>A borzasztó, emberéhez nem hasonlító üvöltést visszhangozá a mogyoróliget
                    fala.</p>
				<p>Arra két lövés dördült el, pillanatnyi közökben.</p>
				<p>Az egyik lövésre a kunyhó tetején leskelődő farkas bukfencezett le Kadarkuthy
                    lába elé, a másikra a havat szóró ordas vágta magát hanyatt, négy lábával
                    kalimpázva. Guthay Lőrinc „holóholó-holó!” kiáltozással rohant elő a bükkfa
                    mellől szuronyos fegyverével, mire az ugrásra készülő ordas egyszerre felriadt,
                    oldalt szökött, s aztán odarohanva a bezúzott orrú párjához, annak megkapta a
                    fülét, s úgy vonszolta el magával a fülénél fogva: lompos farkával ütögetve
                    hátul gyorsabb szaladásra. Eltűntek a bozótban.</p>
				<p>– Nem törött el a puskaagy? – Ez volt az első szava Guthay Lőrincnek Kadarkuthy
                    Viktorhoz.</p>
				<p>A kérdezett szótlanul mutatta a fegyverét: ép volt.</p>
				<p>– Akkor hát újra megtölthetjük a puskáinkat, s kezdhetjük a párbajt.</p>
				<p>Kadarkuthy erre a szóra eldobta a puskát a kezéből.</p>
				<p>– Jaj, ne beszélj róla – rebegé fogvacogva. – Hiszen úgy reszketek. A hideg ráz.
                    Fogd meg a kezemet.</p>
				<p>Odanyújtá a kezét Guthay Lőrincnek. Olyan hideg volt az, mint egy halottnak a
                    keze.</p>
				<p>– Csinálj tüzet inkább.</p>
				<p>A lévita erre odament a leskunyhóhoz, fölnyitotta annak az ajtaját. A
                    puskavesszővel kellett benyúlni az ajtó likán, s úgy emelni föl a reteszt.
                    Odabenn aztán volt tűzszerszám. A kunyhó közelében volt fölmáglyázva a targally,
                    azt csak meg kellett gyújtani az égő csóvával: a tűz vígan ropogva égett.</p>
				<p>Kadarkuthy Viktor térdre ereszkedett a tűz mellé, s kezeit összetette a mellén:
                    fázott, reszketett. Szemei merően bámultak a lobogó tűzbe; még most is a pokoli
                    rémképeket látta maga előtt. Ajkai valamit motyogtak csendesen: „Van Isten! van
                    Isten!”</p>
				<p>Azután odainté Lőrincet.</p>
				<p>– Ülj mellém. Ölelj meg. Úgy reszketek. Nincsen egy csöpp szívem sem. Megették a
                    farkasok! Ne hagyj nekik széttépni!</p>
				<p>Guthay Lőrinc odaült a térdeplő férfi mellé, s átölelte annak a vállát.</p>
				<p>– Ne félj! Elvertük a cudar bestiákat. Ott hevernek a havon. Kettőt te öltél meg,
                    kettőt én.</p>
				<p>Erre a szóra elkezdett Kadarkuthynak az arca nyavalyatörős vigyorgásra
                    torzulni.</p>
				<p>– Azokban laktak az ördögök – suttogá. – A mi lelkünket megszálló ördögök. Most
                    megszabadultunk tőlük. Ugye nem fogunk egymásra haragudni többé soha?</p>
				<p>Guthay Lőrinc mély megilletődést érzett. Valami nagy változást vett észre
                    Kadarkuthyn, mely külső jelben tanúsítá a nagy lelki fordulatot; de nem szólt
                    neki felőle.</p>
				<p>Kadarkuthy odahúzta magához Guthay fejét, hogy a fülébe súghassa</p>
				<p>– Én teneked a lelkemmel tartozom. Te a lelkemet adtad vissza. Eddig nem
                    volt.</p>
				<p>A lévita vette észre, hogy vadásztársa félrebeszél.</p>
				<p>Hirtelen fölvett egy marék havat, s azzal erősen bedörzsölte annak az arcát,
                    orrát, füleit. Ettől magához tért.</p>
				<p>– Köszönöm, pajtás! – szólt aztán régi szokott hangján. – Nagyon elcsigázott ez a
                    hajcihő. Most már eszemen vagyok. Nem fogok bolondokat beszélni. Te
                    kiegyenlítetted a tartozásodat ellenemben; de én még nem, amivel neked tartozom.
                    Eredj haza a feleségedhez, s mondd el neki, hogy az ő férjét nem üldözi senki a
                    világon többé. Te visszatérhetsz az emberi társaságba. Asszonyoddal
                    megesküdhetsz igaz hit szerint, hogy viselje a te nevedet. Szüleid meghaltak.
                    Az öreg Malárdyból alázatos ember lett. Fia elvette a te szüleid fogadott
                    leányát. A két család közti átok megszűnt. A feleséged szép vagyont örökölt;
                    Durday őrnagy ráhagyta egész birtokát, ha tíz év alatt elő fog kerülni.
                    Ellenkező esetben a városi kórház alapítványául fog az szolgálni. Ezentúl gond
                    nélkül élhettek szülővárosodban; te a tudományoknak élhetsz, tisztességes állást
                    szerezhetsz; egy makula nem lesz a neveden. Én úgy elhagyom ezt az országot,
                    hogy soha vissza nem térek többet. Én megbocsátottam neked, s másnak nincs
                    megbocsátanivalója.</p>
				<p>Guthay Lőrinc megszorítá Kadarkuthy Viktor feléje nyújtott kezét; most már forró
                    volt az.</p>
				<p>– A bocsánatot köszönöm, ezt örömmel fogadom. De azon túl semmit. Én a
                    feleségemnek el nem mondhatom ennek a mostani órának a történetét; mert azzal
                    egész életére szerencsétlenné tenném. Ő pedig most boldog, meg van elégedve. S
                    az ő boldogsága az én sorsom is. A birtokra, amit neki hagyományoztak, a város
                    gyámoltalan lázárainak szüksége van, nekünk nincs. A mi kenyerünk híveink
                    szívében van, s az jó termőföld. A fiamat arra fogom nevelni, hogy esze és
                    szorgalma után megéljen. A pénz elgurul, a földbirtok elszalad a kényeztetett
                    úrfiak kezéből és lába alól; hanem a szegény ember fiának a munkakedve dominium
                    és kapitális, ami nem vész el soha. Mi itt maradunk a barátfalvi völgyben.
                    Különbség csak az lesz ránk nézve, hogy most már ki is járhatunk belőle.</p>
				<p>– Így is jó – mondá Kadarkuthy fölállva a tűz mellől. – Most hát töltsük meg újra
                    a fegyvereinket, s aztán te majd vezess el a kocsiútig, amelyen Szentpéterre
                    eljutok, ahol egy emberem vár reám, akivel tudatnom kell, hogy élek.</p>
				<p>– Hanem előbb ezeket az elejtett farkasokat cipeljük be a leskunyhóba, mert ez
                    most rám nézve egy kapitális, amivel ki lesz egészítve az orgonácskám ára.</p>
				<p>– Félsz, hogy ellopja valaki őket?</p>
				<p>– Nem valaki, de valami. A farkasok visszajönnek, s a megölt pajtásaikat
                    fölfalják.</p>
				<p>– Ah! A kannibálok! A saját testvéreiket.</p>
				<p>– Te sohasem láttál farkast?</p>
				<p>– Soha! Hiszen Párizsból jövök, s ott „louve”-nak a fortificatio nimfáit
                    hívják.</p>
				<p>– Akkor elég jól viselted magadat a farkasok első rendezvousjában.</p>
				<p>Azzal aztán segített Kadarkuthy Guthaynak a vadászzsákmányt a leskunyhóba
                    behordani. Majd holnap eljönnek a munkások a bundáikért.</p>
				<p>– De biz ezt a kis ártatlan malacot sem hagyom itt prédára mondá a lévita, s
                    odament a hangafabokorhoz. A kismalacnak már volt annyi esze, hogy a nagy
                    farkasvonítás közben meg ne nyikkanjon, hanem elbújjon a páfrán közé. – Majd
                    mikor a falu végéhez érünk, kieresztem a zsákból; hazatalál ez magától.</p>
				<p>Azután sáscsutakból fáklyákat készítettek a vadászok, s azokat meggyújtva,
                    hatoltak ki a veszedelmes völgyből, fel a vízválasztóig. A szekérútnál, a
                    keresztfa előtt, megölelték egymást; úgy váltak el.</p>
				<p>Hermina soha sem tudta meg, hogy mi történt ezen a réméjszakán a farkasok
                    völgyében.</p>
			</div>
			<div type="chapter">
				<head>
                  Mi volt az a nagy változás?
                </head>
				<p>Kadarkuthy jó délelőtt érkezett be gyalogsorban a szentpéteri vendéglőhöz, ahol
                    útitársát, hajdani principálisát, a komédiást, hátrahagyta. Az ott ült az
                    ivószobában egy üveg alamázia mellett.</p>
				<p>A báró ki volt melegedve a gyaloglásban, a süveget levette az izzadt fejéről, s a
                    farkasbőrkosokot panyókára veté a vállára, úgy lépett be a korcsmaszobába. Hát
                    amint a Herkules megpillantá a belépőt, fölugrott a padról; mint aki kísértetet
                    lát, keresztülugrott az asztalon, s kiszaladt a söntés ajtaján, folyvást
                    hátrafelé nézve, ijedtségtől kidülledt szemekkel.</p>
				<p>A báró utána kiáltott, a korcsmáros meg is fogta; de az föltaszítá a korcsmárost,
                    s úgy elszaladt, hogy kergetve sem lehetett volna utolérni.</p>
				<p>– Hát ezt mi lelte? – kérdé elbámulva a báró.</p>
				<p>– De hát a cechjét kifizette volna! – lamentált a korcsmáros.</p>
				<p>Efelől megvigasztalta a báró; letéve az asztalra a kétnapi ellátást fedező
                    máriásokat.</p>
				<p>–De már most nekem rögtön teremtsen ide egy szekeret, amivel Miskolcra mehessek!
                    – parancsolá a báró.</p>
				<p>Ott szalonnázott éppen az állás alatt egy matyó fuvaros, aki üres szekérrel jött
                    vissza a dédesi vásárból; annak volt négy bozontos szőrű turcsija. Hamar megvolt
                    az alku közte és a báró között.</p>
				<p>– Jól van, öreguracskám – mondá a kocsisember. – Elszállítom én kegyelmedet
                    repülve arra a Miskaócra, csak jól megfogózzék a lőcsbe, hogy ki ne górjon a
                    saroglyából, öreg uracskám.</p>
				<p>– Aztán majd a Tozsó borbély előtt álljunk meg a városban. Tudja kend, hol van
                    Tozsó borbély műhelye?</p>
				<p>– Hisz engem is az szokott nyúzni! Hogy ne tudnám én a Tozsó borbélyt,
                    öreguracskám?</p>
				<p>– De ne szólítgasson kend engem öreguracskámnak; az én címem méltóságos báró
                    úr.</p>
				<p>– Jól van, jól, méltóságos öreg bárócskám.</p>
				<p>A négy bozontos táltos csakugyan repülve szállította be a bárót Miskolcra, letéve
                    őt, kívánsága szerint, a Tozsó borbély műhelye előtt.</p>
				<p>A báró belépett az officinába, s azt mondá a principálisnak, hogy futtasson el
                    valakit a bírónál hagyott öltözetéért, s aközben hozza rendbe a frizuráját.</p>
				<p>Tozsó mester összecsapta a tenyereit.</p>
				<p>– De báró úr! Mit csinált a hajával?</p>
				<p>– Hát mit csináltam?</p>
				<p>– Nézzen ide a tükörbe! – s azzal eléje tartá a kézitükröt. Kadarkuthy nem ismert
                    magára. Az egész haja galambfehér volt. Azokban a rémséges percekben egyszerre
                    megőszült.</p>
				<p>Egyet rántott a vállán.</p>
				<p>– Legalább nem kell a hajamat többet bepúdereztetni.</p>
				<p>Azon idők divatja szerint jól illett a fehér hajzat a fiatal archoz férfiaknál,
                    nőknél egyaránt. A tulajdon hajszínével civilizált ember nem jelent meg a világ
                    előtt. Ha ezt a Pentateuch szerzője tudta volna, Ádám és Éva mindjárt, ab
                    orogine, fehér hajjal jött volna elő a föld méhéből – és egymás oldalából.</p>
				<p>Kadarkuthy Viktor, európai kosztümjébe átöltözve, sietett a másodalispánné
                    látogatására.</p>
				<p>A tekintetes asszony nagy örömmel fogadta a bárót.</p>
				<p>Kadarkuthy azon kezdé, hogy szépen kezet csókolva, elejétől végig elmondta a
                    derék matrónának mindazt, ami vele történt e néhány nap alatt. Egész a
                    kölcsönös kiengesztelődésig.</p>
				<p>A vicispánné nagy érdeklődéssel hallgatta a figyelemlekötő előadást.</p>
				<p>A báró beszédéből mély érzés és tiszta igazság tündökölt elő. A széplelkű úrhölgy
                    gyakran törölgeté a szemeit.</p>
				<p>Utóvégre, mintegy anyai áldásképpen, rátette a kezét a báró fejére.</p>
				<p>Azután rögtön, elálmélkodva mondá:</p>
				<p>– Nézze csak! A báró feje nincsen púderezve, mégis fehér.</p>
				<p>– Az ám! Azon az egy fatális éjszakán megőszült.</p>
				<p>– Akkor valóban vigye ön magával anyai áldásomat.</p>
				<p>Először életében érte ez Kadarkuthy Viktor fejét. Talán volt is foganatja.</p>
				<p>Az egész homályos történetből nem tudott meg a köznapi világ semmit. Akik tudták,
                    elhallgatták. Sok ilyen titkos történetet rejtegetnek a mi családi
                    krónikáink.</p>
				<p>A legközelebbi tavasszal azonban érkezett a postán extrakurírral egy zacskó Franciaországból, a barátfalvi lévitának címezve. Az a
                    zacskó töltve volt a még akkor e földön ismeretlen „robinia
                        pseudacacia” magjaival. Ez az, amit most „akácfa” név alatt ismer egész
                    Magyarország. Áldása az áldatlan földnek! Ez az a fa, amely minden mostoha
                    talajban meghonosul, olyanokban, amikben már a vad ciher sem marad meg, s aztán
                    tavasszal elárasztja tündér illatával az egész vidéket, s gazdagítja édes mézzel
                    a méhköpűket.</p>
				<p>Ezzel az akácfamaggal Guthay Lőrinc visszavívta a hívei számára a zápor ásta
                    szántóföldek területét, hogy ismét boldog szántóvetők lehettek, örülhettek a
                    kalászérésnek és aratásnak.</p>
				<p>S vannak emberek, akiknek ez is öröm.</p>
			</div>
		</body>
	</text>
</TEI>