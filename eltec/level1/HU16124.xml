<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU16124" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A szemfényvesztők : Regény : ELTeC edition</title>
				<author ref="viaf:121399672">Bartók Lajos (1851-1902)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">41351</measure>
				<measure unit="pages">105</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A szemfényvesztők : Regény</title>
					<date>2016-10-13</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/16100/16124"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Szabó Andrea</name>
						<name>Varjú Mária</name>
						<name>Fecz Ágnes</name>
					</respStmt>
					<bibl type="digitalSource">
						<title>A szemfényvesztők : Regény</title>
						<date>2016-10-13</date>
						<ref target="https://mek.oszk.hu/16100/16124"/>
					</bibl>
					<bibl type="printSource">
						<ref target="https://mek.oszk.hu/16100/16124/pdf/"/>
						<title>A szemfényvesztők</title>
						<author>Bartók Lajos</author>
						<pubPlace>Budapest</pubPlace>
						<publisher>Athenaeum</publisher>
						<date>1896</date>
					</bibl>
				</bibl>
				<bibl type="firstEdition">
					<title>A szemfényvesztők : Regény</title>
					<author>Bartók Lajos</author>
					<date>1896</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2020-07-27"/>
			<change when="2020-11-13"/>
		</revisionDesc>
	</teiHeader>
	<text>
		<body>
			<div type="group">
				<head>
               ELSŐ RÉSZ
            </head>
				<head>
               A szalonban.
            </head>
				<div type="chapter">
					<head>I.</head>
					<p>A hires Komróczy-termekben vagyunk, s ehhez nem is kell ama sátáni mindenütt
                  jelenvalóság, melylyel az iró imádandó orrocskájuknál fogva vezeti hypnotizált
                  (azelőtt bájos) olvasónőit, mint a hamelni hegedűs a gyerekeket; nincs szükségünk
                  az irói toll varázs-pálczájára, melynek hatalmával Lesage sánta ördöge a leemelt
                  házfödeleken át mutatta meg Madrid titkait. Mint ha levennők a kalapot, hogy
                  meglássuk: mi van a fejben?</p>
					<p>Ellenkezőleg, Komróczyék házát nem lehet elkerülni. Szalónjok egy Róma; minden út
                  - egyenes és görbe - belé vezet. Itthon van itt az egész világ, - mint Komróczy
                  úr maga mondja, - és szégyen volna ránk, ha mi idegenek lennénk itt.</p>
					<p>Komróczy úr azon eredetileg nagy vagyonu, ritka férfiak közül való, a kik birtokos
                  létökre a nagyvárosi életben találták meg szerepkörüket. Még pedig mekkorát! Ő nem
                  egy karaktert játszik, óh nem. Összes szerepeit ő tölti be azon Pyramus és
                  Thisbe-féle szinműnek, melynek czime: »Társadalmi politika.« S tultéve Zubolyon, a
                  takácson; ő a sugó, rendező és igazgató is. Mint igazgató, nem csoda, ha nagy
                  »műbecscsel« kezdve, ismeretséget kötött a deficzittel, - s aztán a sanyaru
                  »műbecset« félre tolva, elkezd szépen »kasszára« dolgozni...</p>
					<p>Ez itt éppen Komróczy úr dolgozó szobája, a legérdekesebb minden termek közt. Mert
                  minő lehet egy »munka temploma?« Műhely, melyben egy »ur« - dolgozik.
                  Dolgozó-szobának neveznők, ha ez a széleshátu smyrnakerevet és terpedt támlány à
                  la Louis XIV. nem lustálkodnék a főhelyen benne. És irodának, ha ez a terebélyes
                  mahagóni iróasztal, megrakva ezer apró lommal, bronz kandeláberekkel à la
                  directoire, berakott órával XVI. Lajos korából, vezuv-láva, onyx- és alabastrom
                  levélnyomatékokkal, sajtolt bőr szivarhamu- és gyufatartókkal, elefántcsont,
                  jatagán papirvágókkal, japáni papircsiptetőkkel, álló jegyzéknaptárral, villamos
                  csöngetyüvel, ostya-, bélyeg-szekrénykékkel, boritékokkal, ollókkal, palatáblával,
                  füzetekkel, könyvekkel és lapokkal, tollak, irónok légióival, arany-porzótállal s
                  kanállal és görditő itatóspapirral, sőt még egy porczellán tintatartóval is (ha
                  nem csalódunk: eredeti Alt-Wien), mondjuk, ha e tulterhelt iróasztal nyögve azt
                  nem kérdené tőlünk: »Ugyan hol lehet rajtam irni?« Mert iró
                  még sohasem irt ilyen minden szükséges táplálékkal jóllakott iróasztalon!</p>
					<p>A falak egyszerű rőtbarnára szőnyegezvék, az iróasztallal szemben I. Napoleon
                  korabeli függő fürész-óra, mely egész máskép mutat, mint az asztalon álló.
                  (Természetesen, miután más régimebeli.) Az asztal mögött
                  Komróczy úr fénynyomatu arczképe, neve alányomtatva, hogy a ki soha nem látta is,
                  rögtön ráismerjen, hogy ez hires férfiu! Még csak egy nagy olajfestésü arczkép
                  dísziti a szobát, a családi képek ismert fajtájából. Az idősb Komróczy ő, Gáspár
                  hősünk bátyja, a ki több éve már, hogy az ősökhöz tért, nagylelküen hátrahagyva
                  bájos ifju özvegyét, Celesztint, és a bájos ifju özvegy körül bolygó háromezer
                  holdat, a mi nem von le a stella fixa özvegy ragyogó bájaiból és ifjuságából.</p>
					<p>A többi komoly hatást czélzó berendezésről, mint az antik szobormásolatok,
                  reliefek, czimeres gothikus könyvszekrény, modern hirlaptartó, óriás zsolnai váza
                  ernyős Tradescantiával: mind nem szólunk, nehogy, nem lévén hirlapirók,
                  indiskrétek legyünk. De az egész Komróczy-házban minden dolog »műdarab« volt,
                  bizonyos »izlésben« készült; mit sem tesz, hogy más-más izlésben verve egymást és
                  az izlést magát: de együtt mégis dicsérve Komróczyt, hogy az izlés - ő maga! Csak
                  az ablak nehéz függönyei tünnek még szembe, mig szemünktől elveszik a láthatást,
                  mert nappal föltétlen homályt terjesztenek. Homály irószobában? - De hiszen ma
                  csak éjjel irnak az irók!</p>
					<p>Az irószobából a társalgóba lépünk. Veszedelmes lépés! Itt vannak a
                  Komróczy-család hölgyei. Itt már van fény. A kinek jó a szeme, rögtön el is
                  káprázik. És nem nagyon fogja szemügyre venni a szalon berendezését, mely
                  különben több, mint a szokott polgári »tapezierer-izlés«-ben diszeleg, sőt könnyed
                  kék selyem falazata és fölszerelése a tiszta leány-izlés örök renaissance-ára
                  vall. S ha veszedelmes e hölgyek közé belépni, másnemü veszély fenyeget
                  Komróczynéval, megint más Malvinnal szemben. A leányoknak csak szemök
                  közveszélyes, a mamáknak nyelvök. S Komróczy, a rettenetes, csak egy lényt
                  szeretett, - önmagán kivül - leányát, Malvint, s csak egytől félt: nejétől,
                  Judittól. De e respektus kölcsönös vala; Komróczyné eredetileg egyszerü jellemü
                  asszony, művelt és házias; hanem ezenkivül matrónáink egy uralkodó vonásával bir:
                  született urhölgy. Minden más férj oldalán, a ki a közpályának nem ily
                  tiszteletparancsoló Censorius alakja: Komróczyné asszony vitte volna a házi
                  regimentet.</p>
					<p>Malvin háttal ül felénk, ölében egy album, az albumra vetett papirlap, jobbjában
                  irón, melylyel minduntalan a papirhoz tűz, de inkább mintha tűvel szurkálna egy
                  himzési vászon felé; irásnak e művelet nem is mondható. Mögötte Celesztin áll s a
                  leány hajékén látszik igazitni. A mama divánon ül, és - ül. Nézi leányát, ez elég,
                  de csak most ült le, s rögtön föl fog kelni teendői végett. Ellenben Napoleon, a
                  képviselő, a mama mellett ül, és ülve is fog maradni, ujságait olvasva.</p>
					<p>Komróczy úr e perczben jött haza a klubból. Belépve, rögtön kiszól:</p>
					<p>- Titkár úr! rendben az iróasztal?</p>
					<p>- Nagysád, igenis! felel egy édes, alázatteljes hang, egy szerényen bedugott
                  fejből jőve mely fej Sivárszky Ernő magántitkár ur magántulajdona, az ajtó pedig,
                  mely mögül előtünt s épp oly gyorsan vissza is vonult, az irószobáé.</p>
					<p>- Titkár úr, ma még czikket kell irnom a bál előtt, - tehát üljön hamar neki!</p>
					<p>- Kérlek, talán itt is jó lesz! felelt a titkár helyett Komróczyné némi
                  bátortalansággal.</p>
					<p>Komróczy pillantása kérdőjelet vetett Komróczynéra, mely mint egy horog huzta elő
                  a magyarázatot:</p>
					<p>- Mert kedves rendezőink tele rakták a szobádat cotillon-ordóval...</p>
					<p>- Igy rendjeleztek fel minket ti, asszonyok! - felelt gunyosan Komróczy. Aztán
                  legyünk demokraták! Nos, mit hoz? fordult a belépő szobaleányhoz, mialatt maga
                  megnyomta a csengetyüt.</p>
					<p>- Virág... kezdé és végzé a szobaleány.</p>
					<p>- Nekem? kérdé utánozhatatlan tréfa és komolyság közt Komróczy, úgy, hogy neje meg
                  nem állhatta egy kis mormogás nélkül:</p>
					<p>- No, nézze már az ember.</p>
					<p>- Kisasszonyomnak küldi Viktor ifjur! - felelt a szobaczicza, takarosan kézhez
                  adva a bokrétát.</p>
					<p>- Ej, Helén, jegyzé meg Komróczyné a népies nyelvü szobaleánynak, ne mondja a
                  nagyságos urat »ifju urnak«. »Szerémy úr«; ugy hivja; érti?</p>
					<p>- Értem, instálom! volt a szobaleányi válasz, mialatt ildomosan meghajtá magát
                  féloldalt, s hozzá toldta elmenet: Az öreg nagysága nem kedveli, hogy ifjurnak
                  titulálom az ifjurat. Talán »öreg ur« legyék a vőlegény? Hát engöm mért
                  körösztütek Ilusból »Hölénynek«?</p>
					<p>Mig Ilus-Helén kiment, benn volt az inas.</p>
					<p>- Keöszméthy ur még nem volt itt? Kártyát se küldött? kérdé választ se várva
                  Komróczy. Gyorsan, kéretem, ma estére várom, tette hozzá, s miután az inas is
                  kifordult, Komróczy fél-poseban, fél-ünnepélyességgel, mint egy félhivatalos lap,
                  jelenté a családtagoknak:</p>
					<p>- Megnyilván jótékony bazárunk, tudják-e hölgyeim, mily kitüntetés lesz jutalmuk?
                  Eljön egy miniszter. Az erélyes Balváry. Nem én hivom, Keöszméthy barátunk
                  vállalta el. S nem is mintha ez boldoggá tenne, mert semmi közünk a kormányhoz.
                  Különben jó barátom a kegyelmes ur, - azaz volt iskolatársam; hát Isten neki.</p>
					<p>Napoleon fölpillantott, vállat vont, mintegy ezt mondva: »A miniszter is csak
                  ember!« s tovább olvasott. Komróczyné már élő szóval fejezte ki magát:</p>
					<p>- No szép. Holnap bazár, ma estély. S estélyünk annál fontosabb, mert ez a bazár
                  előjátéka. Malvin, készen vagy?</p>
					<p>- A hajam... kezdé Malvin, egy sóhajjal, fölpillantva az üres papirlapról.</p>
					<p>- Csak még e fürt s közé e pensée... - szólt Celesztin is fölpillantva, mig a
                  virágot a bokrétából kitépte s Malvin sima, dióbarna hajába tüzte, a fehér homlok
                  felé, mint egy sötét csillagot. S mély sóhajtást nyomott el szintén, mely szavak
                  nélkül látszott mondani: »Boldog leány! gondol rá valaki s gondolhat valakire ő
                  is....«</p>
					<p>De a mint e két nő feltekintett, mintha egyszerre két villámfény áramlatát
                  nyitották volna fel, vagy egymás mellett kezdett volna hajnalodni a hold és a nap;
                  minden megvilágosodott. (Napoleon annál jobban böngészhette a lapokat, felhuzott
                  térdekkel.)</p>
					<p>A szendébb fény, mely nem éget, csak ragyog, emésztő lángja nem pusztitja sem
                  magát, sem a világot, s mely mégis e tartózkodó fénye által önkeblünkből csalja
                  elő a hőt: Malvin. A kedves és szép Malvin. Világos estély-ruhájából szabadon
                  fehérlenek elő vállai, sőt a kivágott derék annyira nem féltékeny, hogy mig Malvin
                  ül, a ki előtte állva beszélget: láthatja a legtisztább hó keblecske körvonalait,
                  - ha meri. (Én megbotránykoztam e divaton, és imádom.) S e sima fehér vállak
                  olykor idegesen előcsusznak a ruhából, félig, mint két galamb a duczból, - mert
                  Malvin is korunk és a nagyváros leánya: »idegei vannak«, mint az olasz mondja. A
                  nevelés már gyermekkorukban nőkké teszi a leányokat. Hanem Malvinnál mégis
                  tulsulyban maradt a barbár leányos őserő; és a tulmüvelődés rontásai daczára (mely
                  már oda fajul, hogy az élővirágokat is kifesti), ő megmaradt annak, a mi a
                  polgárosult emberi társadalom legmagasabb vívmánya, a mely fogalom köré az
                  európai nemes ifjuság a lovagi középkortól az ujkorig a hódolat, lelkesülés és
                  szerelem hármas koszoruját fonja, a mi a kert virágai közt a rózsabimbó, az ég
                  tüneményei közt az esthajnal csillag, s a család szentélyében - a kisasszony.</p>
					<p>Persze, a közönséges felfogás - mely vagy éppen nem, vagy sablonok szerint
                  gondolkozik, - »kisasszony« név alatt úri, jó nevelésü, szeplőtlen fiatal leányt
                  ért, a ki még nem ment férjhez, de attól el sem késett. (Jaj, mert már akkor vén
                  kisasszony szegény!) Pedig ez édes-kevés. Hiszen ez azt tenné, hogy mind arany, a
                  mi fénylik. Ehhez több kell: egyéniség. Azon alig
                  jellemezhető csekélység: a jellem, mely az aranyat aranynyá teszi. De nem ám
                  férfias jellem, az más; nem asszonyi, az sok; nemcsak leányos, az kevés; hanem az
                  öntudatlan nőiesség s naiv önérzet oly kedélylyé olvadása, melynek vonzó lágy a
                  tükre, mint a tengerszemé, de ágyát szikla képezi: az öntudatos akarat, a női
                  előkelőség érzete, hogy ő a teremtés királynéja, ki majd az élet harczain mint a
                  nőoroszlán fog küzdeni párja oldalán.</p>
					<p>A »kisasszony« szó becsét és értelmét nem fejezheti ki összehasonlitás mással,
                  csak magával. Legfeljebb ez: a kisasszony oly hősnő, a kit a regényiró legnemesebb
                  anyagból, legremekebb alakban, s legszebb szinekkel alkot meg, s a kit - ha hőséé
                  nem lehet, - azonnal kész nőül venni maga a regényiró, - ha még nőtelen ember.</p>
					<p>És Malvin még nem is feltünő, kivált Celesztin mellett. A kisasszony még nem szép,
                  csak lesz, ha asszony lesz. Még nem is május, csak ápril.
                  És öltözéke is, bár neki minden jól állana, valahogy rosszul áll rajta, mint a
                  hanyag kölykeken a lecsuszott harisnya, félrehágott sarku czipő, elhibázva gombolt
                  ujjas, - s a kik épp ezért ellenállhatatlan kedvesek. De vannak Malvinnak sötét
                  szemei, oly barnák, mint sötét haja és oly simák. Lelkes és kerekre nyilt szemek,
                  a gömbölyded arczhoz oly illők lágyságuk által, mint az erélyes állacska. És haj,
                  és szem, és arcz, és áll, - hozzájok a gyöngéd metszetü orr, s a nem magas, de
                  tiszta női homlok, - mind csókolni hivja és tiltja egyszerre a szemlélőt.</p>
					<p>Celesztin kápráztatóan állt fölé hajolva. Márvány Diana, ki megelevenült, mint
                  Galathea, s a szépségétől megijedt szobrász fekete selyemruhát adott reá, de
                  vesztére vállát és keblét szabadon hagyta és karjait; de arczát meg éppen nem
                  rejthette álarcz alá! Most annál fehérebb és kárhozatosabb alkotójára. De nem, nem
                  képzelet alkotta ezt. A természet legszebb alkotása a nő. S a nő megszépiti a
                  természetet.</p>
					<p>Celesztin gazdagabb volt szépségben, mint a mennyivel boldoggá tehetné önmagát
                  vagy azt, a kit szeret. A szép nők története mindig szomorujáték. S csodálatos,
                  egy mindennapi müvész, a ki a külső szinhatásban keresi a festőit, a ki a már
                  megállapitott race-t tekinti a szépség nemeslevelének, s a
                  »Tavasz-Nyár-Ősz-Tél«-ről veszi a szabásmintát a négyféle női szépséghez: ez a
                  négy évszakban dolgozó tisztes müvész vagy mübarát »el fogja nézni« Celesztint,
                  nem fog feltünni neki. Pedig az örök müvész, a természet, soha nem elégszik meg a
                  régi szépségekkel, ujakat alkot mindig, melyek a régieket azért mulják felül,
                  mert nem hasonlitanak hozzájok.</p>
					<p>Celesztin oly kevéssé volt határozott typus, hogy sokan mint barnába, mások mint
                  szőkébe bolondultak bele. (De azért egyik imádó se ábrándult ki, mikor hölgye
                  szinében csalódott.) Mert Celesztin hajzata barna volt, de nem egészen biztosan,
                  inkább az a valódi asszonyos lágy barna, mint a leforrázott thealevél; s haja
                  hosszu és vékony fonatokban köritette homlokát, mint az alvó kigyó. De végre is a
                  szem határoz, a szem a lélek tükre; s az, a kire e szemek rá voltak függesztve:
                  tudta, kivel van dolga, örvénybe nézett, s nem igen felejtette el többé. Au fond szürke szemek voltak, a legveszedelmesebbek!
                  hidegek, aluszékonyak s köznapiak, mint a cziczáé, mikor unatkozva nyujtózkodik a
                  verőfényen, puha talpaiba huzogatva körmeit; de ha parányi indulat fölébreszti:
                  egy párducz szökken talpra, kifeszitve karmait, s idegzetes termetével kinyulva,
                  ugy néz, néz az üres távolba, álmodozva, mintha a letünt fata morganát akarná
                  visszaidézni Lybia sivatagán, forrásával és pálmaival, vagy valakit, a kit
                  szétszakgasson. És szemei már kék lánggal lobognak, mint a tenger, melybe
                  elmerült a nap, mély, ábránd- és vágyteljes lángokkal. De most ismét oly kékek
                  szemei, mint egy nefelejts-tenger, s épp oly mosolygók, ártatlanok, gyermetegek,
                  és határtalanságukban oly vonzók, nem mint a mélység előbbi pillantásaikban, hanem
                  az ég sokkal mérhetlenebb magassága. S e két legdrágább kő két halvány rózsába
                  van foglalva, s a márványfehér homlok diadaliv gyanánt magaslik fölötte, most
                  kibontatlan sötét zászlajával. De e szemek egyszersmind ugy visszatükrözik a
                  külbehatást, hogy mig a derült éggel szemben tiszta kékek: ha elborul, szinöket
                  képesek hagyni, és szürkék lesznek, mint a felhő. A csillogó opál bágyad és
                  megfakul, a nefelejts ime hervad, mintha a nap kiszívta volna kék szinét... És a
                  szomoruság borul az arczra, s csak ezáltal látjuk, mily remek és szivtépő e
                  szépség; ez árny hiányzott a fényes összhangból: a bánat. Megvan az is. A kék
                  tengertükört valóban sós viz boritja, egy csöppje kiárad a sötét partokon... Azt
                  is letörli gyorsan.</p>
					<p>Nem látta meg senki.</p>
					<p>S a ki meglátja, sem tudja megmondani: angyal ez, vagy démon? vagy - a szerelmes
                  asszony?</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Komróczy úr, rendre utasitva neje kérdését, mig Celesztin Malvin hajválasztéka
                  fölé füzte az árvácskát (a mit Komróczy ur botanikus prózaiassággal
                  császárszakálnak, vulgo papszakál nevezett), odaszólott:</p>
					<p>- Eh, mit a haj! Kész-e a vers a bazár-lap számára?</p>
					<p>- Nem megy, papám, felelt Malvin, a legvigasztalanabb lemondással mutatva az üres
                  papirra. Ha gondolkozni kezdek, Viktorra gondolok, s eszembe jut, mily ellensége
                  minden női firkának, az egész bazárnak: s minden rim tollamba szárad. Nem tudok
                  irni, kedves apa.</p>
					<p>- Már pedig csak ird! - felelt egy kis homlokránczolással Komróczy úr. Hát én
                  talán iró vagyok? mégis irok. Az irótollat tőlem örökölted. Nem is iró ma, a ki
                  szakmányból ir, a ki kenyérért ir, a ki czéhbeli, a ki az irásnak él, hogy abból
                  éljen, a ki mesterségből, - s főleg könyvet ir. Ha ír sem olvassák el, lenézik,
                  nevét nem ismerik; skribler szegény, - s passz! De ha egy herczeg ragad kezébe
                  tollat (bár még kiskorú s papirját előbb mentorának kell alávonalzani) s
                  emléksorok gyanánt malaczkákat potyogtat; ha tábornok pennát ránt kard helyett s
                  jótékony czélra egy verseményt ir meg; ha sportsman, gyáros, divathölgy,
                  bankigazgató, épitész, törvényhozó, hires gyilkos, jubiláns fegyencz vagy ünnepelt
                  birkózó, primadonna nyög összepuskázva pár szarkalábat: az mind aranymondás! s bár
                  orthografia nincs bennök: szerzőjük hír fia! E hireseknek autogrammját közlik
                  (mintha macskaköröm kaparta volna!), s kapós az album, emlékkönyv és bazár-lap, -
                  a mi árvíz és tűz után nyakunkba dől mert csapás ritkán jár egyedül, - míg az írók
                  könyvein moly és egér rágcsál. Sőt magok a skriblerek egymást lerántva, égig
                  magasztalják az úri dilettánst, a ki a Parnaszra leereszkedik, s kölcsönöz - nymbuszt nekik, szegényeknek! Mondom, a
                  varga a kaptafánál maradva, nem viszi feljebb csizmánál. Az előkelőség csak a
                  műkedvelésben áll. Fogj ahhoz, a mihez nem értesz; a kanál szakácsnénak, a tű
                  varrónénak áll jól, te kisasszony vagy: irótollal elő! Viktor pedig, ha komoly
                  udvarlód, örüljön rajta, hogy ily szellemes leányt kap, a ki által ő maga is névre
                  tesz szert.</p>
					<p>- S kivel eldicsekedhetik, - szólt közbe Napoleon, most először nézve föl lapjai
                  közül - mert szellemed termékenyebb, mint Viktor holdjai...</p>
					<p>- Ugy van, erősité Komróczy úr. S ha ő kezedet ma megkéri, a jelentést holnap
                  kiadjuk...</p>
					<p>- A képviselők névjegyzékére majd én küldetem szét! - szekundált Napoleon.</p>
					<p>- S ez alkalomból is kedvező körülmények közt jő forgalomba a Komróczy név! -
                  duplikált Komróczy úr!</p>
					<p>- Kétszerte ünnepelt lesz a bazáron, - tóditá Napoleon - és szerencsekivánatokkal
                  halmoznak el...</p>
					<p>- Ah! - suttogá Komróczy úr magának, - gratulálni fog még a miniszter is...</p>
					<p>- Kedves papám, - nyögdécselt Malvin, a mint egy kis lélekzethez juthatott, - ne
                  oly sietve.... Ne e nagy nyilvánosság.... Én rettegek tőle, ő pedig gyülöli. Még
                  alig vallotta meg, hogy szeret, s kezem megkérni hivatalosan csak most akarja.
                  Nemde, Celesztin? - fordult mintegy segélyért a rokonhoz és barátnőhöz.</p>
					<p>Celesztin arczára gyönge mosoly szállt és szinte alig törődve a kérdéssel,
                  felelé:</p>
					<p>- Ej, már fait accompli. S ha Viktor, - ha Szerémy e kis önállóságod, e kis
                  kedvtelésed nem sziveli el, nem is szeret.</p>
					<p>- Nem? kérdé Malvin megrezzenve e kis érintésre; s kerekre nyilt szemekkel várta a
                  megnyugtatást.</p>
					<p>- Oh, hogyne, - téged, gyermek! mondá Celesztin, s az akaratlan bántást jóvá
                  teendő, megczirógatta a selyem fürtü fejet.</p>
					<p>- Ugy-e? kérdé a gyermek elpirulva s örömmel, és már átölelte Celesztint, a mint
                  állt, s ugy suttogta fülébe, csak ő neki:</p>
					<p>- Meg is esküdt, hogy örökre szeret. Örökre! Ugy-e, akkor nem félhetek?</p>
					<p>Celesztin szemei egyet vonaglottak, hirtelen, mint a villám, mely születve meg is
                  hal. Aztán a leány feje felé hajolva, czirógatás és egy hosszu csók közt alig
                  hallhatóan sugá neki:</p>
					<p>- S ha te esküdtél, meg is tartod.</p>
					<p>De mint szokás, a megnyugtatásra Malvin állt elő aggodalmaival.</p>
					<p>- Ah, de ő neheztel, vettem észre. Küld virágot, - s ajkához érintő az asztalon
                  ékeskedő bokrétát, - küld virágot, de hozzá levelet nem.
                  Pedig, - itt már a kényszer-irónő incselkedve pillantott Komróczy ur és a mama
                  felé, - virág mit ér, ha nincs levele?... Viktor sort sem ir, talán mert én annyit
                  irok!</p>
					<p>S visszatette a bokrétát és lecsapta a papirlapot.</p>
					<p>- Majd jön maga - emelt szólt Napoleon. Különben is - tevé hozzá a honatya-bátya,
                  - a tisztelt előttem szólót figyelmeztetem, hogy nem jó igy elkapatni
                  jövendőbelijét, mert ez abszolutizmusra vezet. Örüljön Viktor, hogy ily kis
                  papucskák fognak fölötte souverain jogot gyakorolni.</p>
					<p>E nagystylü beszéd után visszahanyatlott egy lap lepedője mögé, mint a nap a
                  felhőkbe, átadva a szót azon atyának, a kinek ő honatyja volt s a ki most
                  sulylyal, de könnyedén és fesztelenséggel kezdé:</p>
					<p>- Mily fennkölt hivatást töltsünk be, Malvin, miveltség s hajlam dolga. De en fin
                  illő, hogy szellememet kövesd. Ne többet erről. Asszonyom, - fordult egyharmad
                  profilban nejéhez - ön tudja, mért állok én minden közügynek élén, mért veszek
                  részt - áldozattal - a megnyitandó ünnepély körül is. A jótékonyság...</p>
					<p>- A politika!... kukkant ki a hirlap-felhők közül a már lenyugodt nap.</p>
					<p>- Igaz, helyeslé Komróczy úr. Nagy eszköz a politikusnak. »Panem et circenses«-t
                  kér a közönség. És a politika a jótékonyság...</p>
					<p>- Jó, felelé meg nem hatva Komróczyné, s halkan megtoldotta. Csak ne gyakorolnád
                  oly buzgón a nőegyletekben.</p>
					<p>- Judit, már megint? fakadt ki Komróczy úr, szemrehányással inkább azért, hogy
                  pathetikus magaslatáról lerántották. Aztán váratlan fordulattal s igen családias
                  keresetlenséggel adta ki a jelszót:</p>
					<p>- Ifju hölgyeim, kérem, most perczre távozzanak. Ez az értekezlet úgy sem
                  érdekelné.</p>
					<p>A két ifju hölgynek ugy is akadt még öltözéke diszén kiegészitni valója, - bál
                  előtt - s egy oldalajtón eltüntek, a bokrétával együtt.</p>
				</div>
				<div type="chapter">
					<head>II.</head>
					<p>- Nos, kezdé Komróczy úr nejéhez és fiához, a ki most figyelem jeléül letette
                  lapját és ráült, miután en petit comité vagyunk, beszéljük
                  meg kissé családi ügyeinket. Malvin már férjhez megy. De ha feltünt oly kitünő
                  ifjú embernek, mint Szerémy Viktor barátunk, annak köszönhető, hogy termeink ily
                  nyitottak a disztingvált társaság előtt. A rejtőző ibolyácskák nem kapósak.
                  Egyébként vihette volna leányunkat Sivárszky titkár úr...</p>
					<p>- Ördög vigye Sivárszky titkár urat! tevé hozzá zárjel közt a mama.</p>
					<p>- S itt van Celesztin, folytatá Komróczy úr gondolkozón, bátyám özvegye...</p>
					<p>- Hiszen ő úgy se mehet újra férjhez... veté közbe érdeklődő mozdulattal
                  Komróczyné.</p>
					<p>- Nos, úgy vagyon: a végrendelet miatt. Másként elveszti özvegyi jogait. Szegény
                  bátyám, (sóhajtott Komróczy úr legyőzhetlen érzéssel.) De birtokán, (ugrott át
                  bravourral az özvegyre,) a falusi magányban, módja se volt a férjkeresésre, ott
                  embert se lát. Most, hogy visszavonultságából kicsaltuk: szalonunkban, estélyen,
                  ünnepélyen már körülrajongják szép özvegyünket, s beteljesül a gyertya és lepke
                  meséje... Már ő is a Sybilla második könyvéhez ért el, vége a regénynek! Ha
                  férjhez most nem megy, - pedig akar, hogyne akarna a nő ily korban! - akkor soha.
                  Ily korban a legcsiklandósabb a nősziv. Csak egy lovagsarkantyú érje, s a mely
                  paripa legcsökönyösebb volt eddig, elragad. Most vagy soha! Csak fogjon egyszer
                  lángot: majd tüzbe dobja a végrendeletet, és a földeket lerázza, mint utált terhet
                  szivéről, mint hitvány akadályt, melyet volt férje emelt egy újabb férj útjába.
                  Nos, és birtoka, - volt férje birtoka, - szegény bátyám birtoka, - enyém. S
                  bizony, az ekként visszaszállandó holdacskák jók lesznek foltnak - fogyó
                  holdjainkra...</p>
					<p>Komróczy úr itt megállt, mint a ki nagy dolog végére ért. És várta a hatást.</p>
					<p>- Eh! mondá neje kelletlenül, de tartózkodón. És Celesztin hajthatatlan is, mint
                  te politikádban.</p>
					<p>- Én az vagyok, való! felelt Komróczy úr komoly és egyszerű méltósággal. De
                  átmenet nélkül, a demagóg sunyi szemhunyorításával tette hozzá: Hanem a mi őt
                  illeti, a kecske se menne vásárra, ha...</p>
					<p>- Titkárod bolondult utána, s Celesztin kikaczagta! hangzott Komróczyné új
                  ellenvetése, a kinek kelletlenségén meglátszott, hogy e szép családi tárgynál nem
                  képes és nem is akarja férje fenkölt röptü szellemét követni.</p>
					<p>- Ah, ah! A titkárnak most nincs semmije, hogy nőtlen, s Celesztinnek akkor nem
                  lesz, ha férjhez megy. Adjuk csak össze őket: semmi, meg semmi, az csak semmi!
                  Nekünk gondoskodnunk kell, hogy Celesztinünk oly jó partiet csináljon, mely
                  kárpótolja azért, a mit elvesz a végrendelet. Ez szent, önzetlen, rokoni
                  kötelességünk! - s itt sourdinet téve nyelvére, szivére nyomta balkezét, s
                  jobbjával az ég felé emelkedett, - s ez okból is adunk estélyt, ünnepélyt, bált,
                  hol megfordul a legszebb társaság. Ne féltsd őt. S ha nem harap férjbe: Napoleon,
                  elveszed te!</p>
					<p>- S a vagyon így is - marad en famille!... egészíté ki a
                  gondolatot a fiú igen természetes következtetéssel.</p>
					<p>Hanem Komróczyné csak asszony volt. Szivével számított s kedélyével okoskodott.
                  Sokalta a dolgot és megmondta:</p>
					<p>- Nem mondok ellen, Gáspár. Nem is szokásom. Arról tudni sem akarok, hogy az
                  özvegyet így hozzuk új főkötő alá, - végezd el ezt boldogult bátyád utolsó
                  óhajával, a mely végrendelkezését diktálta. De kérlek, hidd el, kár ilyen távoli,
                  nagy czélokért szüntelen feláldoznunk a benső együttlétet, családot. S mit értünk
                  el eddig? Minő kedvtöltés, hogy örökké nyilt házat tartsunk? Hiszen házunk nem
                  ház: város! hajlékunk nem hajlék: fórum! - mint ő mondaná! (S itt ujjával Napoleon
                  felé szúrt, ki a magyarul visszaadhatlan »Leibjournaljok«, a »Hajthatlan lapok«
                  mögé huzódott.) Ez a négy fal nem szentély, nem otthon, hanem kaszinó, bálterem,
                  szinház, muzeum, állatsereglet, börze, - országgyűlés! (Ismét egy döfés a
                  papirpaizs mögött eltünt Napoleonnak.) Jó, jó, ne szólj közbe, nem mondtam ellen,
                  édesem. De ez az utolsó, - belefáradtam!</p>
					<p>S valóban meglátszott némi fáradtság, vagy talán a felindultság a ház asszonyán,
                  hogy ily váratlan kis jégesővel merte végig paskolni a ház urát. De Komróczy úr,
                  pillanatnyi elképedés után, észre sem akarta venni, hogy e kisebb hatalmaskodást
                  merhették koczkáztatni házi és országos tekintélyén. S annál szárazabban kezdett a
                  viszonválaszba, sejtetvén gúnyoros hidegvére, hogy itt az idő s kérlelhetlen
                  czélratöréssel fogja programmzenéjét elénekelni, ezuttal sourdine nélkül.</p>
					<p>- Csakhogy kifáradt! S tetsző helyeslését kivivni, tartsak új prédikácziót? Nos,
                  asszonyom: a nyilvánosság a siker apja és anyja a szereplés. S a család az összeköttetés kedvéért van: de magában véve csak kis eszköz; hatalmas
                  gépezetté úgy lesz, ha házkörünkbe vonva, mondhatni otthon érzi itt magát s így
                  családommá lesz az egész világ! Igy az egész világ hű vazallként adóz és szolgálja
                  házamat; - igen is, mert már házam valóban »ház«, dynastia, uralkodóház! A
                  családom pedig ország!... (Itt Komróczy úr képe elvilágosodott a vizió hatása
                  alatt.) Im az archimédi pont! E pontból emeltyüm a földet fordítja ki! Itt közügy
                  és magánérdek egybetorlik, ez az én kikötőm és háló-központom... S valjon nem
                  fontosabb ügyek dőlnek el olykor egy szalonban, mint egy államtanácsban? A sima
                  parquett pedig nagy egérfogó a mézes-mázos diplomáczia szolgálatában! Ámde
                  legfőbb, hogy szerepeljünk. Jó szerep nélkül a legjobb művész is kontár. Ha jó
                  szerephez nem juthat: letünik a sülyesztőn örökre. Tehát én tartom a szinpadot, a
                  nyilt házat, hol találkozót ad minden tényező; s nem tényező, ki itt nincs otthon.
                  Oh, nem hálátlan szerep e küllők tengelyének lennünk! Hogy jól forogjon, - semper
                  aliquid haeret!... kenni kell. A ki hozzánk eljár, - kéz kezet mos! - csak készebb
                  megtenni valamit nekünk, mint másnak! Így nemzi a szereplés a befolyást; mindenki
                  nálunk, s mi mindenütt: párt-klubokban, művész-egyesületekben, nő-gyűlésekben és
                  minden mozgalomban, hogy végül benne legyünk a lapokban. Mert a mi a lapokban
                  benne nincs: nincs, nem is történt meg. A mi benne van: van, és hiába nem történt
                  meg: benne van! Tudja az egész világ, esküszik rá, okmány az, s a történelem
                  hivatkozni fog rá, mint mi a krónikákra. S a név nem kopik a forgalom által,
                  akárhogy hányják-vessék; sőt minél inkább közkézen forog, annál fényesebb lesz,
                  mint a pénz, s utoljára készpénznek veszik. Hiszen ismer embert, a ki minden
                  temetésre eljár, mint egy hiéna, - hire a halottakból él, - csakhogy másnap a
                  lapokban láthassa nevét a »jelen voltak« közt, ámbár a névsorban mindig ő az
                  utolsó. S hát mikor az első bálba vitte Malvint, s kimaradtak a lapból: nem bősz
                  volt-e asszonyom: »De akkor mért mentünk bálba? Hiszen meg se tudják! S minek
                  járatjuk ezt? - azonnal más lapra fizetünk elő!« Lássa, így
                  keressük a nyilvánosságot, mert hirnevünknek ez az, a mi tüdőnknek a szabad
                  levegő. De a hires ember csak az interviewnál kezdődik. A
                  kit megszoktak interviewolni. Legyen váratlan kormányválság, háború-hir,
                  fölindulás, szőlővész, új üstökös: mindegy nekem s intervieweremnek, mindenhez
                     egyformán ért a meginterviewolt, s engem soha sem mellőz
                  interviwerem. Mint régen a köpöly, - emlékszik a »Baumscheidolásra?« - oly
                  közkedvelt ma az interviewolás. Háziorvosom, azaz zsurnalisztám ő kegyelme,
                  hetenkint eljön, s magamat jól meginterviewoltatom, - egészségemnek tartozom
                  ezzel. De nincs is ma jobb hangzású név, mint a Komróczy! A népszerűség királya én
                  vagyok! Igy ütöttem meg a főnyereményt, a nagy renommét. Ez küldetés, ah, ezért
                  kötelességünk áldozatot hozni!...</p>
					<p>- De hát, kedves férjem, ha nem birjuk el?</p>
					<p>- Hát annál gyorsabban kell iparkodnunk! - vágta vissza Komróczy úr gúnyos
                  fölénynyel, s hirtelen hozzátette, leeresztve a függönyt a nagy ballon d’éssay
                  után:</p>
					<p>- Bevégeztem. Remélem, érthető voltam.</p>
					<p>- Nagyon! hagyá helyben az úrnő, kétes hangsúlyozással, hogy az utolsó szó övé
                  legyen. De Komróczy úr még nagy előadása hatásától felhevülve, megfordult s
                  kezével bucsut legyintve, a szó jelentőségét nem nejére vagy fiára, hanem magára
                  vonatkoztatván, erélyesen mondá:</p>
					<p>- Dologra hát!</p>
					<p>S ezzel oly királyi nyugalommal, lábai mozdulatában sugárzó hatalmi érzettel
                  lépett irószobájába, mint az oroszlán a barlangjába.</p>
				</div>
				<div type="chapter">
					<head>III.</head>
					<p>És Komróczy urat csak munkaszobájában vehetjük le hiven, kezében tollal és a
                  »Hajthatlan lapok«-kal, mint Garibaldit a Garibaldi-inggel és Petőfit ládán ülve a
                  makra-pipával.</p>
					<p>E nagy férfiú kis ember volt. Egy óriás testtörzs egy törpe alsótesten.
                  Kolosszális, ha ült, alacsony, ha állt.</p>
					<p>Ez okból ha föl akart tünni, leült. Hogy a nagyság hiányát fedezze: nagy szakállt
                  eresztett, mely mellét verte s melynek fényes feketeségéről gondoskodott. Igy
                  aztán sasorrával, éles szemeivel s magas homlokával imponáló jelenség volt,
                  modellek mintaképe egy tribünhöz vagy prófétához. Külseje mindig választékos és
                  méltóságosan komoly. Súlyosbításul pedig minden vonását, mozdulatát és tettét
                  szigor vette körül, mint a légkör a földet.</p>
					<p>Szobájába lépve nem ült asztalához, - ott már Sivárszky várta fölállva s nyájas
                  alázattal meghajtva fejét, - hanem szivarra gyújtott és szólt:</p>
					<p>- Titkár úr.</p>
					<p>- Méltóztatik?</p>
					<p>- Édes Sivárszky. Ön túlfigyelmével tüntette ki eddig sógornőmet, Celesztin ő
                  nagyságát.</p>
					<p>- Oh, csak legalázatosabb tisztelettel.</p>
					<p>- Legyen szives jövőre méltóbb oltárt keresni lángjának.</p>
					<p>- Oh, parancsa szerint! felelt engedelmesen az alázatos férfiú, és mintha »félre«
                  ezt morogta volna:</p>
					<p>- Sajátságos!...</p>
					<p>- És most a czikkhez. Gyorsirjon! végzé parancsát Komróczy úr.</p>
					<p>Sivárszky úr nekidült az irásnak, ő maga pedig végigdőlt a pamlagon és a nagy
                  fekete szakálon úgy kóválygott a füst, mint az őszi köd a fenyőerdőn.</p>
					<p>Az édes Sivárszky szép ember volt, termete is szép, ruhája is szép, nagy
                  választékú szőke haja is szép volt, modora is szép volt, mindene szép volt, szépen
                  tudott ülni az iróasztalnál, ah! de azt mondják, legszebben tudott udvarolni. Ő és
                  a kecs össze voltak nőve, mint a macska és a szőre. E mellett tökéletes
                  szolgálatkészség, megszégyenítő alázat és örök mosolygás, mely még édesebbé tette.
                  Szóval, tökéletes hivatali gentleman, kiegészítő alkatrésze Komróczy urnak.</p>
					<p>- Megálljon, hogy is végeztem? kezdé Komróczy ur a füstfelhőből diktálva, mint a
                  hang a csipkebokorból.</p>
					<p>(Komróczy úr kezdetben maga vetette papirra czikkeit. Egyszer ekként irta fölé a
                  czimet: »Hová jutot a nemzett?« Így is vitte be a
                  »Hajthatlan lapok«-nak. A szerkesztőségben kétségbe voltak esve, mert a csinos kis
                  dupla-sajtóhibát nem merték se önkényt kijavítni, se figyelmeztetni rá, mindenkép
                  megneheztelhetett érte Komróczy úr, a rettenetes. Egy bátor munkatárs azonban
                  exponálta magát, már a lap érdekében is, és éjjel a nyomdában megjelent szerző elé
                  tevén a gépből kivett példányt, alázatos mosolylyal mutatá meg: »Bocsánat,
                  nagyságos uram, de egy kis sajtóhiba történt. Méltóztassék megnézni. A czímet így
                  szedték ki: »Hová jutott a nemzet?« - »jutott«-at két té-vel és »nemzet«-et csak egy té-vel!...« »Ugy is jó lesz!« - felelte Komróczy úr, váratlan
                  engedékenységgel, s másnap titkárt csinált magának az ildomos
                  orthografia-javitóból, - Sivárszkyból. Azóta Sivárszky irja Komróczy urat.)</p>
					<p>- Hogy is végeztem? ismétlé Komróczy úr. Helyes. »Ámde a parlamenti képviselet a
                  jelen kormány zsarnoki keze közt sokkal gyöngébb...« Gyöngébb, - ez a »Hajthatlan
                  lapok«-nak nem elég erős! Irja: »sokkal tehetetlenebb, és.. és..«</p>
					<p>- És »meghunyászkodóbb!« Ez hatalmas lesz! - merészelt segítségére jönni a
                  titkár.</p>
					<p>- Köszönet, nem kérdeztem. Irja: »sokkal tehetetlenebb és megvesztegetettebb«, - huzza alá! - »hogysem attól az elvek
                  elposványosodása közt a közvélemény sürgette üdvös reformok volnának várhatók.
                  Igen, ez elposványosodás közepett, hogy Bismarckkal szóljunk, széles látkörü
                  államférfi (itt mellére bökködött), kénytelen a politikai korrupczió okát ott fenn« - huzza alá vastagon! - (Sivárszky aláhuzgálta a
                  gyorsiratot); »ott fenn keresni, bölcsen tudván, miszerint a
                     capite foetet piscis!«.. No, ez a »piscis« kissé erős..</p>
					<p>- Óh, sajátszerü! ez a hal? a piscis? - mosolygá, Sivárszky, mintha rózsát
                  szagolna, igazán sajátszerű felvidékies kiejtésével, mely a halat »hállá« nyújtja.
                  Ez a jó illatú a közönségnek!</p>
					<p>- Igaz, csak jól meg kell paprikázni, szájok ize szerint, s beveszik. Hát »fiat
                  piscis!« - enyelgett Komróczy úr, - de nem felejtendő, hogy én ezt felfelé is irom, s ott hadd lássák az irály
                  választékosságából, hogy mi ugyan hajthatlanok, de udvar- és kormányképes ellenzék
                  vagyunk! De mit is állok én magával szóba? Irja: »fejétől«... potyogtasson nehány pontot egymás után, igy... (ezt szivarjával
                  jelzé); »kozmásodik a hal!«... Tanuljon, barátom, ez a
                  tapintat! Most erő és kellem párosul a kifejezésben! Irjon: »Mi volt itt első
                  teendő? A visszavonult szemérmes Cincinnatusokat, kik nem tartják azt, hogy
                  szabad a vásár, erővel is kormányra állítni tulkaik mellől. De ők, a hatalmi
                  tényezők, ezt az ország kárára elmulasztják, a miért el is itélik a hatalom
                  bitorlóit«, - megálljon, mondjuk csak: »birtoklóit«, a
                  legelőkelőbb állambölcsek, egy Todd, egy Stuart Mill (egy könyv után nyúlt az
                  asztalra s abból böngészett), egy Tocqueville, egy Macaulay, egy Bluntschli, s
                  hogy csak egy tekintélyt idézzünk...« Kit is idéztem az utolsó czikkben?</p>
					<p>- Kit is? Montesquieut, Voltairet és nagyságodat.</p>
					<p>- Jó. Tehát most - folytatá a könyvben lapozva - a mint Bluntschli mond a nép
                  jogait eljátszó kormányzatunkról.</p>
					<p>- Pardon, nagysád. Sajátszerű, de ő azt az angol souverain rendszerről mondja!</p>
					<p>- Kérdeztem? Hallgasson és irjon: »Súlyos pallosként hullanak Bluntschli vádjai az
                  ily népjogkijátszók s a politikai karakterek elmellőzői fejére. Miben reméljen hát
                  a nemzet? Elvszilárdság, önzetlenség, hajthatlanság!« -
                  huzza alá mind a hármat! - »Ez legyen szent jelszavunk a küszöbön álló választási
                  campagne-on. Elvszilárdság, önzetlenség, hajthatlanság! E programm győzni fog és a
                  nemzetet megmenti. És mely párt az, melynek jelszava ez? - Pártunk, mely a
                  legszabadabb párt, mert kívül áll minden párton, kívül még a pártonkívüli párton
                  is, szóval a pártatlan párt!«... Cicerói rhetorika, mi?</p>
					<p>- Sajátsz... hatalmas! bókolt a titkár. Ez a szám végeladást fog csinálni!</p>
					<p>Komróczy úr jupiteri felhőket fújt s a villámokat tovább szórta belőle.</p>
					<p>- És most pro coronide ezt: »Az aratásba bele ütött a rozsda. Ha a kormány a mi
                  politikánkat követi vala, ez meg nem történhetik.« (Most exaltálva kezdett
                  szavalni, mint a hős szinész a felvonás végén.) »Nemzet, ébredj föl, midőn a
                  pártatlan párt rázogat! Téged a nemzeti apathia lethargiájába sülyesztettek a
                  demoralizáczió morphiumával injiciálva államorvosaid; de a hatalom uborkafája
                  ellenében a jóremény foka felé evező pártunk rekonstrukczionális erővel dörgi a
                  problematikus amphibiumokat protegáló rendszer korifeusainak fülébe: Non plus ultra!... Komróczy Gáspár.« - No, ezt tudom
                  megértik, mi? - végzé önmagát is felrázva czikkével a kerevetről.</p>
					<p>- Non plus ultra! ismétlé a hizelgő visszhang alázattal Komróczy úr pedig fel-alá
                  járt, fujva a füstöt, és tünődve:</p>
					<p>- A kormány megrémítve, s a Komróczy név a jövő többségének zászlaja.. Ma nép
                  barátja, holnap pártvezér, holnapután miniszt...</p>
					<p>- Majd holnapután, kis kedden!.. morgá az édes Sivárszky. S a hang megütötte
                  Komróczy úr fülét.</p>
					<p>- Mit motyog, titkár barátom?</p>
					<p>- Ah, pardon! - hogy akkor majd alázatos magántitkárát is elő méltóztat léptetni
                  excellencziád államtitkárává...</p>
					<p>- Excellencziád, - ah! Nem, el van ütve! Mily bizalmassággal mer mindig szavamba
                  fecsegni, alantas férfiú? Olvassa föl az egészet. Tanul belőle.</p>
					<p>Ezzel visszadőlt a pamlagra, hogy nyugodtan gyönyörködjék művében.</p>
					<p>Sivárszky pedig más összehajtott papirost huzott elő oldalzsebéből, egy
                  oldal-kaczintást vetett a babérain heverőre és kezdé gyorsan olvasni.</p>
					<p>- Aláirva: Komróczy Gáspár.</p>
					<p>»Nagyméltóságú Miniszter Ur!</p>
					<p>Kegyelmes Uram és Barátom! - ha megengedni méltóztatol.</p>
					<p>A tiszteletteljes barátság mellett indokolt bizalommal is fordulok hozzád,
                  hogy...«</p>
					<p>- Sivárszky úr, megőrült? Az én czikkemet olvassa? - pattant fel Komróczy úr
                  tarantella-csipést érezve.</p>
					<p>- Oh, igen uram, ez nagysád czikke. Hiszen alá is van irva. Nem is alantas
                  rabszolgájának diktálva, hanem saját kéziratában.</p>
					<p>- Nem igaz. Hamisítvány!</p>
					<p>- Sajátságos! Legott ráismer a folytatásból, felelt legédesebb hangján Sivárszky,
                  s tovább olvasta, de egész felületesen, hadarva: »A tiszteletteljes barátság
                  mellett, - s a többi, - mint a ki személyes rokonszenvemnek - hiszen együtt
                  iskoláztunk, - azon áldozatot hoztam, hogy melletted, Kegyelmes Barátom, a buzási
                  kerületben kéz alatt elszántan közreműködtem, - méltóztassál ez elvi áldozatért is
                  eszközölni, hogy a tar-zádorvári főispáni széket, mely most üres, elnyerhessem,
                  hisz meggyőződéseim mindig azok, a miket Exczellencziád akar megvalósítni, s
                  támogatásul szolgáland lapom is, ismét áldozatommal bár. Mig személyesen is
                  hódolhatok, légy kegyes legmagasabb tudomásul venni jelen, egészen bizalmas baráti
                     kérelmett«, - sajátszerű! az a »kérelmett« megint két
                     té-vel van irva! - »kinek kifejtendő főispáni erélyében,
                  azt hiszem, megbizhatol, hűséggel hódoló barátod és alázatos szolgád -
                  kis-komróczi stb. Komróczy Gáspár.«</p>
					<p>Komróczy úr szakálláról fekete gyöngyök verítékeztek alá. Egészen összement.
                  Bénultan, kimerülten kérdezé:</p>
					<p>- Hol vette?</p>
					<p>- Ah? Sajátságos! Magunk is voltunk fogalmazók, véletlenül épp ott...</p>
					<p>Komróczy úr még egyszer összeszedte magát:</p>
					<p>- Vakmerő! S ön eltüntette...</p>
					<p>- Kérem! Papirkosárba vándorolt, - csak onnan...</p>
					<p>- Elkaparította! Ezért hagyatták ott hivatalát!</p>
					<p>- Én azért köszöntem le, mert meggyőződésemet nem akartam feláldozni. Most itt
                  vagyunk mindketten, szolgálatjára.</p>
					<p>- Nem adja vissza?</p>
					<p>- Oh, nem!</p>
					<p>- Parancsolom!</p>
					<p>- Hát parancsoljon!</p>
					<p>- De édes barátom, a levelemet kérem!</p>
					<p>- Levelét? Hiszen hamisítvány!</p>
					<p>- Megcsipett a czudar! - tört ki rekedten Komróczy úr. Adja ide! Hé, szolgák!</p>
					<p>Neki rohant Sivárszkynak, ki ellenállt. De aztán megragadta nyakánál fogva, és
                  tönkretette szép nyakkendőjét, s ezzel lefegyverezte a titkárt, kit utolsó
                  erőfeszítéssel a pamlagra is gyürt.</p>
					<p>- Hát erővel? - szólt még most is mosolyogva Sivárszky. Tessék!</p>
					<p>Elengedte az iratot. Komróczy úr diadallal ragadta el.</p>
					<p>- Hah! Itt van! Itt van!</p>
					<p>Belenézett, s másodszori megsemmisüléssel nyögé, összetépve a papirt:</p>
					<p>- Nem az én kézirásom...</p>
					<p>- Nem ám, nyugtatá meg Sivárszky, nyakkendője csokrát igazgatva. Otthon van az
                  eredeti!...</p>
				</div>
				<div type="chapter">
					<head>IV.</head>
					<p>Szerepet cseréltek. A titkár parancsolt, az úr engedelmeskedett. Sivárszky lett az
                  úr, Komróczy úr a szolga.</p>
					<p>- Uram, - esengett Komróczy úr, - csak nem hozza nyilvánosságra?</p>
					<p>- Mit! felelt Sivárszky kegyteljesen csupa mosolylyal, kiszolgáltatni az
                  ellenségnek az engesztelhetetlen népvezért e jelszóval: »Elvszilárdság, vagy
                  halál!« Nevetséges! De tudja mit? Én is elnyomott nép vagyok, s titkári javadalmam
                  nem elég népfenségem kifejtésére. Nagyságos néptribun, oh kétszerezd meg
                  fizetésemet! Jó lesz?</p>
					<p>Komróczy úr már e hallatlan kihivás gúnyjának sem érezte fulánkját. Csak
                  eltompultan nyöszörgé:</p>
					<p>- Jó... csak adja ide az eredetit!</p>
					<p>- De minek? Sajátszerü! Lehet-e biztosabb helyen, mint a titkárnál? Jó záros
                  fiókban. Ne féljen, hogy terheljem mérlegét, - kezdé emelkedett hangnemből, - nem!
                  Mert ön szives lesz pártjánál fölhasználni befolyását, hogy egy kis biztos
                  kerülettel megkináljanak. Ez közös érdekünk, közügy. Remélhetek?</p>
					<p>- Hisz tudja, hogy magamnak sincs. Künn maradtam...</p>
					<p>- Gyerekség! Népszerüséget kell csinálni idejekorán.</p>
					<p>- Csinálok is, de fölfelé! mormogá Komróczy úr magában, a »népszerűség« szóra
                  eszmélvén először.</p>
					<p>- Haboznánk? enyelgett Sivárszky.</p>
					<p>- Oh, világért se, kérem!</p>
					<p>- Tehát az értelemben kegyeskedik eljárni?</p>
					<p>- Szolgálatára.</p>
					<p>- Kedves. Meg vagyok elégedve. Kérek egy kis tüzet.</p>
					<p>- Oh, kérem! - sietett szolgálni Komróczy úr, hozzá gondolván: »Hogy az ördögök
                  fütsenek alád!« S visszanyervén ruganyosságát, gunyos túludvariassággal kérdé, míg
                  a tüzet tartotta: Szolgálhatok talán szivarral is?</p>
					<p>- Megható méltánylás. De azt hiszi, nem vagyok szerény? A czikket legyen kegyes
                  aláirni, hogy mehessen.</p>
					<p>- Mást nem? Bizhatom barátságában?</p>
					<p>- Elvtársában, titkárában, leendő képviselőtársában? Mint fiában! Igen, fia! Óh,
                  mi sajátságos e szó, s hogy megindít! - s itt úgy elérzékenyült a hű Sivárszky,
                  hogy meg akarta csókolni Komróczy urat, de legott visszasülyedt alárendeltsége
                  tudatába, szemérmesen sóhajtván: Óh nem, nem, az nem szabad!</p>
					<p>Maga Komróczy ur is igyekezett elhárítani e meleg rokonszenv-kitörést:</p>
					<p>- Nagyon hizelgő. Méltóztasson, - tevé hozzá, alákanyarítva s így adoptálva a
                  gyorsirott czikket, mialatt Sivárszky csöngetett s az inas belépett.</p>
					<p>- Igy, - szólt Sivárszky az inashoz, s az iratot boritékba téve, megczimezve
                  átadta neki: A »Hajthatlan lapok«-hoz. Sürgős!</p>
					<p>Az inas elment, és Sivárszky az asztalra ült, onnan lóbázta a lábát, s
                  megveregette Komróczy ur vállát.</p>
					<p>- S most szóljunk mint barátok. Hisz rokonszenvem oly sajátszerü az ön tisztelt
                  családja iránt. Ah, Malvin kisasszony! Ah, mily boldogság ily égi lény atyjának
                  lenni.... vagy csak férjének is!..</p>
					<p>Komróczy ur elképedt.</p>
					<p>- Ah! Tetszik önnek?</p>
					<p>- Tetszik? Nevetség. Ez a szó semmi.</p>
					<p>- Nagyon hizelgő, jövendőbelijének is nagyon hizelgő... Tehát adja át levelemet,
                  barátom.</p>
					<p>- A Viktor? - vette föl a maga tárgyát Sivárszky. Egy Cunctator Fabius.
                  Hamletizál: »Venni vagy nem venni.« Én?... Ah, ha jól sejtem, miért rendelte
                  imént, hogy keressek méltóbb tárgyat, mint Celesztin!... Szót fogadok. De hiába
                  volna szive megtiltani, hogy Malvin kisasszonyt ne imádjam!</p>
					<p>- A levél...</p>
					<p>- Pszt! Szót se róla! Szent titok! Becsületemre van bizva őrzése. Boldog papa,
                  meglássa, mennyire fogom én vinni önt!</p>
				</div>
				<div type="chapter">
					<head>V.</head>
					<p>- Még munkaközt? - kérdé Komróczyné már türelmetlenül lépve be, s vele Celesztin
                  és Malvin, teljes estély-öltözékben.</p>
					<p>- Mint Róma hölgyei Coriolan előtt! - tette a szépet Sivárszky ur, mert a nem
                  tudjuk quo jure Coriolán az agynyomástól még nem tudta, mint fogadja a nőket.</p>
					<p>- Pih! a titkár füstjétől nem lát az ember! - felelt a bókra Komróczyné. Nézze meg
                  az...</p>
					<p>- Kedves Judith, nem ő, én! - vette magára Komróczy ur.</p>
					<p>- Te? Hisz még most is keze közt a szivar.</p>
					<p>- Én kértem, legyen szives rágyujtani énhelyettem, mert én nem érkezem! -
                  magyarázta ki az önkéntes bünbak.</p>
					<p>- Gáspár, ez nem növeli tekintélyed, légy bármily demokrata ur!</p>
					<p>- Bocsánat! - fuvallá a titkár Malvin felé, eltüntetve a szivarcsutakot. Ha ily
                  angyal kivánja, a pokol kürtője is megszünik füstölögni.</p>
					<p>- Mit sem kivánunk! - felelt Malvin s még hátrább vonult Celesztinhez.</p>
					<p>A mama pedig kurtán végzé:</p>
					<p>- Csak végezze dolgát.</p>
					<p>Az epizódból már elég volt, s Malvin, hogy felviditsa atyja lehangoltságát, eléje
                  állt s a legüdébb kaczérsággal mutatta be magát:</p>
					<p>- Papa, szép leszek?</p>
					<p>- Angyal! szépen mondja Sivárszky ur: angyal!</p>
					<p>- Angyal, angyal! - ismétlé Sivárszky.</p>
					<p>- Nincs itt elbujva? kérdé Malvin, meghajolva s ugy kukucskálva asztal alá,
                  butorok közé.</p>
					<p>- Ki? kérdé Komróczy ur a legszórakozottabban.</p>
					<p>- Ki? ismétlé Sivárszky szerénykedve, tolakodó bizalmassággal.</p>
					<p>- Ő! felelé Malvin nyomatékkal Komróczy urnak.</p>
					<p>- Ő? kérdé Komróczy ur bamba mosolylyal.</p>
					<p>- Én? ismétlé Sivárszky tréfás hangsulylyal enyhitve szemtelenségét.</p>
					<p>- Ki-i-i? dörgé a mama a titkár orra alá.</p>
					<p>- Viktor! magyarázá meg Malvin Komróczy urnak.</p>
					<p>- Gondolta: minek siessen, ha ugy is várják! - gonoszkodott Sivárszky, mire Malvin
                  bosszusan, mégis alig őrizhetve meg komolyságát, csak egy »Uram«-mal felelt s
                  aztán önkénytelen mondá:</p>
					<p>- Ah, s várni oly nehéz!</p>
					<p>Celesztint mindez alig látszott érinteni. Mintha aludnék, talán álmok nélkül. Csak
                  most rázta föl magát, most is csak ötletszerüleg szólt, nem is gondolva oda:</p>
					<p>- Idődet nem használhatnád jobban, mint ha addig megirod a munkát a
                  Bazár-lapoknak.</p>
					<p>- Az igaz! szólt gépiesen Komróczy ur.</p>
					<p>- Tudok is én szellemesen csevegni! duzzogott Malvin.</p>
					<p>- Gondold, hogy Viktorral vagy, biztatá Celesztin egész bensőséggel. Vele
                  társalogsz, vele foglalkozol, s a mit neki mondanál el: ird meg. Az bizonynyal
                  szép lesz.</p>
					<p>- De nem költemény, nénikém.</p>
					<p>- Annál szebb, mert való.</p>
					<p>- Ah, de Viktornak se nagy örömet okoz csodálni működésem!</p>
					<p>- El leszünk mi ragadtatva! vágott közbe már megint
                  Sivárszky. De köztünk, fájdalom, unja magát!</p>
					<p>Komróczyné már rég elszörnyedt rajta s meg nem foghatta, hogy a titkár fölnyitotta
                  a szemét.</p>
					<p>- »Köztünk«? Sivárszky ur, mi önnek nem vagyunk »köztünk«, se ön nem »köztünk«
                  nekünk!</p>
					<p>- Kedves neheztelés, Komróczy ur! - appellált Sivárszky a kellő fórumhoz, mely is,
                  tudva szerepét, csititni kezdő az urnőt.</p>
					<p>- De édesem, hisz én a kaszt-különbségek, kinai falak ledöntéséért harczolok! Nem,
                  Sivárszkym, az ön jeles társaságában unná magát leányom? - s odasugta leányának:
                  Légy kedélyesebb, mondd, hogy nem unod!</p>
					<p>Malvin atyjára nézett. E szavak és az arcz meghökkenték. Még atyja nem bánt ily
                  kitüntetőleg ez urral, a kit a háznál senki nem szenvedhetett.</p>
					<p>- Atyám kivánja? rebegé s tétovázva folytatá, de földerülve: Unnám? Hiszen Viktor
                  itt lesz. Tánczolunk is.</p>
					<p>- Ah! - sohajtá Sivárszky. - S szabad az első négyest kérnem?</p>
					<p>- Helyes, fiatalság mulasson! - rohant segitségére Komróczy ur.</p>
					<p>- Már az első négyes Viktoré! - szabadkozék a nők megütközése mellett Malvin.</p>
					<p>- A második hát!</p>
					<p>- A deklarácziós?! - förmedt el Komróczyné. Titkár, ha
                  tánczos kedvében van, járjon el egy szép magyar szólót. Valaha ugy is híres
                  tánczmester volt. No nézze meg az...</p>
					<p>- Ember! - vágott közbe a legkihivóbb gunynyal a titkár.</p>
					<p>- Arczátlan ember! - tört ki Komróczyné.</p>
					<p>- Nagyon kedves! Uram, - fordult Sivárszky kellemteljesen Komróczy urhoz - ő
                  nagysága enyelegni kegyeskedik...</p>
					<p>- Ej, asszonyom, - fordult nejéhez szigorral Komróczy ur, - legyünk hálásak titkár
                  ur buzgalmáért. Mint a népjogok védője is kivánom, hogy - fiunk gyanánt bánjanak
                  vele!</p>
					<p>- Fiunk?</p>
					<p>- Leányom, - folytatá Komróczy ur másik irányban is, - fenkölt szellemedhez
                  fordulok, mert te felfogod atyád magasztos elveit. Hiszen az egész második négyes
                  tréfa. Egy táncz, és vége. Nem röviditsz meg vele senkit, ha tán Sivárszky urhoz
                  előzékeny vagy, mint - mint egy rokonhoz, egy családtaghoz, unokabátyádhoz...</p>
					<p>- Családtag! - ragadta meg az igét Komróczyné, ingerültségében távozni készülve.
                  Gáspár, - sugá elfojtott hangon - nem tudom, hol termett e dísz-családtagunk, de
                  ha igy sziveden fekszik, tánczolj te vele!</p>
					<p>Az ajtóban pedig már igy gondolkodott.</p>
					<p>- Meglátom, tánczol-e vele? mert akkor lesz táncz!</p>
					<p>Majd hirtelen visszafordult.</p>
					<p>- Majd elfeledtem. Varjuváryné irt. Pár nap mulva itt lesz
                  a bazárra.</p>
					<p>E rövid hirt Komróczy ur, bár nem volt különösebben lelkesitő, mint »lucidum
                  intervallumot« üdvözölte neje haragrohama közt.</p>
					<p>- Nagyon emelni fogja ünnepélyünk diszét! - mondá kesernyésen.</p>
					<p>Hanem Sivárszky forró szivébe hideg zuhanyként hullott ez a név. Lélekzete és
                  szeme fennakadt. Alig birta elgondolni:</p>
					<p>- Hah! elhagyott Ariadném... Szépen vagyunk, ha nyakamba ugrik...</p>
					<p>- Hiszen kedves rokon ő is, - végzé Komróczyné. Persze már idősecske, de tehet ő
                  róla? Nézze meg az ember!</p>
					<p>A háziasszony kiment, még egy szuró pillantást vetve a két jó barát felé. Ezek
                  mindketten furcsán érezték magukat. A titkár még az első meglepetés zavarában volt
                  s nagyon kikivánkozott. Össze kellett magát szednie. Össze is szedte.</p>
					<p>- Pokolba hogy éppen most kerül elő! Eh, előre gőzerővel!.. Pártfogását köszönöm,
                  - szólt pártfogói hangon Komróczy urhoz. Én magas érdekeiben hasonló buzgalommal
                  fáradozom. Viszontlátásra, a négyesre! - fordult a hölgyek felé teljes
                  grácziával.</p>
					<p>- Meglesz, - felelt helyettük Komróczy ur homlokát törülgetve. S még egy
                  kisérletet tőn, a kétségbeesés makacsságával, a titkár fülébe sugva, mig az ajtóig
                  kisérte:</p>
					<p>- Adja ide hát a levelet...</p>
					<p>- El van temetve már. Titkára titka!</p>
					<p>S a titkár nyájasan visszapillantva, kecsesen kifordult.</p>
				</div>
				<div type="chapter">
					<head>VI.</head>
					<p>- Kiállhatatlan ember! - fakadt ki Malvin. S miatta felboszantsam Viktort?
                  Nem.</p>
					<p>- Mondd Viktornak, tévedésből tánczolsz vele, - véletlen...</p>
					<p>- Ah! S kedves Celesztin, te mit mondasz?</p>
					<p>- Mit? - visszhangzá Celesztin szokott elmerültségéből fölrezzenve. Szeret
                  Viktor?</p>
					<p>- Kedves Celesztin, ugy hiszem...</p>
					<p>- Ugy még jobban fog szeretni, ha ezt mással tánczolod.</p>
					<p>- Látod! kiáltá hálásan Komróczy ur.</p>
					<p>Malvin csak elbámult.</p>
					<p>- Nos, mert a következőt megint ő vele tánczolod.</p>
					<p>Ezt már kezdte érteni Malvin. Komróczy ur pedig brávózott az ötletre.</p>
					<p>- Atyám még parancsol velem? kérdé Malvin távozni készülve.</p>
					<p>- Nem. - igen; - igaz. Eh, tánczolj e barázdabillegetővel. No jer, csókolj meg, ez
                  legyen jutalmad. Ne vedd komolyan, a mi csak tréfaság. Ugy-e, Celesztin?</p>
					<p>Celesztin nem figyelt oda, Malvin magában sóhajtott: Ah, látom én, hogy többnek
                  kell annak lennie!</p>
					<p>- Igérd meg tehát.</p>
					<p>- Légy nyugodt, atyám.</p>
					<p>- Milyet sóhajtottál!.. De mit tegyek! (sóhajtá Komróczy ur is magában). Látod,
                  milyen jó kedvü vagyok én is. Légy vig. Tánczolsz vele, hiszen ez mulatság.
                  Tánczold vele az első, második négyest, valamennyit, ha kivánja, mig ki nem
                  ugrálnak csontjai helyükből. Egész éjjel vele tánczolsz, ugy-e bár? A kedvemért, a
                  négyest, a keringőt, csárdást, mazurkát, dreischrittet, cotillont - ah, a
                  cotillon! - hopszpolkát, egy, kettő hopsz! - egy, kettő, hopsz! Pompásan mulatunk!
                  Tánczold agyon! Egy, kettő, hopsz!</p>
					<p>És Komróczy ur kitánczolt, levegőre. Malvin megijedt s megzavarodott. Atyja, ez a
                  nagy ember nem pongyolában, hanem csörgősipkában mutatta be magát. Minő tréfa
                  ez!</p>
					<p>- Erőltetett jó kedve még leverőbb. Ah, mit tegyek, ha atyám kivánja?</p>
					<p>Celesztin is jól látta mindezt, de most nem törődött vele. A leány kérdésére
                  felelt, szép, naiv szemeibe nézve szép, okos szemeivel:</p>
					<p>- Szivecském, szeress te kevésbbé, mint téged szeretnek. Hogy jobban szeressenek.
                  És ne féld megtagadni az imádótól a mit kér, ha meghal is. Ugy sem hal meg, te
                  fogsz meghalni!.. Ah, bocsáss meg, hisz csak egy kis tánczról van szó... De mit!
                  hogy csak Viktor karján lejts exclusive: ily önzéshez legőrültebb szerelemnek
                  sincs joga.</p>
					<p>- Celesztin, s te megtagadnád-e annak kérését, a kit szeretsz?</p>
					<p>Celesztin megrezzent. Az álmatag szemek egyszerre lehunytak, a hosszu sötét pillák
                  ernyője lezárult a hóarczok felett. S mikor ismét fölvetette, titkos láz tüzelt a
                  fölébredt szemekből.</p>
					<p>- Megtagadni?... Én?... S miért kérdheted azt tőlem?... Talán nem, nem tagadnám
                  meg. De ehhez az kellene, hogy szeressek. Haha! És szerethetek-e én? - de ezt te
                  tudhatod, bár tudnod se kellene, gyermek!... Nem is szerettem soha, soha!</p>
					<p>Keble az indulattól lázadozott. Malvin csak kerekre nyitotta szemeit, s nézett
                  Celesztinre. A közben megfogta kezét, a pamlaghoz vonta, leült s maga mellé
                  ültetve őt is, keblére hajolt.</p>
					<p>- Celesztinem, s engem se szeretsz?</p>
					<p>- Oh, oh! Téged? Te édes, édes gyermek.</p>
					<p>S mint gyermekét az anya, ugy csókolta össze.</p>
					<p>- Nos, ha szeretsz, nem tagadod meg kérésemet. Te szenvedsz, mint én, de te
                  boldogtalanabb vagy...</p>
					<p>- Oh, nem, nem!</p>
					<p>- Oh, igen, igen! De boldognak kell lenned, oly boldognak, a mily jó vagy, oly
                  szeretettnek, a mily szép vagy. Mondd, mondd meg, miért maradtál ily meghalva a
                  világnak, miért gyülölöd a világot, nem szereted magadat sem, miért szenvedsz
                  titkon szüntelen! Mondd, mi történt veled?</p>
					<p>- Semmi! kiáltott Celesztin, oly hirtelen, mint egy bünös, a ki tagad. De a másik
                  pillanatban már oly benső megadással, mint egy méltatlanul szenvedő, a ki lemond
                  arról, hogy bosszut álljanak érte, ismétlé halk sóhajjal: Semmi!...</p>
					<p>Aztán helyreállt az egyensuly a határtalan hullámzásu női lélekben, s növekvő
                  hévvel bár, mégis keservtől edzett erővel, kezébe véve Malvin kezét, beszélt hozzá
                  komolyan, nyugodtan, mint barátnőjéhez a barátnő:</p>
					<p>- Malvinom, nem rólam van szó. Nem miattam, szerelmesed miatt aggódol. Önzetlenül
                  szeret, azt hiszed? Férjed lesz? Hasonló, mint nekem is volt, ki csak önmagát
                  imádta, - és mind igy tesz! - ámitás minden igérete; a pazar fény és jólét, a
                  mivel elhalmozott a rövid időn, mig élt, csak a rabnőnek dobott bér, hogy
                  szolgáljam irigy birvágyát és hiu tetszelgését, nem szerelmét, s fényelegjen
                  velem is, mint egyéb kincseivel, ki lehettem ápolónője, de nem neje! Oh, mig élt,
                  gyémántokban fürösztött, meg nem bántott, nem volt gyöngédtelen soha, és arczul
                  ütött holtan végrendelkezésével. Megfosztá szivemet azon szabadságától, hogy
                  érezhessen, doboghasson emberileg, - ha rabszolgatartója már nincs is meg, - hogy
                  szenvedhessen vagy üdvözölhessen egy eltöltő érzés által, mint más nő. A holt
                  lezárta maga mellé koporsójába szivemet élve. Nem ámitás volt-e ugy egész hitvesi
                  ragaszkodása éltében, nem nyomora képmutatás?... De nem részletezem; te talán nem
                  tudtad, - annál jobb lelked összhangjára, de jól tudja volt férjem öcscse, atyád!
                  Ah, és én is tudom, mit jelent, mikor ide hivtak, de te, te ne keresd. Jó. Én
                  eltemettem magamat, gyászban remetéskedtem, férjem gyászoltam! Nem igaz, saját
                  megölt szivemet. S talán volt idő, hogy én szerethettem volna büszkén, boldogan:
                  de a halott kéz visszatartott tiz év előtt, s most már késő. Mert ha szerettem
                  volna is egy férfit, halálosan: nem lehettem volna övé ama kérlelhetlen rideg árny
                  miatt, mely gunyos kaczajjal kisért árnyékom gyanánt... És ez ok miatt is meg
                  kelle tanulnom azt, hogy ne higyjek férfinak, ne higyjek a szerelemnek, a
                  viszontszerelemnek meg épen ne, - nincs sem ez, sem az, sem amaz! Csak csalás vagy
                  öncsalás, egy percz mámora, annál keserübb kijózanodással; és ha szivét,
                  becsületét ajánlja föl a szerető: ne hidd, csak a tiedet akarja ellopni. Nem
                  hiszed? kisértsd meg szerelmeseddel, ki még ifju és romlatlan, meg fogod látni.
                  Csak komolyan ne, - szivedre ne vedd, Malvin! Jaj a nőnek, a ki nem könnyelmü!</p>
					<p>A leány megigézve figyelt, mégis alig érté meg az asszonyt. A kedélynek is meg van
                  az a bimbókora, midőn még nem kell védeni: természettől zárkózott az minden idegen
                  behatás előtt, s a szenvedély még képtelen átjárni. Celesztin lényének pedig
                  minden paránya izzani látszott az átczikázó harag és bosszutól. S annál hóditóbb
                  volt, minél félelmesebb. De bár megragadta Malvin kezét: ez a selyem kezecske
                  rossz villamvezető volt.</p>
					<p>Celesztin fölvetette fejét, s már derültebb bölcselemmel folytatá, melyre a nőt a
                  szenvedések iskolája tanitja, mig szép, fiatal és imádásra számithat.</p>
					<p>- Kedves szépem, én megokosodtam, mert sokat elmélkedtem... Volt időm rá, de most
                  már itt vagyok a társas élet zajgásában. Ejh, elvégre élni
                  akarok, ehhez csak van jogom! És ragyogni! Ehhez van képességem. Csak szeretni
                  nem! Miért maradtam volna férjem özvegye? Be kellett állni a fordulatnak, - nő
                  vagyok! S a milyen a nő, olyan a férfi. A változatosság és változékonyság
                  végzetünk. Tégy te is, a mint akarsz, csak ha már szeretsz, ne szeress
                  nagyon...</p>
					<p>- De az lehetetlen! az lehetetlen! - védekezett a leányka.</p>
					<p>- Oh, fájdalom - lehetséges! Csupán akarat kell hozzá. Ne a tüzet keressük, hanem
                  a fényt. S melegedhetünk, de meg ne égjünk. Lásd, édesem, itt a nyilvános alkalom,
                  az ünnepély neked is, hogy ünnepeltesd magad. És ne aggaszszon, hogy szereplésed,
                  no és az a gyermekes táncz! - nem fog Viktornak - bocsánat! - Szerémynek tetszeni;
                  sőt még jobban meghóditod ezzel. Mert, ismétlem, a hóditás titka az, hogy meg ne
                  hódoljunk, soha!</p>
					<p>- Ez nagyon is egyszerü igazság lehet, - felelt okoskodva Malvin, s aztán ő tett
                  egy veszélyes kérdést, minőt gyermekek szoktak egész meggondolatlan
                  ártatlansággal:</p>
					<p>- De, kedves Celesztin, te mért hódoltál mégis öreg férjednek, kit nem is
                  szerettél? Mert gazdag volt? S aztán sem hagytad el nevét, bár hódolni nem tudsz?
                  És oka az lehetne? Érdek miatt s nem érzelemből? Oh, hát lehetséges ez? Nem
                  rágalom ez? Oh, nem képzelhetem!</p>
					<p>Celesztin mint a nyillal átütött szarvas ugrott fel. Düh és szenvedés vésztüzei
                  gyultak ki kergetőzve arczán. De öntudatos művésznő volt: nyomban mérsékelte
                  magát, Malvinnak megrettenni sem maradt ideje.</p>
					<p>- Haha! kaczagott Celesztin, meghazudtolva csodás szemeit, melyeket köny futott
                  el. Csak rágalom! Légy nyugodt, édesem! El fogom hagyni azt a
                     nevet!
               </p>
					<p>Malvin is fölkelt, zavart volt; nem tudta, bocsánatot kérjen-e? Saját helyzete is
                  lesujtá. De Celesztin a légnél könnyebb hangon kérdé, hogy másra terelje a
                  szót:</p>
					<p>- Nos, beszéljünk fontosabb ügyünkről, kis George Sand-om. Készül a bazárlap, az
                  ünnepi szám?</p>
					<p>Malvin folyvást zavartan, idegességgel felelt.</p>
					<p>- Ah, nem megy az a szellemesség! »Nagyon küzd a forma a tartalommal«, mint
                  Szegfüszeghy mondta.</p>
					<p>- Más küzdelmet veszek észre én! - gondolá Celesztin. Mi készül itt? Felbontják a
                  viszonyt? S oka a titkár? Vagy Szerémy Viktor! - egészité ki fölvillanó örömmel.
                  Ha ugy volna! Ah, ez is csak férfi, tehát csapodár, - mint a nő. De én el akarom
                  dobni a nevet, melyet most viselek s mely miatt becsmérelnek éppen azok, a kik
                  szintén ezt viselik... Hátha e nevet tenném magamévá?</p>
					<p>Szemeit ismét lehunyta, mint a ki befelé forditja tekintetét, s ugy ment mint egy
                  alvajáró. Egy érintés rezzenté föl. Malvin ölelte át félve, bocsánatkérésül.
                  Celesztin szive szinte megindult.</p>
					<p>- Ej, virágom, mályvácskám, - szólt enyelegve, csókolgatva, - légy vidám, mint az
                  est csillaga. Ragyognod kell a társaság fölött.</p>
					<p>Malvin összecsókolta arczát, össze - szerelmes leányok szokásaként - kezét:</p>
					<p>- Köszönöm! Milyen jó vagy, kis nénikém!</p>
					<p>- Hozzád mindig jó! - felelt Celesztin, de már jéghidegséggel. »Nénike«. Ez a szó
                  démonná tette a bájoló asszonyt.</p>
					<p>- Nénike? mondá magában, mig az irószobából kiléptek. Tehát naptárom e leány, hogy
                  mindig időmre emlékeztet? Tükröm mást mutat - és Viktor is, ha szemébe nézek!</p>
					<p>Az asszony, ki előbb anyja, barátnője volt a leánynak, most ez egy szó miatt az ő
                  egyedül veszélyes ellensége lett, - vetélytársnője.</p>
				</div>
				<div type="chapter">
					<head>VII.</head>
					<p>Malvin egyedül maradt. Celesztin keserü tanitása oly leverőleg hatott rá, mint egy
                  Budhista-káté az európai emberre. Hozzá még az apa különös kivánata és szinte
                  szánalmasan ideges vidámsága.</p>
					<p>- Ah, - sóhajtá, mily szivszorongva nézek Viktor elé!</p>
					<p>- Im, Romeo és Julia! - jelenté e perczben Napoleon, - Szerémyt vezetve be
                  karján.</p>
					<p>- Viktor! kiáltá Julia örömmel s eléjök rohant.</p>
					<p>- Malvin! viszonzá Romeo, szintén örömmel, a mit azonban legott le is küzdött, s
                  előhaladásában hirtelen megállt.</p>
					<p>Kabátjába egy sötét pensée volt tüzve, szerényen lappangva a fekete alapon s belé
                  olvadva. Egy közös »gondolat« kedves virágaikból, Viktor bokrétájából. S ő nyilt
                  tekintetü, emelt homloku ifjú volt, magatartásában azon komolysággal, mely a
                  nősülő fiatalok sajátja s oly jól áll virulásukhoz.</p>
					<p>Viktor elvégezte az egyetemet, a huszároknál hadnagyi csillagot kapott, a mi
                  földes urfiaink szokásaként, kikből aztán nem lesz se jogász, se katona, hanem
                  megházasodva, szépen hazamennek gazdának. Még jó, a kinek van miben gazdálkodni,
                  mint Viktornak. De gentrynknek bizonyos családi sentimentalismusa teng túl e
                  szenvedélyes visszavágyásban az ősi fészekbe. Ez a legszükebb hazaszeretet szinte
                  betegség. Mikor a tanulóból már ügyvéd lett, a katona felvitte kapitányságig:
                  akkor törik meg egyszerre szépen indult pályájokat, s fényes igények és remények
                  társaságában hétszilvafáikhoz térnek gazdálkodni, azaz a szegénységet szaporitni,
                  s csalódni. De Szerémy gondolkozó volt, bár nagyobb birtoku, és nemes józansággal
                  az előkelő feltünéskerülésnek és rendszeres munkának barátja bármely téren is.</p>
					<p>Viktor egész lényén az a romlatlan tisztaság ragyogott, mely eltörülhetlen
                  nemeslevele a jó családi eredetnek, jó nevelésnek, s egy jó anyának. Viktor Malvin
                  szerelmét is anyjának köszönheté: a két anya volt egymás barátnéja, Komróczy ur
                  iránt való minden nagyobb lelkesedés nélkül.</p>
					<p>S az ifju ember délczeg és könnyed alkatu volt, finom metszetü arczczal,
                  életteljes szemekkel, miket érzés és értelem tett fénylőkké, de a gondolat az
                  elhatározás erélyét tette még hozzá, s nem a fénytelen lemondást. Az a kis,
                  szintén jól nevelt barna bajusz kelet népére vallott, melynek kedélyében mindig
                  marad valami ifjui épség s nem is veszi be organizmusába az idegbajt és halvány
                  mélakórt egészség helyett, mint nyugat és észak fiai.</p>
					<p>De ha Viktort, mint Rómeót, bemutatta Napoleon: mutassuk be Napoleont is.</p>
					<p>Napoleon - kőhöz legyen mérve! - ugy nézett ki, mint Malvin. Hanem - vagy épp
                  azért - annál csunyább volt férfinak, minél szebb Malvin nőnek. A hasonlat köztük
                  oly nagy, hogy még a vonások arányai is ugyanazok. A vásott fiucskák szoktak a
                  legékesebb női arczképeknek, a könyvben, lapban, falragaszokon, lopva bajuszt
                  festeni orruk alá: azzal aztán a legistenibb Flóra, Amazon, Cythére, Clythia és
                  Juno tönkre van téve. Szeretnők a kép eredeti szépségét helyreállitani, s
                  gyönyörködni benne: de a miatt a pár fekete vonás miatt lehetetlen, csak
                  boszankodunk a se férfi, se nőábrázaton.</p>
					<p>Ilyetén csinos torzképe volt a szép Malvinnak bátyja, Napoleon. Termete, nagysága,
                  mint arczvonalainak mérete, nőies kicsinységü, orra például - mely alá azt a
                  fatális bajuszkát festette az öreg természet gyermekes szeszélye, ugy nézve ki a
                  szintelen alapon, mint mikor a hirtelen szivott tajtékpipa kap bajuszt, - Napoleon
                  orra mig igéző arányosságu volt Malvinnak, s kecses hajlásával, gyönge rózsaszin
                  czimpájával a legkedvesebb tolakodó s egyedül méltó a Malvin ajkainak szánt
                  csókból a tizedet kisarczolni, vagy az édes ajkakkal együtt osztozni: addig Malvin
                  e hasonlithatatlan orrocskája Napoleonnak határozottan kurta volt, egy férfinak
                  nem férfias, a minthogy az egész jelentéktelen Napoleon alul maradt ezen a
                  katonamértéken. S természete, habár agyveleje kiadta a kellő sulyt, szintén
                  elrontott női természet volt; berzenkedő, bőbeszédü, tudálékos, kotnyeles és a
                  legkiállhatatlanabb fontoskodó.</p>
					<p>- Ily késlekedve? tevé a kedves szemrehányást Malvin, kezét nyujtva Viktornak.
                  Előhirnökül már megjött virága, de el is hervad, mire küldője megérkezik...</p>
					<p>Viktor boldog volt, hogy láthatja a lányt. De egyuttal eszébe jutott -
                  boldogtalansága is: azok az okok, a melyek közéjök állnak, ellenök készülnek. S
                  egy kis csipősségre rándult szája szöglete, a mint mondá:</p>
					<p>- Féltem, szent igaz, hogy megjelenésem háborgatni találja.</p>
					<p>- Háborgat? kérdé megütközve Malvin. És miben?</p>
					<p>- A legdicsőbb női kötelmek teljesitésében.</p>
					<p>- Mi lehet az, ha nem, hogy önre várjak?</p>
					<p>- De talán hivatalos órája alatt jövök, s Malvinom helyett - bocsánat - a
                  jótékonyság, az irodalom bajnoknőjét lesz szerencsém üdvözölni...</p>
					<p>- Oh, Viktor! Hiszen csak ugy ragadtam tollat... csak mert Celesztin unszolt.</p>
					<p>- S nem az a nagyszerü ünnep foglalja el önt is, a mit hölgyeink rendeznek, hogy a
                  nagy világgal övéik rovására jótékonykodjanak?</p>
					<p>- Ismét guny!</p>
					<p>Napoleon imponáló erélylyel csapott le Viktorra.</p>
					<p>- Lám, és mióta bujt a világfi csuhába, hogy pusztájában gyökéren tengődjék, szive
                  hölgyét pedig elássa a napvilágtól?</p>
					<p>Viktort ez elmés békéltetés felbőszité:</p>
					<p>- Mióta az urak legyezőt használnak s komornái lettek az asszonyoknak; az
                  asszonyok pedig boltot nyitottak, s ugyancsak árulnak.</p>
					<p>- Csufság! képedt el Malvin. Van-e szebb hivatása a nőnek, mint hogy szük köréből
                  kisugározva, az egész közélet hősnője legyen, kinek családjává lesz az egész
                  világ, s ezer gyermek áldja jótéteményeit?...</p>
					<p>Most Viktoron volt az elképedés sora. Ő már elszörnyedt. Az ártatlan leányból, ki
                  minden szép jelszó alatt csak szépet keres, kitört egy perczre az eszményi
                  felfogás a nő hivatására nézve, ugy, a mint fejébe verték; s ha ez nem volt is az
                  ő fölfogása: megtámadtatván, védnie kellett. Viktor pedig csak azt látta belőle,
                  hogy végre az ártatlanságot is elragadta a szereplési vágy, s annak áldozatul
                  esik.</p>
					<p>Napoleon jónak látta, hogy tovább folytassa a békitést, szokott parlamenti
                  tapintatával.</p>
					<p>- S te nem tartod szerencsédnek, hogy a Komróczy név által magad is a közbámultak
                  és irigyeltek közé emelkedel?</p>
					<p>- Nem. Női oldal által jutni nemesi rangba nem kivánok.</p>
					<p>Malvin lépett Viktor elé, már közel a könyekhez.</p>
					<p>- Uram, ez szörnyü, - ez türhetetlen dolog.</p>
					<p>- De Malvin, szólt Viktor komolyan, a mulatságokból vezessen oltár elé?</p>
					<p>- Eh, felelt Napoleon, mig ez napirendre kerül, kérdéstek már meg lesz oldva.</p>
					<p>- Sokan fogják szerencsénket irigyelni, a kik folyvást köztünk ténferegnek.</p>
					<p>- Ah! sóhajtott Malvin. S mindezt azért, hogy késedelméért kikerülje a
                  szemrehányást!</p>
					<p>- Ha távol voltam is: szeretők közt nincs távolság. Ám ön helyettem csak a hiuság
                  vásárára gondol addig.</p>
					<p>- Kifogás! veté ellen Malvin, s játszi szigorral folytatá: De a büntetés
                  serényebb, mint ön mulasztásával!</p>
					<p>- Még vezekelni idéz árusátra elé, - enyelgett Viktor, de egy kis gúnynyal, - vagy
                  megörökit egy elmés czikkben!</p>
					<p>- Azt később! - mondá Malvin az idegest játszva. Ma ülni fog a táncz alatt, tudja,
                  bünös uram?</p>
					<p>- Lábainál? Megkezdhetem a büntetést?</p>
					<p>- Ah, ott nem, jegyzé meg Malvin komolykodva, - mert lábaim tánczolni fognak, míg
                  ön egy nagy kosárban ül, a mit tőlem kapott.</p>
					<p>- S ki lesz választottja választottamnak?</p>
					<p>- A ki önnek legkevésbbé tetszik.</p>
					<p>- Vajh ki? - kérdé Viktor egész tréfásan. Napoleon? Szegényke, önmagát bünteti
                  vele: rossz tánczos nagyon!</p>
					<p>- Menjen, gonosz! Szivárszky elég ügyes lesz...</p>
					<p>Viktor elfojthatlan haraggal szakitá félbe az enyelgő vitát:</p>
					<p>- A kedves ember! Ugy jó mulatást önnek, s nekem jó éjt.</p>
					<p>És ezzel távozni akart.</p>
					<p>- Hiszen ez Othello és Desdemona! - pattant föl Napoleon, mig Malvin a sötét
                  végzet előérzetével, mely neki mégis igazat adott, suttogá:</p>
					<p>- Ah, tudtam!...</p>
					<p>De még, mint kit játék közben komolyan megsebeztek, összeszedvén magát, játszva
                  folytatá Viktorhoz:</p>
					<p>- Megbánt távollétével, s a büntetés elől ismét szökik?</p>
					<p>- A büntetés elől, ön elől?</p>
					<p>- Igen, szökik!</p>
					<p>- A dohányzóba rejtőzöm, - nyugtatá meg Viktor hideg közönynyel az igen megzavart
                  leányt. Mulatunk a tudós Bundár - mélységes hallgatásán. Jó mulatást.</p>
					<p>Malvin, megtörve kedves durczásságát, pár lépést sietett utána.</p>
					<p>- Viktor!... Akarok, csak önnel akarok tánczolni!</p>
					<p>- Végre! - fordult vissza Viktor, alig rejthetve diadalmosolyát.</p>
					<p>- De atyám kivánja...</p>
					<p>- Atyja! szólt egyszerre lehülten Viktor. Ah! ő ezt a parvenüt lépteti közénk!
                  Mert talán önérdeke kivánja tőle.</p>
					<p>- Ebben semmi nincs...</p>
					<p>- De kelletlen lemondását kivánva az élvezettől, fordult Viktor Malvinhoz, alig
                  sejtett, annál metszőbb fulánkkal, egyértékü lennék a kitüntetettel. Nem, vele nem
                  versengek.</p>
					<p>- Ah! Ezt nem érdemeltem!... És most tánczoljak!... végzé a leányka könyeit
                  törülve, mint egy megbántott gyermek, és kiment, lassan, megfordulni készen, ha
                  visszahivnák, de hasztalan. Bátyja megint ott volt, egymás ellen izgatni a szerető
                  párt.</p>
					<p>- Ugy, hagyja itt, Malvin. Barátom, förmedt Viktorra, ejnye be goromba vagy! Egy
                  Komróczy-leány ildomosabb bánásmódhoz szokott. Hiszen te ugy bánsz vele, mintha
                  már feleséged volna!...</p>
					<p>- Ah, Leon, ne tréfálj. Jobb volt ezt előre megmondani. Utólag, a késő bánat nem
                  segit.</p>
				</div>
				<div type="chapter">
					<head>VIII.</head>
					<p>- Mit! Nem bocsáttok így be? - hangzott e perczben egy zajos hang kivülről.
                  Viktorhoz, Viktoromhoz? Hol, merre megy?</p>
					<p>A másik perczben egy taszitás tompa robaja, mintha erős karok háritották volna el
                  az akadályozó szolgákat, s benn termett koczkás blouseban, gyürött kalappal:</p>
					<p>- Armand! kiáltá örömteljes meglepetéssel Viktor.</p>
					<p>Armand egyszerre megállt, szivére kellett nyomnia kezét, aztán Viktorhoz
                  rohant:</p>
					<p>- Barátom, - öcsém, - fiam!</p>
					<p>S átölelték egymást s ez ölelésben össze látszottak olvadni, mint két egymásra
                  rohant hullám.</p>
					<p>Napoleon s az ajtó mögül szavára leselkedő inasok kidülledt szemmel nézték a
                  különös ellentétet: egy teljes estély-elegancziával öltözött urat, a kinek
                  hófehér ingét megfosztja ártatlan szinétől egy lehetetlen alak szürke karja, ki
                  meg sincs híva, erővel is tört be, nincs is bálhoz öltözve, kopott és vedlett
                  igazán tetőtől talpig, - a tető még leginkább, mint ölelkezésük közt is
                  szemlélhetni.</p>
					<p>Armand hirtelen kibontakozott Viktor karjából, azaz megragadta két vállánál, ugy
                  tartotta szeme elé, mint egy kedves játékszert, hogy jobban szemügyre vehesse az
                  eltörlött könycseppeken át s gyönyörködhessen benne.</p>
				</div>
				<div type="chapter">
					<head>IX.</head>
					<p>- Mily szép vagy! Rég nem láttalak; eljöttem, hogy láthassalak. Legényed azt
                  mondta otthon, hogy annál a hires Komróczynál talállak. Nos uram, mit nézi, hogy
                  mi mit beszélünk? - ugrott neki egyszerre Napoleonnak.</p>
					<p>- Ó ifjabb házi gazdánk, - Napoleon! - mutatta be Viktor.</p>
					<p>- Mit sem tesz! - szólt a legvidámabb szivélyességgel Armand. Üdvözlégy, barátom
                  barátja! - s jól megszoritotta kezét.</p>
					<p>- S ő Detrekőy, - egészité ki Viktor, - Armandom, barátom!</p>
					<p>Viktor és Armand ujra egymás keblén függött.</p>
					<p>- Örvendek! - szólt Napoleon, hátukhoz fordulva. A hires világutazó... Cook,
                  Magellan...</p>
					<p>- Világcsavargó, mondd ugy! - igazitá ki Armand. Nos, a szolgák föltartóztattak e
                  costume miatt, mert bál van. Nos hát jelmezbál legyen! mondám. Ez a koczkás
                  blouse: »Amerika!« Az ujvilág! - a humbug, ha ugy tetszik. San-Franciskóból
                  szöktem át hozzád egy perczre... Ah, - tevé hozzá egyszerre elkomolyodva, - és az
                  az átkozott betegség, a mi csak külföldön ragad ránk, az a nostalgia!... mely meg se hagy egyebütt halni, mint ezen a honi földön...
                  Ah, az éjet végigtánczolom - te érted!</p>
					<p>S Armand szemei több mint apai: baráti gyöngédséggel pihentek a kedves ifjun, mint
                  hosszu tengeri ut után viruló ágon a kifáradt madarak.</p>
					<p>És semmi sem lehetne egymáshoz illőbb, mint Armand és Viktor. Két ily jó barát,
                  egyaránt nemes külsőre és szivre, de az egyik az ifjuságnak még hajnalán, míg a
                  másik már alkonyán; az egyik csupa hév, tettvágy és lelkesedés, a másik kihült
                  tépelődés; ott az édes vakhit, itt a fanyar tapasztalat, az egyik engedelmeskedni
                  és követni, a másik parancsolni és vezényelni hivatott. Viktor a csónak, mely
                  rózsaszin lobogóval gondatlan siklik a sima öbölből kincsekért a végtelen tükörre;
                  Armand a révbe vergődött gálya, mely kormányát törte, fekete vitorlái tépettek s
                  kiürült kebellel, semmit sem mentve meg, alig mentette meg magát.</p>
					<p>Az előkelő ember modorából alig igyekszik megtartani valamit. Mintha le akarta
                  volna rázni az egyenlőség nagy hazájában a világfias külsőt, de nem tudta volna.
                  Szürke, viseltes ruhája lerí büszke termetéről, mely az átkóborolt évek alatt
                  kissé elvadult, kissé megkopott és meghajlott, hanyag és nehézkes, s ez valahogy
                  még szembe tünőbbé teszi eredeti daliás voltát. Egy úr, a ki nem akar úr lenni. S
                  a kinek nincs semmije, s ez még se sikerül neki.</p>
					<p>Arcza egészen barnára van égetve; de nem az Alföld napja, hanem messze tengerek
                  viharai edzették meg. Csak homloka magaslik föl fehéren, különös ellentétül ott, a
                  hol már a kalap védte; hanem ez a fehérség nagyon is felnyulik, - a szép erdő le
                  van irtva a havas tetőről; csak oldalt maradtak a szálak ritkitatlanul, feketén
                  hullámozva le a vállak felé. És az arcz hiában bronz szinü: nem a tengerész daczos
                  erélye, szivós kitartása ül rajta. És a szemekből hiába ragyog a humor, a
                  legbátrabb öngúny: azért mégis el-elborulnak a sötét arczon, mint a csillagok az
                  esti felhők mögött.</p>
					<p>Különben arczán nem változtatott semmit, elutasitá a keresettséget; se nyirott,
                  bajuszt, sem állszakált nem hozott haza à l’Oncle Sam. Az igaz, hogy egyebet
                  sem.</p>
					<p>Armand mindent megunt, mert mindent látott; mindent megvetett, mert mindennel
                  birt.</p>
					<p>És mikor Armand a viszontlátás örömében kitörve azt mondta, hogy végig tánczolja
                  az egész bált, Napoleon ránczba szedte képét s monokliját fölbiggyesztve,
                  végigmérte Armand ruháját, kritikusan, mint egy szabó.</p>
					<p>- Kérlek, bocsánat! Igy!...</p>
					<p>- Hisz nem lyukas! felelt Armand természetességgel. Hát nincs megfoltozva?</p>
					<p>- Van frakkod? - kérdé Napoleon elszörnyedve, de mégis
                  kényszer-kedélyességgel.</p>
					<p>- Csak ez. Koczkás, az igaz, fityegője sincs, de legalább táncz közt nem hághatják
                  le. Nálunk ebben járjuk.</p>
					<p>- Kedves Armand, valahány ház, annyi szokás. De nálunk még nem yankee az ember, hanem gentleman. És ez frakk
                  nélkül nem is képzelhető. Szolgálok én egygyel. Jöjj!</p>
					<p>- Derék! kiáltá Armand, szivből kaczagva. Az éppen jó lesz rám. Si fueris
                  Romae...</p>
					<p>S még egy csókot intve Viktor felé, kiment Napoleonnal.</p>
					<p>Viktorba lelket öntött Armand. Ugy jelent meg rá nézve, mint szövetséges társ a
                  harczmezőn, midőn már bekeritették s a csatát félig elvesztette a Komróczyak
                  ellen.</p>
					<p>Most megfordul a koczka: Viktor saját lénye kiegészitő részét találta meg
                  barátjában. Az elmélkedő fiatal férfi visszanyerte ama legénykori rugékonyságot,
                  mikor Armand volt oly fiatal, mint ő most, ő még csak suhancz, s
                  elválaszthatlanabbak voltak hősi csintevésekben, mint Orestes és Pylades.</p>
					<p>Viszontlátásra intett ő is Armandnak, s aztán Malvinra gondolt. Kitekintett,
                  mintha föl akarná keresni, de mégis leült. Ez az uj szeszély megint bántja. Hogy
                  eszményképe, kit a porszem érintésétől is óv, annak a sárvakarcsnak keblén
                  nyugodjék! Nem elég már a többi »közkézenforgás«?</p>
					<p>Valaki halk léptekkel közelitett s gyöngéden megérinté legyezőjével vállát.</p>
					<p>- Malvin!... Ah, bocsánat! Ön az, Celesztin? - szólt megfordulva Viktor, s
                  felugrott.</p>
					<p>Ő Malvint szólitotta, s Celesztin jelent meg, mondjuk Diana helyett Venus. Tehát
                  csalódásban részesült, de szép csalódásban.</p>
					<p>- Magában? Háborgatom? - hangzott Celesztin lágy csengésü szava.</p>
					<p>- Ah! Mint napsugár a felhőt.</p>
					<p>- Valóban, elborult, - mondá komoly bensőséggel Celesztin. Szomorkodik?</p>
					<p>- Csak boszankodtam.</p>
					<p>- Megmondta ezzel azt is, miért? szólt Celesztin helyet foglalva.</p>
					<p>Viktor melléje ült s szemébe nézett.</p>
					<p>- Celesztin, ön nemes, nyilt. Nem szégyen az, hogy én imádok egy leányt, s az nem
                  szerelmes - csak hiuságába? Futok utána, s ő szalad előlem a nyilvános szereplés
                  koszoruja után!</p>
					<p>- Tudom, válaszolt megnyugtatóan a szép barátnő. Oh, de higyje meg, csak
                  megszokás, talán természet is. Mi a szabadság, a férfiunak, sok nőnek az a
                  szereplés: a nélkül lenni, boldog lenni nem tud. És ha nekem csak magány a
                  légköröm, azért van, mert semmi vágyam feltünni, semmi hivatásom szerepet vinni;
                  viszont Malvinnál ez egész önkénytelen, s hogy szelleme is van: ez fényes
                  előnye.</p>
					<p>- Ah, nem! - veté ellen Viktor. A környezet van reá hatással. Atyja rendelését
                  követi, czélzatait szolgálja. Most a titkárral tánczoltatja meg. Ki tudja, miért?
                  De nekem ez mindegy! Oly emberrel, kiről tisztelettel - hallgatok. S más
                  elégtételt venni nem tudok, mint hogy boszankodom.</p>
					<p>Celesztin részvétteljes érdekkel figyelt, elmerülve.</p>
					<p>- Boszankodik? Ez nem szolgálna csak Sivárszky urnak elégtételül. Közönyös legyen.
                  Lássa, Malvin tud az lenni ön iránt. Ő tudja, mily hathatós szer a közöny,
                  használja ön is ellenérvül. Én meg se foghatom, - folytatá aggodalmasan s
                  fontoskodva. Ah, van az önök természetében némi össze nem egyezhető... Igen, igen,
                  de félre ne magyarázzon, Viktor. Ha ön heves, - hangsulyozá önkénytelen fokozódó
                  érzelmességgel, - neki higgadtnak kell lenni: ha ön levert, neki vidámnak, s ha ön
                  bősz, neki engesztelékenynek. Ez az összeillő kedély, melyből boldogság fakad. Ha
                  a férfinak nem tetszik valami: nekem se tetszik, úgy tetszem neki én! Mi szivét
                  bántja: szivemet föllázitja, s a mi önnek fáj: engem megöl; de a mi önnek a
                  gyönyör mosolyát csalja szemébe: engem üdvözit...</p>
					<p>- Mi volt ez? gondolá meglepetve Viktor. A vigasztaló angyalt egész elragadta
                  heve. Hókeble pihegni kezdett, s a végzetes szemek kinyiltak, mint bűvös
                  kékvirágok, mint a pillangófogó, hogy aztán összecsukódjanak.</p>
					<p>Celesztin észre látszott venni ezt, nagy zavarral kelt föl.</p>
					<p>- Ab, bocsánat! - szabadkozék legcsábosabb játszi mosolyával. Nem tudom, mi fogott
                  el egyszerre. Csak vigaszt akartam bánatában nyujtani...</p>
					<p>- S én köszönöm, felelt Viktor, megragadva Celesztin jobbját. Fogom már tudni,
                  hogy föl se vegyek semmit.</p>
					<p>- S én ujra kérem, ne értse félre, de ön más figyelmet érdemel, s az meglesz ily
                  uton. Isten önnel, Viktor!</p>
					<p>Még egy hirtelen elkomolyult pillantás, az ujjal egy könnyü érintés Viktor kezén s
                  a jótevő tündér kilebegett.</p>
					<p>Viktor utána nézett hosszan, szivesen.</p>
					<p>- Mily átható, meleg hangon szólt! Ah, ugy van! E szép és bölcs asszonyt eddig nem
                  is méltányoltam. Ah, pedig Malvinban nincs mély érzés!</p>
				</div>
				<div type="chapter">
					<head>X.</head>
					<p>- Kurta az ujja! hangzott közbe Napoleon szava, a mint beléptek, Armand frakkját
                  nézegetve.</p>
					<p>- Dehogy! veté ellen Armand.</p>
					<p>- Nem?</p>
					<p>- A kar hosszu.</p>
					<p>- Igazad van!</p>
					<p>- Nos, Viktor, - hivalkodott Armand is, - hát nem perfekt gentlemant látsz?</p>
					<p>- Mindig! felelt még mindig szórakozottan kitekintgetve Viktor. Csak egy kicsit
                  hosszu az ujja...</p>
					<p>- Hosszu? - csodálkozék Napoleon. Ne tréfálj!</p>
					<p>- Majd tapasztalod még! mondá magában Armand.</p>
					<p>- Igaz, az Armand ujja! - magyarázá ki Viktor.</p>
					<p>- Igazad van! - végzé Napoleon. De már nem tudom, mi hosszu, mi rövid!</p>
					<p>S nagyot nevettek Armanddal, ki még hozzá tevé:</p>
					<p>- Hagyjátok el! Hányon megfeszül az uj frakk, s mégis csak »uraságoktól levetett
                  ruha«! Ebben ma hóditunk, az szent. De ifjam, egyszerre mintha az orrod vére
                  folynék!</p>
					<p>- Van is miért! jegyzé meg Napoleon. Itéld meg: ő szerencsés volt, hogy megnyerje
                  hugom hajlamát, s a szerencsétlen még duzzog, ha Malvin, egy femme d’esprit, ki
                  gyönyörün ir, de gyönyörün...</p>
					<p>- Orthografiával! - vágott közbe gúnyosan Viktor.</p>
					<p>- Ah, ah! - bámult Armand.</p>
					<p>- Világos, - folytatá Napoleon; - kapva kapnak művein, s ő féltékeny...</p>
					<p>- Az iróasztalára! vágott közbe nevetést erőltetve Armand.</p>
					<p>- Igen. S bántja, hogy Malvin hugom szerepel, hogy tündököl, hogy a társaság
                  kegyencze, és az előkelő világ elkényezteti. Most rendezünk egy jótékony bazárt,
                  nem nagyszerű ez? És még hozzá a bazár czélja legtisztább filantropikus, a világon
                  a legdemokratikusabb, Amerikádnak is becsületére válnék; és ez: az
                  állomásnélküli cselédek segélyezése....</p>
					<p>- Állomást szerezni nektek! - intett Armand szemével Viktor felé.</p>
					<p>- Nem minden férfi büszke lehet rá, ha hölgye ilyen szerepkörben tünik ki? De
                  Viktort ez a fölény feszélyezi, igazán, feszélyezi!</p>
					<p>- Persze, - kaczagott Armand barátjára mutogatva, - ő szeretne felülkerekedni!</p>
					<p>- És hogy kabátjára lenne varrva Malvin, mint egy gomb, egy gomb, barátom. S orrol
                  még, a miért - atyám kértére - egy tourt, vagy quadrillet igért a titkárnak,
                  Sivárszkynak.</p>
					<p>- Ohó! - jegyzé meg a szót jelentősen Armand, hirtelen felütve fejét. -
                  Sivárszky?</p>
					<p>- Hát ez a demokráczia? - őrölt tovább Napoleon. Láttál ilyet Franklin honában?
                  Ej, de Viktorral komoly ügyekről szólni! Jer, mig a rendezői gyűlés tart,
                  tekintsük meg házi mű-gyűjteményünket. Találsz egy pár ritkaságot. Bizonyosan
                  szintén hoztál magaddal becses dolgokat... mi használhatjuk.</p>
					<p>- Fájdalom, inkább ott hagytam becses dolgokat.</p>
					<p>- Ugyan - tréfálkozott Napoleon - tedd ritkaságaid közé ezt a vad indust, ki
                  páriának tekinti a nőt és zárva tartja!</p>
					<p>- Oh, nem! - mondá komolysággal Armand. Az indus nőemancipáció még hátrább van. A
                  nő ott annyira mindenhová követni tartozik urát, hogy megégetteti magát utána.</p>
					<p>- Hisz még te is bonyolítod a helyzetet! Téritsd kérlek inkább eszére a dühöngőt!
                  - kiáltá Napoleon, sejtve, hogy ezek egy huron pendülnek. Vigye ördög az
                  elefántját! - dörmögé kimenőben.</p>
				</div>
				<div type="chapter">
					<head>XI.</head>
					<p>- Haha! kaczagott Armand, egy székre vetve magát. Van sógorod, még mielőtt nőd
                  volna. Ezzel be is érhetnéd.</p>
					<p>- S még nem ismered - apósomat! - tevé hozzá Viktor, ki bátrabb lett barátja
                  jelenlétében.</p>
					<p>- Hát házi - tánczosod! - egészíté ki ez, s egyet vágva szemével, mondá magában:
                  Én ismerem!</p>
					<p>Lopva sompolygott be Sivárszky. Még a fekete báli egyenruhában is ki tudta csipni
                  magát. Zsebkendő, nyakkendő, inggomb, virág, a mellény, a kézelő, a keztyü, a
                  claque, mind feltünő viszonyban tudott nála egymással lenni, nem is szólva a
                  szabás és magatartás merészségéről, miket a villogó szemek fölött vakmerően
                  hódításra szegzett monokli s fodrozott fürtök à la hullámzó Balaton tettek
                  végzetesekké.</p>
					<p>Csakhogy a szép titkár nagyon tépelődni látszott. Fanyar pillantása nem látszott
                  összhangzani édesre páczolt képével.</p>
					<p>- Szép ügy! - mormogá. Előttem Malvin, de mögöttem - pszt! - Varjuváryné!
                  Sajátságos. Ő megvan, s ő megjön! Pedig egy jogász
                  királyunk azt állította, boszorkányok nincsenek! Eh, mit! merész lépés, gyors
                  haladás!.. Ez ő! Nevetség! - gondolá kellemetlenül érintve, hogy ott látta
                  Viktort, mert még neheztelni szoktunk azok jelenléte miatt, a kikkel szemben
                  rosszban járunk. Majd észrevette a másik urat, s nagy közönynyel üdvözlé, csak
                  hogy ugyanekkor Viktort ne köszöntse:</p>
					<p>- Nincs szerencsém, de jó estét!</p>
					<p>- Nini! - szólt felé félvállról Armand. Van szerencsém, de jó estét!</p>
					<p>- Nini? - visszhangzá Sivárszky hideg felsőbbséggel. Sajátszerű ismerkedés!</p>
					<p>- Hisz ez te vagy! - ugrott fel Armand örömteljes meglepetéssel.</p>
					<p>- Te? - ismétlé Sivárszky gyanakvó tartózkodással.</p>
					<p>- Oh, igen! Én, meg te, Sivárszkym!</p>
					<p>- Én? És szabad tudnom uram, ki ez a te?</p>
					<p>- Ej, ej! Nagyon jól kell emlékezned, hogy ily jól el tudj feledni. Hát a füredi
                  szép napok? Mi ketten az Anna-bál hősei. Tizenhárom napig tartottuk.</p>
					<p>- Gyanus barátság! jegyzé meg magában Sivárszky, s ártatlanul kérdé:</p>
					<p>- Melyik Füreden?</p>
					<p>- No hát a fürdőn.</p>
					<p>- Tátra? Balaton?</p>
					<p>- Hát a szép patikárusné virágzik-e még? Emlékszel? Férje-ura vasárnaponkint
                  beállított hozzá Nádas-Kupaczról, - mily alkalmatlanok ezek a férjek! - egy reggel
                  azután szóló-rákokat talált a csizmájában, mikor fel akarta huzni, majd a hideg
                  kirázta, többet nem is háborgatott Füreden. Haha! Emlékszel?</p>
					<p>Erre a megható visszaemlékezésre vége volt minden álarczosdinak. Sivárszky egész
                  átengedte magát a kaczagásnak, majd lerogyott egy pamlagra, Viktor ölébe.</p>
					<p>- Haha! A szép patikárusné... a rák... szóló, duett.... Így szoktuk a nőkkel és
                  férjeikkel... Jux, kérlek, jux!</p>
					<p>Viktor elvörösödött bele, mint a főtt rák, pedig még nem is volt férj, csak
                  jelölt.</p>
					<p>- Viktor, no nézd, - kapta fel a szót Armand, - nem is emlékszik a régi vig
                  barátra!</p>
					<p>- Ah, azaz hogyne! Sajátságos! kedves Detrekőy! - tört ki végre Sivárszkyból,
                  karjait ölelésre tárva.</p>
					<p>- Az, s nem több, mondá Armand. S össze szoktatok még ülni egy-egy kedélyes
                  hazard-játékra?</p>
					<p>- Mint anno Füred és fiatalság?... Hja, már neki komolyodtunk nagyon. A kor, a
                  hivatal...</p>
					<p>- Neki? Tehát a tánczról is letettél már? - kérdé Armand egész könnyedén.</p>
					<p>- Azaz, hogy... akadozott Sivárszky megzavartan.</p>
					<p>- Így Malvin kisasszonynyal se szándokod hát...</p>
					<p>Sivárszky a sarkára kezdett állni.</p>
					<p>- Miért ne? Jux!</p>
					<p>Armand visszanyomta Viktor önkénytelen megrándult karját, s enyelgőn kérte a
                  csipejében ringatózó Don Juant:</p>
					<p>- De a kedvemért: ne!...</p>
					<p>- Sajátsz... Jogom van hozzá.</p>
					<p>- De előbb - szólt Armand féltréfásan, fenyegetve, - majd együtt tánczolunk!</p>
					<p>- Lassabban! - volt a kihivó válasz.</p>
					<p>- Ej, sőt leggyorsabban! - hangsúlyozá Armand mind fenyegetőbb komolysággal. S az
                  első forduló enyém! Sivárszky úr, emlékszik Füredre? Kártya közt ott kölcsönül
                  háromezer forintot visszaadtam önnek, a mit játékban nyertem el s a mit megint
                  elnyertem. Édes jó Sivárszky, ön gentleman, s ily jellegü adósságnak huszonnégy
                  órán tul nem hagy adósságnak; s ön másnap úgy elvitorlázott vele, mintha rákot
                  dugtak volna csizmájába. Azóta háromezerszer huszonnégy óra is elmult - s eddig
                  igazán »nem volt szerencsém«. Ha ön, mielőtt első bakugrását megtenné a
                  kisasszonynyal, ezt ki nem fizeti: becstelennek nyilvánítom. Jó mulatást.</p>
					<p>- Hah! Ez elégtételt kiván! - sziszegé és kiáltá egyszerre a gentleman kikelt
                  arczczal s támadólag emelte föl öklét.</p>
					<p>Viktor is fölugrott, Armand elé, s megvetőleg mérte végig ellenfelét.</p>
					<p>De Armand hátratett kezekkel hajolt egészen Sivárszkyhoz, s csak úgy kérdé:</p>
					<p>- Hogyan? Vassal, vagy ólommal fizetne? Ez olcsó törlesztés volna!</p>
					<p>- Átkozott rókája! - kiáltá dühösen Sivárszky, s még egyszer rá akart rohanni.</p>
					<p>- Nos, mondá Armand hidegvérün, - a táncz kedvéért, siessen!</p>
					<p>És Sivárszky, az ajtóból visszafordulva, s tüszkölve, mint a vadmacska,
                  elsietett.</p>
				</div>
				<div type="chapter">
					<head>XII.</head>
					<p>Armand, mint a ki jól végzett, elégülten mondá Viktornak:</p>
					<p>- Végy bucsut, mert ezt nem látjuk többet. És hölgyednél ez a rózsaszin gazember
                  előzött volna meg egy chassé-croisséeval.</p>
					<p>- A nyomorult! De én mit tegyek?</p>
					<p>- Semmit. A gazembereknek nagy előnyük, hogy még hozzájuk se nyúlhatsz tiszta
                  kézzel. Viszont azonban elég ellenök a törvényes eszköz.</p>
					<p>- De a düh! Halálosan fölingerelt s nem tölthetem rajta boszumat!</p>
					<p>- Ezt a dühöt nem is csodálom, ha így beleizlel előjogaidba...</p>
					<p>- Ah, ezt ne mondd! - fordult meg Viktor szerelmesek szokásaként, kik csak
                  maguknak tartják fönn azon jogot, hogy kedvesök ellen kifogást tegyenek. Malvin
                  ártatlan ebben. Ehhez szó se fér.</p>
					<p>Armand fiatal barátja elé lépett, könnyedén vállat vont s elkezdé szokott csendes
                  gunyorával:</p>
					<p>- Nos, te még nem fujod, mert nem égetett. Nem látszol még tudni, hogy az emberek
                  két csoportra oszlanak. Vagy nevetők, vagy nevetségesek. Vagy tolvajok, vagy
                  meglopottak. S ha gyönyörködni vágyol e földön, a választás nem nehéz. Ne végy oly
                  ingóságot, a mit ha ellopnak, még ráadásul ki is kaczagjanak, - legjobban akkor,
                  ha visszahozzák.</p>
					<p>- Hogy értsem ezt? - kérdé Viktor izgatottan.</p>
					<p>Armand egyszerű, de komoly bensőséggel felelt:</p>
					<p>- Baráti aggodalmam minden erejével, több: az atyai szeretet féltékenységével
                  tiltakozom a balga szándék ellen, hogy megnősülj!</p>
					<p>- Mit? Lemondjak egy leányos szeszély miatt? A mit bizton atyja sugallt. Melyik
                  rózsának nincs tövise?</p>
					<p>- Meneküljünk! - felelt Armand a lényegre térve. Nem érzed magad kissé
                  otthoniatlannak ez állatseregletben? Ez oroszlánbőrü apa, az ő tigris fiával,
                  sakál titkárja kiséretében...</p>
					<p>- Igaz, - folytatá Viktor önkénytelen a benyomás alatt, - és a mama, olyan diszes,
                  mint egy flamingó.</p>
					<p>- No, és libuskája, a ki szárnyait megtépi irótollnak. Megtekintők,
                  elmehetünk.</p>
					<p>Viktornak ismét ellen kellett mondania.</p>
					<p>- De nem indok: visszatérni, ha annyira haladtunk. A feltünés, rágalom - és Malvin
                  jó neve...</p>
					<p>- Gondolj magaddal, s menekülj. És ha már így benne vagyunk a zoológiában: a
                  hermelinről az a monda, hogy ha egy kis foltot kap, kivégzi magát. Hát az ember
                  nem ily finnyás állat? Te azt a foltocskát elviselnéd? Vagy az első nő ez, ki
                  neked szerelmet esküdt, hogy te még akkor se állj tovább, mikor ő Sivárszky karján
                  lejt odább?</p>
					<p>- De nem saját akaratából! kisérté meg a mentegetőzést Viktor.</p>
					<p>- Természetes; passziv lény a nő, - csak beleegyez. Szóval: tolvaj se volt még
                  alkalom nélkül, s egy erény zára se nyilt föl, ha kulcscsal - főleg aranykulcscsal
                  nem jártak körüle. Higyj, nem nekem, tapasztaltságomnak; megpróbáltam én s
                  világnézletemet mindenütt ez irányban fejleszté ki a siker, az ócska világban és újban, szárazon és vizen, vulkán tetején,
                  tenger fenekén...</p>
					<p>- Ah, ah! évődött Viktor, a mint látta, mily térre kezd lépni mentora. Talán még a
                  viz alatti kristálypalotákban is hódítottál!</p>
					<p>De Armand, mint egy emlék hatása alatt, egészen elkomolyodott, s ekkor még
                  könnyebbültnek látszott; épugy mint könnyelmű külszine alatt mindig rejlett
                  valami bánatos komolyság.</p>
					<p>- Majdnem ott is, - kezdé egy kis sóhajjal - és aeneasi élményeim voltak. Hogy is
                  vezeti csak be Virgil: »Infandum, regina jubes renovare dolorem!«... Akár hallgasd
                  meg.</p>
					<p>Armand Viktor mellé települt, s mig a társaság a szomszéd termekben ülésezett,
                  folytathatta az elbeszélést.</p>
					<p>- Csakhogy - kezdé Viktor, - még az élet borában több volt a czukor, kevesebb a
                  seprő. Tiz évvel lehettem ifjabb, pár ezer holddal gazdagabb, s ez egynek hijával
                  - itt tarkójára mutatott, - nem voltam szegényebb. Hamburgból, Viktorom, egy
                  Cirque Olympique műlovarnője megszöktetett, de maga elől; mert a mily
                  szenvedélyes lóidomító volt, engem is többi imádójához készült mustrálni.
                  Féltékeny volt, mint a török, és hat ives szerelmes leveleket irt borzasztó
                  orthografiával. Én egy szép reggel e veszedelmek elől az első Adler-gőzösön
                  szelidebb tájak felé evaporáltam. Könnyült kebellel ültem éppen ebédhez, azt
                  hivén, minden szerelmi balgaságot szélnek eresztettem, midőn egy tünemény jelent
                  meg az ajtóban, a ki rám oly hatást tőn, mint szép asszony soha: nem tudtam tovább
                  enni. Ez az ébredő, vagy boldogtalan szerelem jele; mert mig szivünk éhes, kerül
                  az étvágy, s csak boldog szerelmünkben, ha a szegény sziv jól lakott, jelentkezik
                  kettős igénynyel a gyomor. Merő szépség volt, lefesthetlen, és ez legkönnyebb
                  módja a festészetnek, mert elkápráztatja a szemet. Vonásai összhangzó bájában,
                  mozdulata lágy kellemében, az ajkak egy-egy piczi szögletében a hatás megannyi
                  titka, mégis a merengő szemek beszéde volt a mindenható! Egy fedélzeten lenni egy
                  nővel nyilt tengeren, ez annyi, mint az érzelmek egy hajójában evezni. Oda voltam.
                  Egyetlen eset, hogy legyőztek. Hasztalan tünt el az ebédlőből kisérő hölgyeivel:
                  előttem maradt, s mintha torkomon akadt volna egy kétszersült falat: csak dadogni
                  birtam, de estig érthetően kidadogtam előtte, hogy imádom, hogy őrjöngök érte. Mit
                  tesz a nő ilyenkor? mosolyog, kivált az özvegyek, s ő is azt tette, mert majd
                  kihagytam: bár ártatlanabb a májusi harmatcsöppnél, tényleg mégis asszony volt
                  már, sőt özvegy, s mint új házasok nászútra: úgy indult ő férje holta után, hogy
                  úgy mondjam gyász-utra. Megtudtam, hogy e gyermekded nő férje éltes volt, sőt hogy
                  ő hazánkbeli, s ah! mi jól esik ennyi idegen közt egy honfitársnő, - ha ily
                  gyönyörű! De neve titok maradt előttem, mert ő elhallgatta. Mme Veuve De la
                  Tristesse, - e névre szóló útlevéllel szállott be, kisérőnőjét pedig Genfből
                  fogadta, az annyit se tudott mint én, hát hallgatott is. Ő nevetett, - ah, most is
                  hallom az édes gúny e hangját, gyászoló syrénem énekét, ki annál égetőbb szép
                  volt, minél sötétebb féltéssel övezte a gyászruha, mint egy boldogult férj irigy
                  szelleme. Állhatatos üldözője lettem, vagy inkább képe üldözött szüntelen, szivem
                  úgy lüktetett a szenvedélytől mint a hajó a viharban, s minden más emléket mint
                  fölös terhet dobáltam a habokba. Ő kerülte a nőtársaságot is, mindig ott
                  révedezett a fedélzeten, s csak egy kis médaillont viselt keblén, férje
                  arczképével, kit, úgy látszik, atyjaként szeretett. Ez elhatározásra birt.
                  Megvallva szerelmemet, megkértem kezét. Visszautasított. Esküdött rá, hogy nem
                  megy férjhez soha, nem is mehet, - miért nem? ez talány maradt, mint ő; hogy pedig
                  szerelméről kérdeztem: erre mit sem felelt, s oly fájdalom-sajtolt kaczajjal vert
                  vissza, hogy meghökkentem, s majdnem könyekre olvadtam e csodás ártatlanságú
                  kalandornő előtt.</p>
					<p>Armand hangján most is megérzett a meghatottság. Azonban Viktor nem akart
                  elérzékenyülni. Évődve szólt közbe, mint önző szerelmes, ki csak saját szivbaját
                  érti s meg nem foghatja: mint érdekelhet mást a saját insége, nem az övé:</p>
					<p>- Csodálom, kedves Armand, hogy lányodul nem fogadtad, ha nőd nem akart
                  lenni...</p>
					<p>De Armand csak szokott baráti pillantását veté rá, s folytatá:</p>
					<p>- Rajta, csak nevess. Hiszen a kiket szánni lehet, nevetségesek is. Ah, az ő
                  kaczaja csakhamar szivrepesztő sikoltásba fult. Junius volt. Kelet összeütközött
                  éjszakkal, azaz a keleti tengerről jött szél az éjszaksarkival s megkaptuk az
                  aequinoctialis viharokat, az ouragant. A légmérő nagyot zuhant, a delejtű
                  idegrohamokba esett, az elemek megveszekedtek, Aeolus pogányul czibálta Neptun
                  zöld szakálát s a kétezer tonnás »Otrantót« vagdalták egymás fejéhez. - Vitorlát
                  bevonták, tüzet kioltották; a kormányrúd eltört, s az éj beköszöntött feketén. Én
                  meglobogtattam kalapom a vihar előtt, mert tudtam, hogy ő hajón is megteszi
                  szerelmeseknek azt a barátságot, mit Aeneasnak a barlangban. Dido királynémat
                  perczre se hagytam el a zürzavarban: és mig minden inogott és recsegett, mellem
                  szilárd maradt, keze kezemben nyugvást talált, a szokott könyeket fölszárítá a
                  szél; az a gúnyos nevetés pedig hogy ne hangzott volna el az orkán s a svájczi
                  dame de compaguie fülszaggató sipitozása közt? Következő éjre szünet állt be,
                  annyira, hogy az elcsigázott utasok pihenni térhettek. Midőn özvegy királynémat
                  társalgónéjával lekisértem szobájáig, mosolyogva vett bucsut s önfeledten nyújtott
                  kezet: »Uram, mondá, vissza fogok emlékezni barátságára.« - »Feledjen engem, csak
                  másra se emlékezzék.« - »Ki volna az?« - »A kinek arczképét keblén viseli.« -
                  »Viselje hát ön.« S a medaillont leszakítá, ide adta, s eltünt. Fölnyitom, - haha!
                  már üres volt, a férfi kép, az ereklye kivettetett, s jogom volt föltenni, hogy
                  helyét, emlékezetből festve, én foglaltam el. Leheveredtem ajtaja elé s lázas
                  nyugtalansággal őriztem álmát. Az elcsendesülő fedélzetet egyszerre eszeveszett
                  lárma verte föl. Fölrohantam. Fenn őrült lótás-futás és jajveszékelés,
                  vészlövéseket adtak: a hajó ég! Pillanat alatt vissza a kajüthöz. Rájok szakítám
                  az ajtót, - s a szegény svájczi igyekezett föl, megmenteni magát szabad hazájának.
                  Az imádott asszony ájultan omlott el. Agyamban halál és szenvedély viharai
                  tomboltak, szivemben az egész hajó tüze lobogott. Pedig fejünk felett az égő
                  pokol: ördöggé teszi a férfit, s a nőt elkárhozottá. »Auróra!« - kiáltám
                  megragadva, - Auróra, nem léssz a halálé, mig enyim nem voltál! Lehunyt szemmel
                  ölelt át, s ajkai lezárták ajkamat... Oh, e lángoló csók! Egy égő pillanata az
                  üdvösségnek, örökkévalóság a szerelemben, a tüz és viz közti megsemmisülés
                  sirszélén! - - Aztán karjaimba kaptam, s újra föl! A mentőcsónakot már
                  alábocsájták némi rendben, s a nőket ráhelyezték. Nem akart elválni. Az utolsó
                  perczben tudtam kiszakitni karjaimból Aurórát, kedvesemet, nőmet, életemet! Mint
                  egy letört virág, hajolt még felém, s összeroskadt, mig a hullám elkapta a
                  csónakot, zugva föltátotta örvény-száját, s láthatatlanná tette őt örökre...
                  Kezemben fölvont pisztolylyal tisztelegtem, hogy a kellő pillanatban, midőn már
                  körmünkre ég a hajó, fejemnek fordítva, kikerüljem a kettős halált. De láthatod,
                  hogy nem következett be. Jött egy osztrák gabnahajó, lármát ütött ágyujával, s
                  mikor már angolosra voltunk sülve, fölszedett a hátára. S ki hitte volna? A
                  mentőcsónakot bizonyosan elnyelte a viz, mert senkise hallott többet felőlük, s az
                  imádott asszony örökre eltemette szivemet, - csak szivemet, mert én megéltem, s
                  egész világot bejártam, kutatva őt minden ég alatt, őt. Hasztalan. Sirja fölött
                  hiába eveztem reménynyel, majd lemondó kétségbeeséssel: valódi eszményt már,
                  fájdalom, nem találtam többé... ámbár eleget találtam.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Armand a legnagyobb felindulások után, története utolsó szavait gúnyos kaczajjal
                  fejezte be, mint a ki lázas álmából fölébredve, az egészen csak mosolyog. A
                  valóság kineveti az álmot. S ha a halandók kikaczagják, a tündérek eltünnek. Hadd
                  tünjenek.</p>
					<p>S elmulván a lelke elé idézett látmányok varázsa: a józanság hidegvérével hütötte
                  le magát; a leomló légvárakhoz még maga sújtott hozzá megvetőleg.</p>
					<p>De Viktort az élmény szinte kiforgatta magából. Mintha éretlen illuziói multak
                  volna el s ő egy leczke alatt megokosodott volna. A mese moráljával azonban nem
                  volt tisztában. Perczre eltünődött, s mikor ő is magához tért, zavartan mondá:</p>
					<p>- Furcsa történet. S ilyenek is lehetnek a nők.</p>
					<p>- Ilyenek mind! - felelt Armand tompán, közönyösen.</p>
					<p>- De hogy egy hölgy nem lesz nejévé valakinek, hogy kedvese lehessen!... A
                  nyakérmet természetesen valami papagálytoll-fejdíszü indián istennőnél
                  feledted.</p>
					<p>Armand önkénytelen óralánczához kapott.</p>
					<p>- Oh, nem! Nézd e halálfőt, mely vigyorogva harap egy szál nefelejtset...</p>
					<p>Armand oda tartotta, s Viktor szemügyre vette a kis ékszert.</p>
					<p>- Bizarr gondolat. De mi közös vonása van mesédnek az én dolgommal?</p>
					<p>- Az, hogy a nők mindenütt egyformák, s kisebb hullám kell elmeritésökre, mint egy
                  ladiknak. Bolond kapaszkodjék hát ily szalmaszálba. Ha érdekesnek tartod
                  élményemet, fordítsd hasznodra, - teljes ifjuságod pompájában ragyogsz, étvágyad
                  jó, eszed is van, hogy tedd. Hanem természetes, az első kaczajra ne oldj kereket.
                  Ismétlem, kövesd életelvemet: Szeresd magadat, s a másét!</p>
					<p>- Másé? - aggályoskodott a fiatal ember; lesz-e enyém?</p>
					<p>- Boldogtalan! hát nincs egy sziv se, mely érted gyorsabb dobogásba jönne?</p>
					<p>Viktor felugrott helyéről.</p>
					<p>- Celesztin... Ah, rég észrevettem. S imént, imént... Oh, ez több volt, mint
                  barátság!</p>
					<p>- Mi kell több? S oly szép ez asszony?</p>
					<p>- Ilyen csak elmenekült szép ismeretlened volt. Majd meglátod, s bámulni fogsz. A
                  család különben elvétetné egy tudóssal, Bundárral, hajdani bősz professzorommal,
                  ki egy tudóstól telhetőleg bomlik is utána.</p>
					<p>- Ugy mit tétovázol? Gyönyörű verseny! Rajta!</p>
					<p>Viktor először vetette magát a szabadság szilaj csikójára, s mikor az elragadta, ő
                  még sarkantyuzta:</p>
					<p>- Udvarlok élet-halálra! Elkezdem azonnal!</p>
					<p>S csak e szédület közben tünt elé a leány képe. Viktor idegesen toppantott
                  lábával, elfojtott hangon mondva:</p>
					<p>- Malvin, miattad lesz!</p>
					<p>- Hódítsd meg őt, ezt a szép Celesztint! - szólt Armand, megragadva Viktor kezét.
                  Én ügyvéded leszek. Benned fogok megifjodni. Győzelmed lesz büszkeségem!</p>
					<p>S a szerződés a csábitó Mefiszto és Faust ifju úr közt hatalmas kézszorítással
                  megköttetett.</p>
				</div>
				<div type="chapter">
					<head>XIII.</head>
					<p>A diszes kör, melynek egy perczre fölkapott központja Armand volt, egyszerre
                  szétoszlott, s figyelmével egy új belépő felé fordult. Komróczy úr, Napoleon is
                  körülte termett.</p>
					<p>- Lám, lám, tudós barátom! A buffetből?</p>
					<p>Makacs ötvenes férfiú volt a tudós, frakkja méltó versenytársa Armandénak.
                  Merevség és pongyolaság ülte mésalliance-át ruházatán. Az arczot az állon
                  leborotvált, szőkés-rőt körszakál aranyrámázta be, a melyet fönn az előre
                  kanyarított haj egészített ki, melyből mégis bőven jutott hátul nyakára, a hol
                  kerekre volt nyirva. A szemekben az a lehűtött erély, mely kettős szigorral
                  látszik porkoláboskodni a gyarló laikus világ felett, miután gazdájok tudós is,
                  tanár is egyszerre. Tudós Bundár Márk tanár úr különben nem volt emberevő. Kezében
                  tányért tartott, sonkával. Így lépett be prelegálni az élet iskolájába, a
                  társaságba.</p>
					<p>Napoleon meg is ragadta Armand karját s oda vezette:</p>
					<p>- Érdekelni fog európai nevű tudósunk, Bundár...</p>
					<p>- A név nem rossz. Mintha már nem hallottam volna.</p>
					<p>- No, no! Tudod mivel foglalkozik?</p>
					<p>- Sonkaevéssel! - felelt Armand a legtermészetesebben.</p>
					<p>- Egyiptológiával! - javítá ki méltatlankodva Napoleon.</p>
					<p>- S a min rágódik az a hyeroglif.</p>
					<p>Ezt már Komróczy úr is hallotta, ki beléptekor a bemutatásnál csak futólagos
                  figyelemre méltatta Armandot, különben is szembetünően levert és szórakozott volt;
                  de most teljes erélyével állt ki vendégköre diszéért.</p>
					<p>- Uram, Bundár egyre s mélyen gondolkozván, tömérdek foszfort veszít; ezt
                  pótlandó, kénytelen mindig étkezni. Ő azért eszik, hogy gondolkozzék és azon
                  gondolkozik, hogy egyék. Valódi bölcs, uram. Aligha most is assyr ékiratok
                  fejtegetésébe nincs elmerülve.</p>
					<p>- Komoly munkába mélyedés! - jegyzé meg Armand, a tudós működő álkapcsaira
                  mutatva.</p>
					<p>- Komoly szándéka van egy nőrokonunk, Celesztin sógornőm iránt is. Ön még nem
                  találkozhatott vele az ülés miatt.</p>
					<p>- De Bundár urnak pompás étvágya van. Talán boldogtalan szerelmes?</p>
					<p>- Azt hiszem. A hölgy előbb-utóbb övé lesz.</p>
					<p>Most Napoleon előlépett, szétháritá kitárt karjaival a közönséget és
                  figyelmeztetve szólt:</p>
					<p>- Nyilatkozik, csend!</p>
					<p>Bundár felpillantott tányéráról, éppen Armandra meredve, félszegül meghajolt s
                  csakugyan nyilatkozott az étkezés miatt fátyolozott hangon:</p>
					<p>- Sphynx, Sphynx! Minden egy nagy talány.</p>
					<p>És elnyelt egy falat sonkát.</p>
					<p>A koszorú a kijelentés alatt ihletve nézett össze.</p>
					<p>- Mély értelmü szó! - sugá Komróczy úr Armandnak.</p>
					<p>Napoleon pedig megragadva az alkalmat, bemutatta Armandot:</p>
					<p>- Ime, tudós bátyám, - a vakmerő keleti utazó, a ki Amerikából megjött, Ázsiában,
                  járt, a régi Magyarország után kutatva.</p>
					<p>- S Magyarországon talált Ázsiára! - gondolá Armand.</p>
					<p>Bundár nagyot sóhajtott:</p>
					<p>- Ix, Ix, Ix! Ismeretlen!</p>
					<p>S Armandot nézve - a nélkül, hogy látná - ismét bekapott egy falatot.</p>
					<p>- Értitek? - kérdé fontossággal Komróczy úr.</p>
					<p>Armand pedig szivéből felkaczagott:</p>
					<p>- Kitalálta nagy tudósunk! Az »Ix«, az ismeretlen, az én vagyok!</p>
					<p>De a tudós nem adott ennyi engedményt sem.</p>
					<p>- Ön még nem Ix, uram! Ön még csak lehet Ix, valami...</p>
					<p>- Oh, rejtélyes rejtvényfejtő! - kiáltá fel Armand. Ugy hát a Sphynxek, Ixek a nők
                  szivét jelentik, a miért rajong. A női sziv legnagyobb talány!</p>
					<p>- Vagy az algebra ismeretlenét fedezte föl Napoleon. De irántad meglepően
                  közlékeny!.. Csitt!...</p>
					<p>Ujra csönd; lesték Bundárt, ki mintha szólni készülne.</p>
					<p>- Valóban! - sugá Armand Napoleonnak. S mennyit mond e semmitmondás!</p>
					<p>- Tanítja: a bölcseség kezdete a hallgatás.</p>
					<p>- És vége a beszéd, - felelt Armand, s hirtelen eszébe jutott: Viktor csak nem
                  jön. Alaposan veheti.. És hirtelen egészen Bundárhoz lépett, kezét nyújtva:</p>
					<p>- Köszönthetem az elmélyedt Archimédet?</p>
					<p>Bundár észrevette az érmet Armand óralánczán, s megkapta:</p>
					<p>- Kitünő régiség. Mutassa.</p>
					<p>Armand meglepetve, megzavarva állott.</p>
					<p>- Ez - emlék, uram...</p>
					<p>- No, nem tesz semmit! A tudomány nevében, köszönöm!...</p>
					<p>S nehézkes kezének egy fogásával lekapta az érmet.</p>
					<p>Armand megragadta kezét.</p>
					<p>- De, bocsásson meg, ismétlem, hogy emlék.</p>
					<p>- Mit! visszavenni? Ha megköszöntem a tudomány nevében!</p>
					<p>Komróczy úr közbelépett:</p>
					<p>- De arany ékszer.</p>
					<p>- Az mit se von le becséből! - nyugtatá meg Bundár.</p>
					<p>Armand dühös lett, szinte nevetett. Mikor a szerelmi jel eltüntetéséről volt szó,
                  egyszerre egész nagyságában tünt elé annak értéke, s mindannak, a mire
                  emlékeztette s a mit kisebbítő gúnynyal igyekezett előadni barátjának. Most mintha
                  szivét markolta volna ki ez éremmel az a meghatározhatlan arczszinü tudós, ez a
                  rozsdás, penészes régi pénz. De hiszen vissza fogja adni. Nevetséges volna
                  feltünést kelteni. Eh, de bolondság is az egész, hadd vigye! Aztán mégis
                  körültekintett aggódva s halkan ellenkezett utólszor:</p>
					<p>- De uram, nem nélkülözhetem! Adja vissza.</p>
					<p>- Noli turbare circulos meos! - felelt a tudós recsegő kaczagással, s jobbjával
                  kegyteljes köszönetet intve, megfordult s ment a zsákmánynyal a merre jött,
                  valószinüleg a buffetbe.</p>
					<p>- Mint Archimedes! kiáltá utána Komróczy úr. S most visszatér kontemptálni az
                  étkezőbe. Nekem se ártana! - gondolá elborulva. Ékszere felől nyugodt lehet! -
                  fordult Armandhoz. De ihol a mi választmányi tagjaink, az athléták! Hozta ég, hős
                  fiúk, szervusz!</p>
					<p>- Magunk is igyekeztünk! felelt elmésen egy vékony dongáju a három közül, Biczeghő
                  Zuárd.</p>
					<p>Komróczy úr idegesen pillantgatott a végre betoppant Keöszméthyre, egy világos
                  szőke ifjura, a kinél hajszine miatt lehetetlen volt megmondani, hol kezdődik a
                  haj, és hol a kopaszság? Különben jobb szemével folyvást monokliján rágcsált, s
                  hadarva kezdé:</p>
					<p>- Tisztelt uram! van szerencsém. Csókolom, hölgyeim. Pompás piknik.</p>
					<p>- Már pompásan foly a mulatság! - egészíté ki a harmadik athleta, Hurutka Oszkár,
                  a ki a szerencsétlen »m« betüket folyvást »p«-ékre torturázta.</p>
					<p>- Mindjárt jobban mulatunk! - kiáltá Lilla kisasszony.</p>
					<p>- Attól féltünk, el se jönnek! - jelenté ki Miranda.</p>
					<p>- Repültünk, nagyságod! - lelkesedék Biczeghő.</p>
					<p>Komróczy úr félre huzhatta Keöszméthyt s gombjánál megragadva vallatá.</p>
					<p>- Hol késett, ifju barátom?</p>
					<p>- Késtünk! Nem magunk miatt uram, hanem az ügy. Nagyszerü bazár lesz.</p>
					<p>- Az ügy! Nos, eljárt-e megbizatásában? Jelen lesznek-e a kormányférfiak? Én
                  leküzdtem minden más tekintetet, - az érdekek magasak, s a czél jótékony.
                  Követelem, jelenjenek meg.</p>
					<p>- Ah, kedves bátyám, hogyne! Holnap reggel, távgyaloglás után, egyenest fel, fel,
                  ünnepélyesen beszélek, végre is el kell jönni egy kegyelmes úrnak, nem magamért,
                  de ha Komróczyék állnak az ügy élén, tudod, remek lesz s végre a
                  foglalkozásnélküli cselédek, az ügy!</p>
					<p>Komróczy úr nyomatékkal tölcsérezte a bizalmas fülekbe:</p>
					<p>- Csak el ne mulaszsza, - államtitkárom!</p>
					<p>- Oh, uram, az ügy! az ügy!</p>
					<p>A társaság, mint a kaleidoszkop folyvást változott, és soha nem tért vissza előbbi
                  alakjába.</p>
					<p>- Hogy van, uram? - kérdé Biczeghő a soha nem látott Armandtól.</p>
					<p>- Ön uram athléta? - kérdé Hurutka.</p>
					<p>- Köszönöm, jól, - nem vagyok athléta! - felelt szórakozottan Armand.</p>
					<p>- Csapjon fel, uram! - biztatá pajtáskodón Biczeghő. Armand megnézte s kérdé:</p>
					<p>- Nem szükség hozzá betegségi bizonyítvány?</p>
					<p>- Nem szükség, - felelt csodálkozva az athléta.</p>
					<p>Komróczyné előzékenyen szorgoskodott a vendégek körül.</p>
					<p>- Egy csésze theát, Hurutka, ha meghültek.</p>
					<p>- Isten ments, asszonyom, legfeljebb herbatheát.</p>
					<p>- Tiltják szabályaink! - magyarázá ki Biczeghő. Túlfeszíti a vérkeringést s a
                  lábizmokat.</p>
					<p>- Legalább süteményt mártsanak be, hiszen kifáradtak.</p>
					<p>- Köszönöm, - mondá Hurutka, - tésztát athleta soha! Hizlal és petyhüdtté teszi a
                  vért, spleent és fölösleges nyálkákat okoz. Legtestedzőbb hütőnk a langyos
                  viz.</p>
					<p>- Jerünk tehát a dohányzóba! - szólítá fel barátait Napoleon.</p>
					<p>- Csókollak, soha! - tiltakozott Keöszméthy Lázó. Nem magamért, de a trainingért.
                  Első az erő.</p>
					<p>- Oszkár, te rágyujtasz?</p>
					<p>- Köszönet - felelt Hurutka, én csak fogszivarkákat szivok.</p>
					<p>- Ab, Bundár úr, barátom! - szólt társaihoz Keöszméthy, s Bundár csakugyan ismét
                  az ajtóban állt szokásos tányérjával, s evett és nézett. Az athléták pedig
                  sorakoztak, s a vezérszónok megszólítá:</p>
					<p>- Tisztelt uram, kikérem magamnak - tisztelt uram - a szerencsét, - nem én, de a
                  klub, az ügy! - hogy üdvözöljem önt, barátom, a házasulandó ifjak nevében,
                  boldogítson, - nem magamért, - de tudományával a bazáron!</p>
					<p>A megtisztelt egyet hajolt, s nem értő arczkifejezéssel felelé:</p>
					<p>- Hyeroglif, hyeroglif, hyeroglif!</p>
					<p>Ezzel visszafordult.</p>
					<p>- Mindig a tudomány! jegyzé meg Armandnak Komróczy úr, félre pedig ezt dörmögé: Az
                  a beszéd még neki is hyeroglif!</p>
					<p>Armand idején valónak látta, hogy Bundárhoz lásson. Elfogta őt, s udvarolni
                  kezdett:</p>
					<p>- Fogadjon engem is bámulói közé. Ön az egyetlen bölcs, a ki fölfedezte azt a
                  követ -</p>
					<p>- Nem értem.</p>
					<p>- A bölcsek kövét. Mert miből áll az összes tudomány? Huszonnégy betüből, uram.
                  Descartes elméletei, Humboldt észlelései, Shakespere fellengzése ebben mind benn
                  foglaltatik. A gyermek, a ki már ismer az ábéczéből hat betüt, birja az összes
                  tudományok negyedét. Ha a római és arabs számokat még hozzá vesszük: ki is
                  meritettük az egész tudást. És mi az egész élet? Mozgás és anyagcsere.</p>
					<p>- Epikureista! - enyelgett Bundár. Anyagcsere! - s eltüntetett egy falatot, mint
                  egy érmet. De okos ember! - jegyzé meg magában.</p>
					<p>- Az a bölcsek köve, a mivel ön bir! - folytatá Armand titkolózva s kissé
                  bizalmaskodva, - megérteni a szerelem szavát..</p>
					<p>- Az ugynevezett szerelem? E dolgot még nem tettem tudományos kisérlet
                  tárgyává.</p>
					<p>- Nem! Pedig ez a legnagyobb régiség a világon. Önnél éppen ideje is. Nos,
                  elemezzük. A braminok ősi indus mythosza szerint az alkotó az első embert kétfelé
                  hasitá, fele a férfi lett, fele a nő, de azóta folyvást egygyé vágynak lenni
                  ismét, leküzdhetetlenül, in statu quo ante. E vágy a
                  szerelem.</p>
					<p>- Tökéletes igaz.</p>
					<p>- Mint hallom, szeret is egy nőt.</p>
					<p>- Ellenkezőleg. Nőül akarom venni.</p>
					<p>- Ha szép a nő, - magyarázá Armand: - a valódi Sphynx. Ez méltó, hogy ön
                  megfejtésére adja magát. Egy tudós udvarlása hizelgő lesz ily szellemdús hölgynek.
                  Szerettessen magába.</p>
					<p>- Jó. Neki ajánlom müvemet, - a legujabbat, a legrégibb barbár leletekről.</p>
					<p>- Ez sok, - de nem elég. Hizelegjen, udvaroljon, szépelegjen. Nyilatkozzék,
                  valljon szerelmet, szóval: tegyen tul vágytársán.</p>
					<p>- Hah! Az is volna? - pattant föl Bundár.</p>
					<p>- Csak tartsa szemmel fiatal urainkat.</p>
					<p>- Tiszteletlenség az ifjuságtól! De nem tesz semmit. Ő előnyt fog adni
                  koromnak.</p>
					<p>- Ugy van. Csak kitartás és vágjunk eléjök!</p>
					<p>- Ugy van. Vágom hozzájuk a bölcsek kövét! - kiáltá ádáz haraggal Bundár. - Oh
                  Sphynx, oh hyeroglif!</p>
					<p>S kifordult egyetlen harapás nélkül.</p>
					<p>- Igy! - gondolá Armand. Ha van Viktorban a féltés mellett egy szikra becsvágy:
                  meg fogja buktatni professzorát.</p>
				</div>
				<div type="chapter">
					<head>XIV.</head>
					<p>A társaság mind élénkebb lett, mindenki mindenütt ott volt, csevegve, értekezve. A
                  kedves háziasszony a tánczra serkenté a zajos ifjuságot, Komróczy úr
                  elkeseredettségből tánczra.</p>
					<p>- A zene szól, - fordult a nyalka Perghő a leánycsoportba lépve Lillához.
                  Ugorhatunk egyet gyülés közben. Szabad?</p>
					<p>E természetes izléssel tett felhivásra, (a mi az ujabb társadalmi Sasku és Knigge
                  szerint az illem és előkelőség utolérhetetlen modora, mert mi lehet izlésesebb a
                  természetnél?) Lilla Perghő karjába ölté karját.</p>
					<p>- Csinos fiu; kár, hogy nem athléta! - gondolta szintén természetességgel vevén
                  szemügyre tánczosát. S elmenőben kérdé:</p>
					<p>- Gondolja, Dini, hogy jó vásárt csinálunk?</p>
					<p>Mira kisasszonyt a kis Foncsor hivta fel keringőre.</p>
					<p>- Doktor, maga nagyon tüzesen kering. Nem árt meg?</p>
					<p>- Mit képzel? »Praesente medico!«</p>
					<p>- De nem esik rám, mint az orvosbálon? szólt meglegyintve legyezőjével, s minden
                  aggály nélkül lebbent ki, kis lovagja karjába kapaszkodva.</p>
					<p>A példa hatott, a tánczszenvedély gyujtott. Evelin kisasszony, természetes vágyát
                  követve, maga mondá a legénynek:</p>
					<p>- Keöszméthy, jöjjön hirtelen egy fordulóra!</p>
					<p>Az ifju bajnok meg volt lepetve.</p>
					<p>- Bocsánat, a táncz, kérem, árt a migrainemnek. Nem én: az ügy...</p>
					<p>- Kosár? Kérem Oszkár! - csapott le merészen a másik bajnokra.</p>
					<p>- Végtelen sajnálom, - szabódék Hurutka udvariasan. Holnap távgyaloglás Palotára,
                  kimélni kell a lábakat..</p>
					<p>- Nos, - fordult át Evelin idegesen a harmadikhoz, - magának is kimélni kell a
                  lábakat?</p>
					<p>De Zuárd magas fölénynyel mosolygott, szánólag is, oldalvágással is Oszkárra: -
                  Nekem a lábaim jók, csak a tüdőm nem futja...</p>
					<p>Evelin már megsemmisülten állt ott, midőn mentő gyanánt a bálhős Suli Muki bókolt
                  neki, szügyébe vágva fejét:</p>
					<p>- Ha a három kosárral nem főzne le nagysád?</p>
					<p>- Oh nem! hangzott a válasz. De mily kemény gyerekek ezek az athléták! Hogy
                  megállják!</p>
					<p>S elrobogtak, mig Hurutka utánok kiáltá:</p>
					<p>- Mi majd a szemeinkkel fogunk élvezni!</p>
					<p>A teremajtóban most Szegfüszeghy jelent meg, csapzott fürtökkel, dúlt
                  nyakkendővel, kezében irón és tánczrend, lelkendezve, mint egy végigharczolt
                  vesztett csata hirnöke.</p>
					<p>- Zelemér, te itt? - üdvözlé Biczegkő és Hurutka nagy diadallal.</p>
					<p>- Zelemér, te itt, te itt? - üdvözlé Keöszméthy.</p>
					<p>- Jó estét, bajnokok!</p>
					<p>- Nem járod? - kérdé Biczeghő.</p>
					<p>- Nem-e? - folytatá méltatlankodva Zenő. Én vagyok a nyargoncz Terpsychore
                  börzéjén, galoppozva a párok felett. Én csinálom a kurzust, én jegyzem az
                  árfolyamot, a hausset a lebbenő ruhákról, a baisset a letaposott tülanglékról, és
                  irom a tánczolók névsorát kettős könyvvezetéssel a »Divat-Kökörcsinbe« és
                  »Bazárrózsákba«. Phüh, de belemelegedtem! - végzé végigtörülközve
                  zsebkendőjével.</p>
					<p>- Kérlek, - mondá Biczeghő - tégy be minket is a tánczolók közé.</p>
					<p>- Tánczolók közé? - ismétlé Zenő szinte magánkivül a hőségtől. Szivesen,
                  jer...</p>
					<p>S átkapta az athlétát s kifelé kezdett vele tánczolni. »Segitség!« kiáltott ez s a
                  másik kettő utánok rohant.</p>
					<p>- Jerünk, barátom, jerünk! Ne hagyjuk!</p>
					<p>Viktor karján Celesztint vezetve lépett be. A nő csengő kaczagással vonta ki
                  karját.</p>
					<p>- Nem, nem! Kérlelje csak meg a kesergőt. Menjen, és siessen karjára füzni, mig
                  nem késő.</p>
					<p>- Ah, soha! - kiáltá Viktor hirtelen elpirulva.</p>
					<p>- De igen, mig a vetélytárs nem jő...</p>
					<p>- Tehát kivánja? - kérdé az ifju ember épp oly hirtelen sértődöttséggel, s azzal
                  fenyegetőzve, a mitől félt: szakitással.</p>
					<p>De Celesztinnek egyetlen pillantása lefegyverzé. Egy Circe nem mondhatta volna
                  igézőbb mosolylyal:</p>
					<p>- Az öntől függ...</p>
					<p>Viktor éppen észrevette barátját. Most lépett a kék terembe, s csak maguk
                  voltak.</p>
					<p>- Ah! Jer Armand! - szólitá meg Viktor s bizalmas hangon be is mutatta
                  Celesztinnek: Keblem barátja, Detrekőy.</p>
					<p>Armand Celesztinre tekintett. Elsápadt s meghökkent, csaknem visszatántorodva,
                  szólni nem tudott, de akaratlan suttogá:</p>
					<p>- Auróra!.. Ég és pokol!</p>
					<p>Celesztin hozzásietett, de szinte rohanva, pillanatra meg akarta ragadni karját.
                  Szemei föltárultak, mintegy kék lángjaikba temetve Armandot s rögtön összevonva,
                  rászegzé fölindulástól megrázkódva:</p>
					<p>- Armand!</p>
					<p>E szóra mozdultak a vonagló ajkak, de ki nem mondá. Legalább nem hallhatta senki.
                  Ekkor már az indulatot leküzdötte, vissza tett egy lépést s hideg közönyre
                  erőltetett hangon mondá, kezét nyujtva:</p>
					<p>- Ah! Detrekőy, - barátom - -</p>
					<p>Armandot gyönyör és kétségbeesés ragadta meg egy perczben, s ketté akarta tépni
                  szivét. Ő él!... ah, de... Itt megtört gondolata. Végerőfeszitéssel és
                  villámgyorsan kiragadta magát a helyzet hatalmából, hogy Viktor észre ne vegyen
                  semmit. Már meghajtotta magát.</p>
					<p>- Asszonyom! - mondá, s érinteni merte a felé nyujtott kezet.</p>
					<p>Viktor nem is figyelt rájok ezalatt. Nem akarta, s mégis kitekintett: nem látja-e
                  valahol Malvint? Armand kezet fogott Celesztinnel, mikor ő hozzájok fordult:</p>
					<p>- Már jó barátok? Annál jobb! Nem is sejtem.</p>
					<p>Celesztin jellemző könnyedségével felelt, s mosolylyal kisérte e pár hangsulyozott
                  szót:</p>
					<p>- Jó barátok? Csak félig-meddig, és az is rég... Egy szörnyü út - -</p>
					<p>- Ne folytassa! - látszott közbekiáltani Armand tekintete, mig szavai a társalgás
                  legkopottabb udvariaskodásával hangzottak: Hogy igy kedvezzen a véletlen, nem
                  reméltem...</p>
					<p>- Lám, oly jelentéktelennek talált emlékei közt! - felelt hasonló módon
                  Celesztin.</p>
					<p>- Ah, hogy próbálja körmeit az ördög! - gondolá vizsga pillantást vetve rá Armand,
                  és mondá: Mert szerencsém oly futólag hozott össze, ismeretségre nem merhettem
                  hivatkozni.</p>
					<p>- Ezután annál gyakrabban lássuk egymást, mert ön Szerémy benső barátja...</p>
					<p>- S e czélt magam tüztem Viktor elé! - gondolá Armand a rejtett czélzatokon
                  felbőszülve. - Még elválhatlanabb hive leszek ezentul, asszonyom! - szólt szinte
                  váratlan rohamossággal téve egy lépést közvetlen Celesztinhez.</p>
					<p>Viktor egész felületes szemlélő volt; a más beszélgetése untatta, csak ő szeretett
                  volna Celesztinnel foglalkozni. A mit megjegyzett, ennyi: »S ez az Armand ezt
                  elhallgatta előttem! De hiszen mit is mondhatott?« Celesztin ellenben gonosz
                  szellemmel utasitá vissza Armand bizalmaskodását:</p>
					<p>- Csak most mondjon le róla néhány perczre. - ma tanácskozásunkon ő lesz a jegyző.
                  No, csak tiszteletbeli, kineveztem elnöki hatalmamnál fogva. Tudja, mi nők sokat
                  szeretünk beszélni, de irni keveset.</p>
					<p>A válaszra idő sem volt, Szegfüszeghy müvészileg feldult bálrendezői pofával
                  kiáltott be:</p>
					<p>- Elnök kerestetik!</p>
					<p>- Jerünk, - mondá Celesztin. S ön? - kérdé Viktortól.</p>
					<p>Viktornak Armand ugyancsak érthető jelt adott szemével, hogy maradjon s habozva
                  mentegetőzött:</p>
					<p>- Perczre, asszonyom, szabadság!</p>
					<p>- Ah, kötelesség-mulasztó? De várom!</p>
					<p>Eltünt kiséretével, oly nyilt kaczérsággal, mintha az a legártatlanabb volna, s
                  oly természetes nyugalommal, mintha a két jó barát most nem is őt venné vegyi
                  elemzés, bonczolókés alá, nem is őt állitná törvényszék elé s itélné el és végezné
                  ki - távollétében.</p>
					<p>Viktor elválhatlan tekintettel kisérte.</p>
				</div>
				<div type="chapter">
					<head>XV.</head>
					<p>- Örvendj, nagy mesterem, örvendj! - rohant aztán vissza s átölelte Armandot.</p>
					<p>- Még örvendjek? - pattant föl ez bőszülten. Sikerült kibékitned Malvint?</p>
					<p>- Malvint? Én békitsem ki? Armand, Celesztin szeret, szeretnie kell. Négyszemközt
                  beszéltem vele, hogy mit, nem tudom, de csak ő róla és rólam, s a mint rám vetette
                  égő tekintetét, én lesütöttem szememet keblére...</p>
					<p>- Hej, hm! Hová sütötted?</p>
					<p>- Barátom, mily kebel!...</p>
					<p>- Oh, a szemtelen báliruhák!</p>
					<p>- Mindenről megfeledkeztem, de rád gondoltam, és elszántan - magam sem értem,
                  hogy? - átkaptam, s hószin vállára oly csókot nyomtam...</p>
					<p>- És ő nem? - kérdé Armand dühösen, kezével legyintve.</p>
					<p>- Csak elpirult, el akart rohanni, s én elszégyeltem magam s bocsánatot
                  kértem...</p>
					<p>- No, ennél tehettél volna okosabbat is.</p>
					<p>- A bocsánatkérésnél?</p>
					<p>- Eh!</p>
					<p>- Talán nem tetszik neked?</p>
					<p>- No, - mindennapi arcz; egész nyárspolgárné...</p>
					<p>- Haha! Celesztin?</p>
					<p>- Az előlegül adott magasztalás ugy fölcsigázta várakozásomat, hogy a valóság
                  teljesen lehűtött. Hagyd abba, keresd fel Malvint, vagy mást; ez szeretni sem
                  tud, épp ugy, mint Malvin.</p>
					<p>Viktor csak ámult barátja izgatottságán, melylyel a szavakat tördelte.</p>
					<p>- Érdeklem, látod, és érzem, hogy szeret; s hogy birni fogom: bizonyos vagyok
                  benne!</p>
					<p>- Vigyázz, fiu! szólt apai intelemmel Armand. Az asszonyi ravaszság vakmerően
                  támad ott, a hol a gyönge lány csupán önvédelemre szoritkoznék. Pórul ne járj, s
                  másik békóba ne verd gyűrüs ujjad, - mert, - végzé tönkre téve előbbi szavai
                  komolyságát - mert kitagadlak!</p>
					<p>Viktor nem állhatta meg, hogy még egyet ne öleljen e féltése daczára is forrón
                  szerető keblen.</p>
					<p>- Házasság? Oh, ily fakó gondolat! Csinos kaland, - több semmi! Fölhajtom a
                  mézkehelyt s eldobom; szivom a rózsa mézét s eldobom! Hivebb tanitvány nem volt,
                  mint én, mesterem. S te segitni fogsz!</p>
					<p>- Oh, okvetetlen! - hangzott a gúnyos válasz s kitört a többi szemrehányás: Ez
                  több mint könnyelmüség. Menyasszonyodat, - mert hiszen csak az! - kit igaz ok
                  nélkül megsértettél, fájdalmával s könnyeivel hagyod.</p>
					<p>- Eh, de könnyitek keblemen! Elfelejtem a féltést!</p>
					<p>- És kalandokat vadászol!</p>
					<p>- De édes Armand, ezt csodálom tőled...</p>
					<p>- Menj, szánd büneidet, s borulj lábaihoz.</p>
					<p>- Jegyző, jegyző! Hol van már? - csengett Celesztin hangja az ajtóból.</p>
					<p>- Már oldala mellett, asszonyom! - felelt Viktor kettős örömmel, hogy
                  megugorhat.</p>
					<p>- Siessen, vagy elnöki megdorgálásban részesül! Szükségem van önre.</p>
					<p>- Rám többé nincs! - fakadt ki Armand, fanyar felindultsággal nézve a távozók
                  után. De valakire mindig van! S egy pillantást se vetett felém! Hah! Viktort meg
                  kell hogy mentsem. Visszatéritem a lányhoz.</p>
					<p>Ez ürügygyel takargatva igazi czélját, a mit magának sem akart bevallani, tervei
                  közt meghasonlás szállta meg.</p>
					<p>- Ah! az a vihar, melynek hajótöröttje vagyok, ujra kitört fölöttem. Mily
                  nevetség, egész életünkből, az örvények közt, legféltősebb kincs gyanánt egy
                  nyakérmet vagy mit menteni meg, - és az is már Bundárhoz vagy kihez vándorolt! Ki
                  adja vissza komolyságomat! - mormogá, görnyedtségéből fölágaskodva, mint egy
                  lázadó rabszolga, s fölemelt öklével a levegőbe ütve.</p>
				</div>
				<div type="chapter">
					<head>XVI.</head>
					<p>A megvert oroszlán barlangjába vonul sebeit ragasztgatni. Komróczy úr irószobájába
                  szökött rendbeszedni megfutott hadseregét.</p>
					<p>A titkár egyszerü lyukacskát fúrt szemtelensége gombostüjével az ő politikai
                  nagyságának magasan szárnyaló léggömbjén. Ő e rést betömte, mert hiszen kiegyeztek
                  Sivárszkyval (a ki mindössze erkölcsi ünnepeltetést kivánt), de a feszitő önérzet,
                  az a légnél könnyebb valami, részben még is kiillant, a hólyag meghuppant, s bénán
                  oldalogva röpül. Egy azonban segithet, s rögtön magasra lenditheti: ha oly
                  körülmények közt találkozhatik a miniszterrel, hogy helyzetében bizonyos fölény
                  legyen, és ezen alkalomból, és teljes fegyverzetben s diktálva a kedvező
                  föltételeket, ajánlhassa meg a frigyet, mint egyenértékü s legyőzetlen
                  ellenfél.</p>
					<p>- Csak megbizottam, az ugrifüles Keöszméthy ügyes legyen! - gondolá Komróczy úr
                  könnyebbülten. S legyen szerencsém, - kegyelmes uram!</p>
					<p>Mintegy hivásra, megjelent Sivárszky.</p>
					<p>- Megint ezt hozza az ördög! - gondolta felé fordulva Komróczy úr, s kényszeredett
                  nyájassággal kérdé:</p>
					<p>- Kedvesem, hát még nem tánczolunk?</p>
					<p>- De tánczolunk, - felelt még nyájasabban Sivárszky. Háromezer forint kell öt
                  percz alatt.</p>
					<p>- Micsoda?</p>
					<p>- Sajátságos! Mint mondani szerencsém volt.</p>
					<p>- Mi közöm hozzá, édes Sivárszky!</p>
					<p>- Annál több nekem.</p>
					<p>- De mi czélra?</p>
					<p>- Pártczélokra.</p>
					<p>- Ennyi pénzt kiadni nem lehet pártunk czélja.</p>
					<p>- Nos, hát saját jótékony czélomra.</p>
					<p>- Talán a czigánynak, a mért huzza a második négyest?</p>
					<p>- Nagyon kedves, uram! Hát igen, vagy ne keressük, hogy mire kell. Nagysádnak ezt
                  kell tudni, hogy hol vegyük?</p>
					<p>- Nincs, kérem!</p>
					<p>- Vagy van, vagy nincs: lenni kell. Csak nem fordulunk ily csekélység miatt a
                  kormányhoz - főispán úr?...</p>
					<p>Komróczy úr léggömbje uj szurást érzett, s egyszerre meglohadt. Gyors, de eltakart
                  meghunyászkodással felelt:</p>
					<p>- Semmi tréfát, édes Sivárszky. Értem én magát. Nézzük csak.</p>
					<p>Elővette tárczáját s belenyult egész vidáman.</p>
					<p>- Ötszáz. Szép pénz. S elég lesz, ugy-e? Nem tetszik? Ön meg elhozza s ide adja
                  szépen a levelem, ugy-e?</p>
					<p>S fél kézzel a kiteritett bankjegyeket kinálva, másik tenyerét kitárta az okmány
                  után. Addsza, nesze.</p>
					<p>- Megsért, uram! - felelt Sivárszky nemes páthosszal, mint várhattuk. Hát
                  visszaélek én az ön levelével? Nem bizunk mi egymásban?</p>
					<p>- Legyen. Itt van! - felelt Komróczy úr ismét tárczájához fordulva. Ezer forint
                  brutto. Nem lesz sok?</p>
					<p>- Egy ezer? - tréfált vissza Sivárszky. Még két ezer! Van,
                  nincs, legyen!</p>
					<p>Most már a válasz is ünnepélyesen hangzott:</p>
					<p>- De esküszöm, utolsó volt! Van itt értékpapir, holnap értékesitjük...</p>
					<p>- Sajnos, ma kell, azonnal. Hát azon több ezer forintok?</p>
					<p>- Minő több ezer?</p>
					<p>Sivárszky habozott. Aztán röstelve ez ingatagságát, gyorsan kimondta:</p>
					<p>- Sajátszerü! A mik a szép kisasszonyt illetik...</p>
					<p>- Ah!... S pillanatra még Komróczy úr is megdöbbent ez ember szavain,
                  lelkiismerete felháborodott.</p>
					<p>Hanem rövid szünet, - és már higgadtabban, kifogással állott elő Komróczy úr:</p>
					<p>- Az félre tett összeg... He, he! »vadbankók«, uram... Méltóztatik tudni?... a
                  leányomé.</p>
					<p>- Nagyon kedves! És leánya nem öné?</p>
					<p>- De mondhatni: leányom kelengyéjére van szánva, ha egyszer... És ha
                  megtudnák...</p>
					<p>- Más mit tudhatja?</p>
					<p>- De ön is tudja, kedves uram, hogy Szendrőy urnak szándéka...</p>
					<p>- Hah! vagy Szendrőy úr, az imádó, csak ennyire becsülné a kisasszonyt? - tört ki
                  a titkár méltó felgerjedéssel. Ah, uram, Sivárszky nászruha nélkül is boldognak
                  érezné magát, ha...</p>
					<p>- Megkaphatná a hozományt! - egészité ki gondolatban a titkár gondolatát Komróczy
                  úr; de egyszerre eszébe ötlött, hogy mit is mondott csak az az ember? s kérdőleg
                  meredt rá: Igen?... De ön, mint nemes férfiu, ismerje be, hogy leányom tudta
                  nélkül nem rendelkezhetem vele...</p>
					<p>Sivárszky mondhatta volna, hogy dehogy nem, sőt nem is szabad tudnia róla; hanem a
                  helyett ezt mondta:</p>
					<p>- Egyszerü! Tehát kérje el; de nagy dolgot ne csináljunk e csekélységből. Holnap
                  majd szépen visszatesszük.</p>
					<p>- Vissza, szépen, - ismétlé gépiesen Komróczy ur. Meg volt viselve a
                  lidércz-nyomás alatt. Csöngetett az inasnak, a kisasszony után, ki az ülésben
                  lesz. Ő benne bizhatik.</p>
					<p>- Ennyi az egész! mondá kecsesen Sivárszky. Csak kedélyesebben, kedves, jó
                  papa!</p>
					<p>Malvin nyugtalanul nézett szét, ugy lépett be. Ott látta Sivárszkyt is.</p>
					<p>- Kötelezettségemet leróni hí atyám? - kérdé azonnal.</p>
					<p>Sivárszky magában nevetve, gondolta, hogy hajlik már a nád, maga jön a tánczért.
                  Szép bókot csinált és mondá:</p>
					<p>- Mily kegy! De nem kisasszonyomé a tartozás most...</p>
					<p>- Hanem enyém! - szólt a nehéz perczek fönségével Komróczy úr. Légy Ifigenia!</p>
					<p>S megragadta leánya kezét, a ki egészen megrémült.</p>
					<p>- Uj áldozat kell, s az én leszek?</p>
					<p>- Üss atyádra most; állj a csapás alatt hajthatatlanul! Pártérdek - legmagasabb! -
                  kivánja ugy... De veled, nélküled nem akartam rendelkezni.</p>
					<p>- Velem???</p>
					<p>Ezt olyan három kérdőjellel találta kérdezni a kisasszony, hogy Sivárszky rögtön
                  válla közé rántotta fejét s Komróczy úr háta megé huzódott. Ez pedig a fenségesből
                  átugrott a mulatságosba és nevetve, de akadozva felelt:</p>
					<p>- Csak, hogy mondjam, - zsebpénzecskéddel...</p>
					<p>- Tudtam ezt, oh! - felelt Malvin, végtelen fitymáló tekintettel sujtva le
                  Sivárszkyt.</p>
					<p>- Meggyónom, - kezdé Komróczy úr, - pártczélunkra több ezer forintnyi összeg
                  kell...</p>
					<p>- Csak pár! - iktatá közbe a titkár.</p>
					<p>- De rögtön.</p>
					<p>- De holnapig csak.</p>
					<p>- S arra a gondolatra jöttünk...</p>
					<p>- Kisasszony mosolyogni fog...</p>
					<p>- Hogy félretett - hogy is mondjuk, no igen, - kelengyére valódból...</p>
					<p>- Csak ezt? - szólt Malvin kitörő s elfojtott méltatlankodással. Örömmel! Oh, és
                  ön kivánja, hogy e pénz üzérség tárgya legyen? Hogy e percz, atyám
                  kényszerhelyzete eszembe jusson? Annál jobb! - végzé határozott erélylyel.</p>
					<p>A titkár meg volt zavarodva; fejét igyekezett gallérában eltüntetni.</p>
					<p>- Megható! Előre tudtam. Én nem nyulok hozzá.</p>
					<p>- Add át, atyám, te!</p>
					<p>- Beleegyezésed nélkül soha!</p>
					<p>- Nemes vetély! - sugta bele galléréba Sivárszky. Kinálják egymást: melyik ne
                  fizessen? Igy csinosan »kistafiroznak«! Nos?</p>
					<p>- Mentsd meg atyád politikai nagyságát! - sürgeté Komróczy úr.</p>
					<p>- De mi történt, mi történik, atyám? - kérdé a leányka őszinte aggodalommal.</p>
					<p>- Ne kérdj most... nincs idő.</p>
					<p>Malvin elhatározta magát. Egy kis kulcsot vett ki az asztal egyik fiókjából, a mit
                  épp annyi fáradsággal megtehetett volna Komróczy úr is, letette az asztalra, s
                  rámutatva, szólt Sivárszkyhoz:</p>
					<p>- Vigye, itt a kulcs.</p>
					<p>Sivárszky szinpadi léptekkel közeledett a kulcs felé, nagy czeremóniával vette két
                  ujja közé.</p>
					<p>- Oh, e kulcs egy tőr, mely lelkemet döfi át!</p>
					<p>S a kulcsot átnyujtott a Komróczy úrnak, a ki az asztalfiókot felnyitotta, ott
                  hevert a pénz, s a kellő mennyiséget a titkár markába olvasta le.</p>
					<p>- Oh, ez igen fáj! - nyögte benső részvéttel Sivárszky, zsebre tevén a pénzt. A
                  közügy nevében! Sajátszerü, eme honleányi áldozat megindit. Boldog papa, a kinek
                  ilyen leánya van! Nemes példája élni fog - a lapokban! S én, én csókolom kezét...
                  Tehát a második négyes... Ah, könnyeim!</p>
					<p>Ezzel igen elérzékenyitve, művészi pantomimika kiséretében kirobogott.</p>
				</div>
				<div type="chapter">
					<head>XVII.</head>
					<p>Komróczy úr pedig könnyen legyőzve röstelkedését, már begyakorlott kényszer
                  vidámsággal, magát is hitegetve, mondá leányának:</p>
					<p>- Ládd, nem rossz ember. Világért se nyult volna hozzá.</p>
					<p>A leány arcza ki volt pirulva. Durczásan felelé:</p>
					<p>- Nem? Ah, nem tánczolok vele.</p>
					<p>Komróczy hüledezni kezdett:</p>
					<p>- Mit szólsz? S igéreted?</p>
					<p>- De mondd, atyám, mi történt? Nekem mondd el!</p>
					<p>S ez ugy volt mondva, visszautasithatlanul, megragadva az atyai karokat, biztatón,
                  hogy Komróczy úr előbb rá nézett, aztán megtörülte saját homlokát, s nagy
                  tétovázva halkan oda sugta:</p>
					<p>- Egy gyönge perczben iszonyú tett... Neked meggyónom, leányom el nem árul...
                  Főispánságért folyamodtam.</p>
					<p>Ezzel mint Midas, mikor a gödörnek megvallhatta titkát, könnyült szivvel fujt
                  egyet.</p>
					<p>De szegény Malvin a legfeszültebb figyelem és rettegésből e végszavakra
                  kábultságba esett.</p>
					<p>- És ez oly nagy gonoszság?</p>
					<p>- Iszonyú. Én, a mult s jövő kormányok ostora! S a bizonyiték az ő kezében
                  van.</p>
					<p>- A nyomorult!</p>
					<p>- Ugy van, a nyomorult! S képzeld el törpe ellenségeim kárörömét, kik annál
                  fondorkodóbbak, minél nagyobb vagyok én, s fogukat annál jobban fenik rám,
                  mentül inkább reszkettek a Komróczy hajthatatlan nagysága előtt! De gyávák, -
                  emelte föl hangját egy láthatatlan ellenséges tábor felé fenyegetőzve, - gyávák,
                  még korán tapsoltatok! Ime Ifigéniám! Az ártatlanság kéznél van, hogy atyját
                  megmentse s elnémitsa aljas rágalmazóit!... De a titok szent! - rekeszté be,
                  földre esve a páthosz fellegéből.</p>
					<p>Malvin maga előtt sem világos indokból, csak sokat hallván a politika
                  veszélyességéről, kétségbeesésbe volt addig merülve, s önfeláldozó elhatározásra
                  jutott.</p>
					<p>- Nyugodj meg, jó atyám.</p>
					<p>- S te mulass vigan, - felelt a jó atya. Tánczolj sokat. Örvendhet a gyermek, ki
                  megmenté atyját. Tánczolj a nyomorulttal!</p>
					<p>S mint a ki jól végzett, ő is távozott Sivárszky nyomán, kinjában
                  visszamosolyogva.</p>
				</div>
				<div type="chapter">
					<head>XVIII.</head>
					<p>Viktor fiatal ember volt, izlett neki egy első kalandba harapás; e részben Ádám se
                  jobb a deákné vásznánál, - mondjuk Évánál. A pályafutott világfi kápráztató
                  példája mámorba ringatá, hiuságának étvágya fölkeltetett, Celesztin gyönyörü volt
                  és kaczér. De a szerelem boszuval lázadt föl, hogy jogait visszavivja. S a
                  szerelmes maga se tudta miként, bálványát elhagyva eredeti eszménye mellett
                  termett, mert csak őt kutatta, szive öntudatlan utána leselgett.</p>
					<p>- Viktor! - szólt fölrezzenve Malvin, s örvendezve sietett elé.</p>
					<p>De Viktorban, a mint elérte vágyai czélját, a biráló ész szólalt meg, s elnyomta a
                  sziv hangját.</p>
					<p>- Nem engem várt, - mondá hidegen. »Tánczolj vele!« - tudom, kit illet. S ezzel -
                  isten önnel!</p>
					<p>Alig várta, hogy láthassa, s már el készült menni.</p>
					<p>- Viktor, ne hagyjon el! - mondá a leány megható egyszerűséggel. Hiszen
                  szeretem...</p>
					<p>Viktornak ez igen jól esett. De nem hogy megnyugtatná, s angyalának keblére
                  borulna, hanem most már zsarnokoskodni kezdett.</p>
					<p>- S a második négyes Sivárszky úrral? - kérdé megsemmisitő szándékkal.</p>
					<p>- Ej! ily semmiség miatt, Viktor! - mondá a leány okos szép szemeivel a gyanakvó
                  szemekbe mélyedve.</p>
					<p>- Oh, egy zsebkendő még kisebb semmiség, és már meggyilkoltak miatta egy nőt!</p>
					<p>- De oktalan módon. S ön is az. Oh, és ha kénytelen voltam vele!</p>
					<p>- Lám, és ki kényszeritheti ilyesmire?</p>
					<p>- Nem áldoztam föl semmit, a mi miatt önnek kisebb becsü legyek; csekélység, de
                  nem az én titkom.</p>
					<p>- S nem enyém. Sivárszky úr titka. Ön érzelmeit megosztja egy szerencsehőssel, s
                  együtt nevetik hiszékenységemet.</p>
					<p>- Istenem, nevetek én? - sohajtá Malvin. Oh, ha megmondhatnám, mily kényszernek
                  kellett engednem!</p>
					<p>- Azt már félig elárulta, s félig tudom, hogy csak atyja szándékának eszköze. De
                  mi az ön atyja tehát, ez a nagyszerü férfiu, ha saját szolgája kegyéért áldozza
                  leányát? Mit tartsak Komróczy urról, a ki...</p>
					<p>- Nem, nem, tiltakozott Malvin s kérlelő hangja ismét daczosra változott. Atyám
                  nevéhez a gyanu se férjen! Viktor, Szerémy ur, menjen és feledjen... Én csupán
                  ingerültsége miatt vonakodtam bevallani a valót. Feledjen és legyen boldog, legyen
                  szabad. Én is felejtem...</p>
					<p>- Ah, helyes! már ugy is megtette.</p>
					<p>- Annál inkább! - mondá Malvin, mig a szép fehér homlokra keserü elhatározás
                  szállott. De ne koczkáztassa, hogy higgadtságával méltóságát is elveszitse. Ime,
                  megvallom, s ezt önnek se lesz nehéz hallania, hiszen láttam, ugy is Celesztin
                  érdekli jobban...</p>
					<p>- Igen? Ő nem tánczol mással!...</p>
					<p>- Nem? Nos hát tudja meg, hogy én Sivárszkyt...</p>
					<p>- Ki ne mondja! - vágott közbe Viktor gorombán. Nem igaz!</p>
					<p>- Mit hisz tehát? - kérdé a leány kihivó méltatlankodással.</p>
					<p>- Többé semmit, önnek azt se, ha önmagát vádolja. De a nevetséges helyzetből már
                  ki kell bontakoznom. Engedelmével, fejezzük be mielőbb, csak ne épp most...
                  jönnek.</p>
					<p>S igen kedves életkép volt, a mint a két vitatkozó szerelmes, kivált az ifju,
                  hirtelen eltitkolni iparkodott gyülöletteljes felindulását, s egymásra próbáltak
                  nézni, mintha semmi se volna köztük. De Viktor ekkor is dühhel forgatta
                  fejében:</p>
					<p>- Meglátom, tánczol-e vele?</p>
				</div>
				<div type="chapter">
					<head>XIX.</head>
					<p>A vigalom tetőpontját érte el, s betölté az egész házat. Nem maradt magány az ifju
                  pár számára sem, beözönlöttek ide is, mig a zene szünetelt. A tanácskozmányból
                  szintén.</p>
					<p>Armandot Bundár és Napoleon környezte. Külön kis tudós társaságot képeztek, s
                  társalgásuk az ethnografiától a kozmográfiáig terjedt. És Armandot ez igen
                  mulattatta.</p>
					<p>Az ünnepelt Celesztint udvara vette körül. Ott rajongtak a veszedelmes athléták,
                  ennek következtében az egész női társaság.</p>
					<p>- Elfogadjuk! Helyes! - hangoztatták összevissza a bizottsági tagok.</p>
					<p>- Nos, a tanács határozata? - kérdé Perghő a tánczból megkésve.</p>
					<p>- Felülmulhatatlan siker! - lelkesedék Mira kisasszony.</p>
					<p>Szegfüszeghy pedig sietett megmagyarázni:</p>
					<p>- Bájos elnökünk azt inditványozta, hogy a bazár csáberejét növelendők, egy
                  szükebb hölgybizottmány áruljon csókot!</p>
					<p>- Pompás! kiáltá Keöszméthy. Czuppantani fogunk. Nem magamért, hanem az ügy!</p>
					<p>- Mily édeseket adunk és kapunk! - tört ki Hurutka.</p>
					<p>- Mily édes a csók, - ha árát megadók! - rímelt rá Szegfüszeghy.</p>
					<p>- Csakhogy a legszigorubb illemmel, kisasszonyok! - jegyzé meg kedélyes szigorral
                  Komróczyné.</p>
					<p>- Oh, kedves néni, - felelt Mira, - tudjuk mi, hogy kell!</p>
					<p>- Szavazzunk köszönetet bájos elnökünknek! - kiáltá valaki, s egyhangulag
                  visszhangoztatták: Üdvözlet elnökünknek! Éljen Celesztin!</p>
					<p>Celesztin tudta, miért hagyta el idő előtt Viktor. S most csakugyan Malvinnak
                  közelében találta őt.</p>
					<p>- Köszönet, köszönet, - mondá megvesztegető nyájassággal s Viktorra szegezve
                  szemeit, folytatá: de ki az elnöki feladatban oly híven támogatott, s jövőre is
                  kész...</p>
					<p>- Híven!... - látszott mondani Malvin szemrehányó tekintete.</p>
					<p>- Éljen Szerémy! - kiáltá Sivárszky, mint zászlókat lobogtatva meg claqueját és
                  keztyüjét. Mire ismét általános: Éljen Viktor! Üdv a jegyzőnek!</p>
					<p>Malvin pedig kaczagva nyujtott neki kezet:</p>
					<p>- Éljen, jegyző uram! Legalább ha ön jegyzőséget vállalt, nem lesz többé kifogása
                  az én iróságom ellen!</p>
					<p>- Bravo! - kiáltott tapsolva Armand, de Viktor elképedt, s a körülállók kezdtek
                  nagyot nézni, midőn a zene hirtelen közbevágott.</p>
					<p>- Quadrille! - vezénylé Napoleon. Második négyes!</p>
					<p>Nagy mozgalom, párok verődtek össze s vonultak ki. Keöszméthy összeszedte
                  társait.</p>
					<p>- Korán reggel távkirándulás, aludni barátom, de suttyomban. Az ügy!</p>
					<p>S eltüntek bucsu nélkül.</p>
					<p>A »második négyes« szóra Komróczy úr, mint egy megidézett szellem jelent meg.
                  Tévedezve kereste leányát, szorongva: mi lesz? Csak a családbeliek s
                  legbensőbbjeik maradtak itt együtt.</p>
					<p>A mint a tánczot jelezték, Armand meghajtá magát Celesztin előtt. Elfogultságát
                  palástolva szólt:</p>
					<p>- Ha az utolsó pillanatban biztos karra van szüksége...</p>
					<p>- Köszönöm... kissé későn jön! - mentegetőzött természetes
                  hangon Celesztin. De ez alatt szemei két tőrdöféssel ütköztek Armandba, s halkan
                  mondá neki:</p>
					<p>- A tengeren talán igen, a szárazon soha!</p>
					<p>Ez hadizenet volt élet-halálra. Armand szótlanul meghajolt, sarkán fordult s
                  megragadta Bundárt:</p>
					<p>- Kosarat ad, - mert önre vár. Tánczoltassa meg.</p>
					<p>- Nem tesz semmit! Addig tartsa ezt! - mondá a tudós, s a már megint kezében levő
                  tányérral tisztelte meg Armandot. Magát kellemeztetve lépett Celesztin elé:</p>
					<p>- Nagyságod kedveli az antik dolgokat?</p>
					<p>Celesztin látta, hogy ez Armand müve, de nem akarta észrevenni.</p>
					<p>- Ah, mindig a tudós Bundár úr! - felelt mégis kelletlenül.</p>
					<p>- Ugy meg lesz örökitve, Nagysád, legujabb régészeti müvemben. Szabad kérnem?</p>
					<p>Celesztin fel volt bőszülve. Bundár udvarlása minden gúnynál öldöklőbb volt, -
                  önmagát kell kinevetnie.</p>
					<p>- Sajnálom, van tánczosom. Viktor, kérem.</p>
					<p>- Egy perczre, asszonyom! - mondá Viktor a válság tetőpontján. Ez döntsön! -
                  fordult Malvin felé. Kisasszony, ha még nem felejtette el! - fordult hozzá karját
                  kinálva.</p>
					<p>Sivárszky fenyegető tekintettel adott jelt Komróczy úrnak, ez kérőleg
                  Malvinnak.</p>
					<p>- Ah, fejem egyszerre... - mondá Malvin. Bocsásson meg, rosszul vagyok.</p>
					<p>- Köszönöm, kisasszony!</p>
					<p>S az ifju ember nagy bókkal s gúnymosolylyal, mely ezt fejezte ki: »tudtam!«
                  elfordult.</p>
					<p>S előlépett Sivárszky, de Armand utját állta, s mellének szegezte a tányérkát:</p>
					<p>- Nos?</p>
					<p>Sivárszky csak erre várt. A legtisztább mosolylyal sugárzott a sötét Armandra, s
                  az összehajtott pénzt oda nyomta a tányérra észrevétlen.</p>
					<p>- Quitt! Kivánjon érte kamatot, de köszönetet ne!</p>
					<p>És átfordult Malvinhoz:</p>
					<p>- Szerémy úr nem állhatatos az esdeklésben. Ha én szerencsésebb, a
                  legszerencsésebb lehetnék?..</p>
					<p>- De uram, láthatja...</p>
					<p>Következett Komróczy úr szerepe:</p>
					<p>- Ej, rajta, kedves leányom! Egészségi szempontból... Érettem! - nyögte hozzá
                  alattomban.</p>
					<p>Malvin fölkelt helyéről. Homlokát végig simitotta.</p>
					<p>- Mintha oszolnék a fájdalom.</p>
					<p>- Oszlik? Ez örvendetes! - mondá Viktor. Celesztin, már öné vagyok!</p>
					<p>S tüntető diadalérzettel füzte karjára. S nem hibázta el a hatást. Ha te ugy, én
                  is ugy! Malvin követte a példát.</p>
					<p>- Ah, igy van? S én Szerémy úr szives elnézésével!... mondá, elfogadva Sivárszky
                  karját.</p>
					<p>- Látod? - sugta oda Viktornak Armand.</p>
					<p>- Az én elnézésemmel? - mondá Viktor, karján tartva Celesztint s szenvedélye
                  végkép elragadván. Nincs ahoz jogom, mint tánczához sincs. Asszonyom, - fordult
                  Komróczynéhoz, - eddig méltán ugy tekinthettek, mint a ki a kisasszonyt el óhajtom
                  nyerni örökre. Ezt sajnálom és jövőre e föltevésre nem adok okot.</p>
					<p>Ezzel meghajtá magát és távozni készült.</p>
					<p>De Komróczyné visszatartá:</p>
					<p>- S igaza van és érzései őszinteségében nem fogunk kételkedni! Aztán férjéhez
                  fordult félelmes szemrehányással:</p>
					<p>- Mindezt a drága titkár miatt!</p>
					<p>- A titkár, hát még titkunk! - gondolá Komróczy úr, nem tudva mit szólni, csak
                  meggörnyedve a végzet súlya alatt. Hanem helyette fia lépett sorompóba. Harczias
                  tüzzel mondá:</p>
					<p>- Sivárszky miatt? Oh nem! Majd én jóvá tétetem e nyilt sértést!</p>
					<p>- Ez kedves, de nem! - felelt Sivárszky. Hizelgek magamnak, hogy miattam történt s
                  én dobok keztyüt először a kisasszonyért!</p>
					<p>Napoleon és Sivárszky vetélkedvén a lovagias megtorlásban. Viktor ismételve
                  kijelenté:</p>
					<p>- Szolgálatukra állok. »S aztán öné vagyok!« látszott mondani Celesztinre vetett
                  pillantása.</p>
					<p>És Celesztint kevély diadalérzet járta át.</p>
					<p>- Ah! enyém lesz mégis, én győztem!</p>
					<p>Neki a világtól oly soká elvonultan élve, sőt eltemetve, de sőt elfeledve: elég
                  volt első megjelenése, s csak rögtönzött kisérlete a kaczérkodásból, hogy
                  meghóditson egy hóditót, megverjen egy képzelt vetélytársnőt, s felbontsa két
                  ártatlan sziv várvavárt frigyét. Ártatlan sziv! Tehát van ilyen? Im ez ifju pár!
                  Kiket füzzön össze örök szerelem, ha nem két ily rokon tisztaságu, romlatlan
                  nemességü ártatlan lényt, kik egymás nélkül nem is látszanak egészeknek, s ime
                  gyöngeségök - még az övénél is nagyobb!.. de nem! ily állhatatlan ő se volt! És ha
                  Viktor ily játszva el volt tántoritható; bír-e majd értékkel hűsége? Drágakő-e az
                  a sziv, mely igy utunkban hever, csak le kell érte hajolni, - vagy csupán utszéli
                  kavics!</p>
					<p>S egy kis sötét árny vonult át Celesztin csillogó szemein. De mindegy! Ő talán
                  boldogságot kivánt, ah, de ez őrültség, eljátszodta örökre; - meg fog elégedni a
                  diadallal, a bosszuval! Ime az az ember! Most is sátáni hidegvérrel nézi a dolgot,
                  sőt gúnymosolylyal - Armand!</p>
					<p>Pedig csak Komróczy úr volt még jobban tönkretéve, mint Armand. Czéltalan nézett
                  szét zavarában, s mormogá:</p>
					<p>- Az a levél!.. Vége a bálnak, vége..</p>
					<p>Armand átlátva a helyzeten s látva Napoleon és Sivárszky szerepét, szánalommal
                  sóhajtott fel:</p>
					<p>- Szegény leány, ilyen védelmezői vannak! És én? - folytatá töprengve. Eh, harcz
                  az ördöggel, még ha elvisz is! Csak megmentsem e leányt és fiut ez asszonytól. S
                  ez asszonyt én még szerettem valaha, s enyimmé akartam tenni s hűségére
                  számitottam, ha él! Szerettem őt, haha! Annál jobban megvethetem!</p>
					<p>Arcza elborult, nagy homlokát ránczok hasgaták meg, mint a villám a sziklát; kezét
                  szorongó keblére akarta nyomni. És erre fölkaczagott.</p>
					<p>Bundár tányérkája még mindig kezében volt. Ránézett s eszébe ötlött minden, a
                  médaillon sorsától jelen helyzetéig.</p>
					<p>Hirtelen odalépett hozzá, balkarját a tudós vállára tette, s a tányérral mintegy
                  csalogatva, rakonczátlan vigsággal kérdé:</p>
					<p>- Kedves Bundár, nem tánczol? Szükségem van egy kis eszmecserére, - menjünk
                  vacsorálni!</p>
					<p>S magával ragadta az étkező felé.</p>
				</div>
			</div>
			<div type="group">
				<head>
               MÁSODIK RÉSZ.
            </head>
				<head>
               Az erdőben.
            </head>
				<div type="chapter">
					<head>XX.</head>
					<p>A palotai erdőbe lépünk, mely Budapest tövében zöldel, a Rákos egyik
                  homok-zátonyán.</p>
					<p>Ez erdő erdőnek olyan, mint a régi szinpadoké, mikor a puszta deszkákra kitüztek
                  egy táblát e felirással: »Erdő«. S azt erdőnek kellett képzelni. De ha
                  megforditották »Tenger« is lehetett. (Nálunk: homoktenger.)</p>
					<p>Mint népszerü szinterére a pisztolypárbajoknak, ide hajtatott ki másnap reggel
                  Viktor Armanddal és Perghővel.</p>
					<p>- Ez az a tisztás, - mondá Perghő segédtársához. Armand, baljában a pisztoly
                  ládikával, egy tekintetet vetett körül.</p>
					<p>- Szegény sebesült akáczok! Táblát kellene kifüggeszteni: »A fák a müvelt
                  verekedők figyelmébe ajánltatnak!« - s nem puffogatnának többet.</p>
					<p>Viktor órájára nézett:</p>
					<p>- Nyolcz mult.</p>
					<p>- S még se Napoleon, se Sivárszky, - jegyzé meg Perghő az ut felé tekintve.</p>
					<p>- Később is szivesen látjuk, - mondá Viktor.</p>
					<p>- Viktor, - kezdé Armand, cigarettre gyujtva.</p>
					<p>- Nos?</p>
					<p>- Nem zúg a fejed a tegnapi dáridótul? Mi volt az voltaképpen?</p>
					<p>- Mi? Hát társaság.</p>
					<p>- Szalon! - hangsulyozá Perghő, bajuszkáját pödöritve.</p>
					<p>- Vagyis estély, - egészité ki Viktor.</p>
					<p>- Igaz, de nekem ugy tetszett, mintha az egész Komróczy-szalon egy bábeli ujságlap
                  lett volna. Meg volt egy lapnak minden rovata, csakhogy egymás hegyén-hátán
                  összevissza tánczoltak, hogy az olvasó beleszédült. Tele volt mindennel; de minél
                  többször átfutottad, annál üresebb lett tőle a fejed.</p>
					<p>- Halljuk a rovatokat, - sürgeté kaczagva Perghő.</p>
					<p>- Összeállitom az egészet, mondá Armand. Vezérczikk: Komróczy Gáspár.
                  Országgyülés: Napoleon. Tudomány: Bundár. Irodalom: Szegfüszeghy. Sport: az
                  athléták. Ujdonságok: Köszméthy; »tudod, barátom«.</p>
					<p>- És te?</p>
					<p>- Külföld.</p>
					<p>- És Celesztin?</p>
					<p>Armandnak az álmatlan éjtől kissé halvány arcza perczre fellobbant, de rögtön
                  egész könnyüséggel felelt meg. Viktor felé fordulva:</p>
					<p>- Divat...</p>
					<p>- És a tárcza?</p>
					<p>- A tárcza, a tárcza... Az is az én rovatom, azért olyan üres. Hó, de nem! -
                  gondold hozzá, mellényzsebére tapintva. Itt a jó Sivárszky ezresei!</p>
					<p>- S Malvint hova számitod? - kérdé hirtelen Viktor.</p>
					<p>- Szegényke, - szólt szánakozva Armand, - ő már nem számit. Hymenhirek, -
                  megczáfolva.</p>
					<p>- S a Bazár-rózsák szellemes irónői? - kérdé ismét Perghő.</p>
					<p>- Hirlapi kacsák!</p>
					<p>- És Sivárszky ur?</p>
					<p>Armand földre dobta cigarettjét.</p>
					<p>- A törvényszéki csarnokba vele! Nem is erre a porondra!</p>
					<p>- Mi okból? - kérdé kiváncsian Viktor.</p>
					<p>- Ah haha! S mi köze Malvinhoz!</p>
					<p>- Azt láthattuk - felelt gúnyos hangon Viktor. S ha már egy nő lovagjául lépett
                  föl, a nőnek tartozunk vele, hogy elfogadjuk. Én bosszankodom is ez emberre.</p>
					<p>- Töltsd bosszudat, bár a pisztoly csak szól, de nem okoskodik. De meg léssz-e te
                  bosszulva, s meg lesz-e ő fenyitve, bárhova dől a koczka? Legfeljebb ő csikarja ki
                  tőled, a mit maga emberségéből meg nem szerezhetett: a részvétet s tisztességet.
                  Csak elégtételt szereztél neki azzal, hogy agyonlövöd.</p>
					<p>- Megköszöni ő ezt az elégtételt.</p>
					<p>- Már másik érdemes ellenfeled, Napoleon, - à la bonheur!</p>
					<p>De Viktor e perczben fennakadva nézett Armandra:</p>
					<p>- Egyenest vele kezdjem, s talán elejtsem Malvin bátyját? Ah!...</p>
					<p>- Nem, nem! - szabódék erősen Armand. Csak meg akartam győződni, hogy azért vagy
                  felbőszülve a titkárra s kiméletes a bátya iránt, mert mindig a leány az, a kit
                  igazán szeretsz. No, valld be, valld be!</p>
					<p>A jó barát melegen sürgette, de Viktor makacsul válaszolt.</p>
					<p>- Nagyon csalódol, Sivárszky bőrével mint győzelmi jelvénynyel akarok beszámolni
                  Celesztinnek. Lába elé teritni szőnyeg gyanánt.</p>
					<p>- Ugy? - mormogá félre Armand. No majd teszünk róla!</p>
					<p>Perghő a távolba merüléséből visszafordult:</p>
					<p>- Egy kocsi megállt; kiszálltak.</p>
					<p>- Csak Napoleon s a segédek és az orvos, - jegyzé meg Armand. Hol van a titkár?
                  Talán elvesztették az uton?</p>
					<p>- Ott jön, a másik kocsiból, - felelt csakhamar Perghő.</p>
					<p>- Ki az vele?</p>
					<p>- Doktor Foncsor. Jól gondoskodnak egészségükről.</p>
					<p>De Armand arcza elkomorult:</p>
					<p>- Két orvos? Legyünk elkészülve a halálra!</p>
				</div>
				<div type="chapter">
					<head>XXI.</head>
					<p>Valóban nem hiányzott senki és semmi. Megjött elől Napoleon, kiséretében
                  Szegfüszeghy és Czompó, a két segéd és dr. Suli és dr. Foncsor, a két orvos, a
                  kinzó kamrákkal, a mit az orvosi műszereknek neveznek.</p>
					<p>Ünnepélyes meghajlással kezdték:</p>
					<p>- Uraim!</p>
					<p>- Uraim, - folytatá czilinderét megbillentve Czompó Gida, kivül igen gondozott
                  fejü szónokuk, - van szerencsénk feleinkkel, ugymint Komróczy Napoleon és
                  Sivárszky Ernő urakkal megjelenni, hogy a fennforgó lovagias ügyben, a lovagiasság
                  szabályai szerint, a lovagias megállapodáshoz képest lovagias -</p>
					<p>- Elégtételt szolgáltassunk, köszönet, uram! - egészité ki Armand.</p>
					<p>A segédek kezet fogtak, s Czompó megelégedéssel nyugtázta önmagának:</p>
					<p>- Ezt lovagiasan adtam!</p>
					<p>- Csakhogy az elsőség Sivárszky úré, - mondá Armand, - s mig ő meg nem
                  jelent..</p>
					<p>- »Zöld erdő lakásunk!...« hangzék e közben Sivárszky hangja. »Ernáni«-ból dudolta
                  a banditák karát. Jó reggelt, uraim! - szólt nagy illemmel emelintve meg egy
                  körhajlással czilinderét. Ah, sajátszerü, mily egészséges itt a levegő. Az illatos
                  erdő, a harmatos fü, a természet ébredése. Ah! a természet...</p>
					<p>- Ne beszéljen annyit, - mondá a szemtelen megjelenésre Armand. Kötelesség szerint
                  kérdem: semmi uj ok, mely a fegyveres elintézést fölöslegessé tenné?</p>
					<p>- Nincs! - szólalt meg Napoleon.</p>
					<p>Erre Viktor is tagadólag intett.</p>
					<p>- Sajátszerü! - volt Sivárszky mosolylyal kisért nyilatkozata.</p>
					<p>- Itt a pisztolyok, fordult Czompóhoz Armand. És Szegfüszeghyhez: A távolságot
                  talán lesz szives kimérni, uram. S mi töltsünk.</p>
					<p>- Én ugy is szoktam mérni verseimet! - koczkáztatá meg a szellemes Zenő.</p>
					<p>Armand, mint vezér-segéd, végezte a töltést Czompóval.</p>
					<p>- Becsusztatom a golyókat s lefojtom.</p>
					<p>- Milyen szép fényes ez az ólom! - jegyzé meg az ujoncz segéd.</p>
					<p>- S milyen sötét a halál! - sóhajtott Armand. Hja, Kirner bonbonjai! Nem jó belőle
                  sok. Megfekszi a gyomrot. Igy. Most fel a gyutacscsal.</p>
					<p>- Lovagiasan, rendben! - adta szentesitését Czompó.</p>
					<p>Szegfüszeghy ez alatt Sivárszkyhoz oldalgott. A jó fiu ezt sugta neki gyöngéd
                  czélzással:</p>
					<p>- Aztán csak kiméletesen lődd meg. Érted?</p>
					<p>- Nevetség! - felelt az félvállról. De Czompó is tanuja volt Szegfüszeghy
                  intervencziójának s dühösen torkolta le:</p>
					<p>- Ne blamálja lovagias méltóságunkat. Ön érzelgős filkó!</p>
					<p>- Hah, érzelgős én! - pattant vissza Zenő. - Sértés!</p>
					<p>- Vedd, ahogy tetszik!</p>
					<p>- Veszem. Itt a névjegyem. Én érzelgős!</p>
					<p>- Sivárszkyhoz fordult: Fölkérlek segédemül. Utánatok rajtunk a sor, Czompó!</p>
					<p>És már kitört volna a »bellum omnium contra omnes«, amiből még a világ és palotai
                  erdő nem látott; de Armand közbevágott s tekintélyével lefegyverezte őket.</p>
					<p>- Végezzük már! - türelmetlenkedék Viktor.</p>
					<p>- Mérni, uraim, mérni!</p>
					<p>- Bátran, Szegfüszeghy! - biztatá Sivárszky, s Napoleonnak sugta: Neki van
                  leghosszabb lába.</p>
					<p>- Harmincz lépés, öt avance, - jelenté ki. Armand egy szélső fánál megállva. Ez a
                  kiinduló pont. Rajta.</p>
					<p>- Haladjunk, a dolog komoly! - mondá Szegfüszeghy. S nagy léptekkel utnak indult.
                  Czompó, Perghő egyenkint utána, ellenőrzésül, lud-felvonulásban. Egy, kettő,
                  három, négy... tizenkettő, tizenhárom... igy olvasta Zenő a kimérendő távolság
                  közepéig, ott pár számmal elhibázta visszafelé: Kilencz, tiz... Végül eltünve a
                  fák közt, messziről bekiáltott: Harmincz!</p>
					<p>- Állj! - dörgött rá Armand.</p>
					<p>- Hahó, Szegfüszeghy! - kiáltott Suli, hallgatózva.</p>
					<p>- Hahó, hahó! - hangzott kis vártatva a távolból Szegfüszeghy jeladása.</p>
					<p>- Helyén van, mint Gyöngyös! - jegyzé meg a párbajviselt doktor Foncsor, hosszu
                  szakállát gúnyosan simogatva. Portékái ki voltak előtte pakolva a ládából, mint a
                  mézeskalácsos előtt.</p>
					<p>Armand megkinálta a pisztolyokkal Sivárszkyt:</p>
					<p>- Válaszszon uram, s foglalja el Szegfüszeghy úr helyét. Barriére öt lépés, lövés
                  harmadik taps után, harmincz másodpercz alatt.</p>
					<p>Lefesthetlen mozdulat, melylyel Sivárszky a pisztoly után nyult, mig Armand
                  megfejthetlen tekintettel szegzé rá szemeit, zavaróbb hatással a
                  pisztolyoknál.</p>
					<p>- Nevetség! - mondá Sivárszky átvéve az egyik fegyvert. Most vagy mindent
                  eltalálok, vagy vége az egész tréfának.</p>
					<p>Ezzel elment, s Armand átnyujtá a másik pisztolyt Viktornak. Helyökre uraim, -
                  mondá, s mind elfoglalták helyeiket, a mérők is visszaérkeztek. Armand a középen
                  foglalt állást Czompóval, keresztben a két féllel, nem is nagyon távol a
                  czélvonaltól.</p>
					<p>- Figyelje ön is az időt, - mondá Czompónak.</p>
					<p>A fiatal segédtárs kissé elpirult, aztán mellényzsebébe nyult, s megnézve az óra
                  helyét, akadozva mondá:</p>
					<p>- Az enyém... megállott...</p>
					<p>- Tehát ön! szólt Armand az éppen elhaladó Szegfüszeghynek. Ez csinos meghajlással
                  felelt, a háttérbe igyekezve Perghő mellé:</p>
					<p>- Bocsánat, az enyim meg elment.</p>
					<p>- Tehát nézem én - mondá Armand hivatalos méltósággal és zsebébe nyulva
                  kiegészité: - a delejtűmet...</p>
					<p>Háromszor tapsolt, aztán nézte - a delejtűt.</p>
					<p>Viktor lőtt.</p>
					<p>- Hosszu percz! - suttogá Szegfüszeghy.</p>
					<p>Uj lövés kivülről és zuhanás.</p>
					<p>- Hah! ördög és pokol! - kiáltott Sivárszky.</p>
					<p>Maga Armand is meghökkenve bámult:</p>
					<p>- Teringettét! Mi történt?</p>
					<p>Az orvosok oda siettek.</p>
					<p>- Meglőve! - kiáltá Szegfüszeghy.</p>
					<p>- Hogy a manóba történhetett? - csodálkozék Armand. Hiszen nem Viktor lövésére
                  esett el! Öngyilkos lett volna?</p>
					<p>De élve hozták be, kezébe szorult pisztolylyal, a mi még pipált.</p>
					<p>Armand előtt Sivárszky levágta a pisztolyt s fájdalmas arczczal fakadt ki:</p>
					<p>- Jaj!... Ez nem eljárás!</p>
					<p>- Alá a plaidemet! - buzgólkodék Szegfüszeghy. De a sebesült kétségbeesve
                  tiltakozott:</p>
					<p>- Le ne ültessenek! Mindenütt találva érzem magamat.</p>
					<p>Az orvosok már elkezdték véres munkájokat, igazolván, hogy a párbajnál se jár a
                  baj egyedül. Dr. Sulinak szemébe tünt:</p>
					<p>- Jobb arczán kék folt, s még sem tud leülni?</p>
					<p>- Hol érez fájdalmat? - kérdé dr. Foncsor, kinek tapogatásaira a sebesült többször
                  kénytelen volt eljajgatni magát; s jobb arczára, jobb kezére és véknyára mutatva,
                  szólt:</p>
					<p>- Sajátszerü, csak itt, - itt, - és itt.</p>
					<p>Dr. Suli konstatálta a helyzetet.</p>
					<p>- Akkor ott meg van lőve. Örüljön, uram, gratulálok, ritka eset: a golyó az
                  arczot, kezet és véknyat érte egyszerre és pedig saját lövése után. Le fogom irni
                  az orvosi hetilapban.</p>
					<p>- Egy golyó, három seb, - jegyzé meg dr. Foncsor. Le fogom irni a
                  Gyógyászatban.</p>
					<p>Erre dr. Suli kezelni kezdé a sérelmes jobbot, s diagnosztizált: A jobb kezen a
                  bőrfolytonosság hiánya észlelhető, mely erőszakos külbehatás által idéztetett
                  elő.</p>
					<p>- Mulatságos! Nemhogy bekötnék!</p>
					<p>- Nem ütés ez a seb? - kérdé Armand erősen fujva a cigarett-füstöt. Dagadt és
                  veres. Megrugta a pisztoly.</p>
					<p>- Persze, hogy megrugott! - méltatlankodott Sivárszky természetes hangján. Ez
                  botrány. Kezemet arcomhoz rugta, a lökés ereje egyuttal helyet foglalni
                  kényszeritett. Kérek cigarettet.</p>
					<p>- Talán hirtelen sütötted el? - kérdé Zenő mig Sivárszky rágyujtott, mire ez csak
                  egy gyilkos tekintettel válaszolhatott. De Armand már emlékezett, hogy a titkár úr
                  nagyon is közel emelve a pisztolyt, nagyon is jól meg akarta czélozni ellenfelét.
                  Annál jobb, hogy ő meg kettős erővel tömte meg a pisztolyt.</p>
					<p>E közben szépen bekötötték Sivárszkyt s mondá: - Ördög vigye a rugós pisztolyait!
                  Remélem, felkötve kell hordani kezemet?</p>
					<p>- De: »Kérem most a kezét!« szólt dr. Suli kegyetlenül.</p>
					<p>- Sajátságos! Mit akar vele?</p>
					<p>- Nézzen csak belé! - válaszolt a jeles műtő, ki csak körszakált hordott, tükröt
                  tartva elé. Az belepillantott s egy szivárvány szinü daganatot látott a szeme
                  alatt végig vonulni; mintha minden foga meglódult volna.</p>
					<p>- Gyalázat! Ez én vagyok?</p>
					<p>- Szépen bekötözzük - nyugtatá meg dr. Suli, - ime. S otthon hidegvizzel
                  borogatjuk.</p>
					<p>A bátor hölgylovag hamar vigasztalódott.</p>
					<p>- Eh, annál érdekesebb kinézés! Megtettem a magamét. Mindent te érted, angyal!</p>
					<p>- És most már én vagyok szólásra jegyezve, - lépett elő egy uj alak, ki eddig
                  félelmesen vonult meg a háttér homályában, mint Don Silva a kürttel. Kérem a
                  pisztolyt, - tevé hozzá ridegen, s mind megdöbbentek, mert ő Napoleon volt: két
                  oly jó barát, két sógor-jelölt volt egymás életére törendő.</p>
					<p>- Az ám, a rendőrség! - kiáltá előrohanva Czompó. Két kocsi tart felénk az ujpesti
                  uton.</p>
					<p>Rögtönös zavar állott be, minden felfordult.</p>
					<p>- Össze a műszereket! - kiáltá Foncsor lázasan pakolózva.</p>
					<p>- El kell tüntetni a gyanujeleket! - mondá Armand a pisztolyok után látva.</p>
					<p>Napoleon ellenben összefonta karjait, mint Mirabeau:</p>
					<p>- Én csak a szuronyoknak engedek!</p>
					<p>És nem is engedett volna a rendőrfegyvereknek, ha maga Sivárszky nem győzi meg,
                  kinek feje be volt bugyolálva, mint a méhészgazdának, mikor a rajokat
                  fogdossa:</p>
					<p>- Nem, ne forszírozd, Leon! Elég volt a bosszuból!</p>
					<p>Leonra ez is csak alig hatott, de Szegfüszeghy nyiltan beszélt Czompóval,
                  elintézetlen ügyükben:</p>
					<p>- És mi? Nyilvánitsuk egymást párbajképtelennek!</p>
					<p>- Jobb lesz ez, - felelt Czompó a többiekhez fordulva: »Uraim, mi ügyünket
                  lovagiasan kiegyenlitettük!«</p>
					<p>S hatalmasan kezet ráztak:</p>
					<p>- Várni lehetetlen. Rakd el a balszerencsés pisztolyokat, - sarkalta Armand
                  Perghőt, ki köpenye alá is dugta a ládát.</p>
					<p>- Önök is jól tették, hogy kibékültek, - szólt oda Armand Czompó és társához, két
                  golyót rázogatva tenyerében. Lássák, ez járhatott volna bennök!</p>
					<p>- Nem nagyon egészséges! - elménczkedett Zenő, fanyar mosolylyal nézegetve a
                  gyilkos gömböket,</p>
					<p>- Nem ám, bolondok! - mondá magában Armand s bekapta a golyókat: - Küfferle volt!...</p>
					<p>- Késő, itt vannak! - jelenté Perghő.</p>
					<p>- Nini! - hebegé a kötés alól Sivárszky, - hisz ezek!... Ah, épen jókor!</p>
					<p>A nem várt rendőrség helyett a váratlan Komróczy úr és neje szállt ki.</p>
					<p>- Borzasztót sejtek! - mondá Komróczy ur, homlokát törülve. Nem halt meg
                  Sivárszky?</p>
					<p>- Bocsánat, uram, bátorkodom élni.</p>
					<p>Komróczy úr, de kivált neje, nagyon elbámult a különös látványon, a mit a
                  bekötözött sebesült nyujtott. Ha a helyzet nem oly borzasztó, nevettek volna.</p>
					<p>- Oh, isten éltesse, kedves uram! - üdvözlé Komróczy úr. Alig ismerek rá. Mi
                  történt?</p>
					<p>- Csak könnyü sebesülés, - világositá fel Perghő.</p>
					<p>- Kétségbeejtő! E szerint nincs is remény hozzá?...</p>
					<p>- Oh, igen! - nyugtatá meg dr. Suli, nem tudva, min aggódik Komróczy úr. Veszélyen
                  kivül helyezzük.</p>
					<p>Komróczy úr nagyot sóhajtott: Csalánba nem üt a mennykő! Igazán örülök, - mondá.
                  Nem lövöldöznek még egymásra egy kicsit?</p>
					<p>Neje azonban fiáért aggódott s bosszantó ez a nagy lelkendezés a titkár miatt.
                  Félrevonta, hogy megmondja neki:</p>
					<p>- Elég, még sirni kezd a kedves titkárjáért. Nem röstelli, e foltot nyiltan
                  fitogtatni?</p>
					<p>Ez oda vetett szemrehányás megdöbbenté Komróczy urat, ki már ijedőssé lett. Gyanus
                  szemmel nézett nejére:</p>
					<p>- Csak ez volt hátra! Sejti levelem történetét?</p>
					<p>Armand azonban egész tudnivágyással fordult az ujon jöttekhez:</p>
					<p>- De miként értesültek, asszonyom? Mi a legnagyobb titokban tartottuk!</p>
					<p>- Szép titok! - felelt a nő csipős mosolylyal. Nem előre hirdették a lapokban az
                  előadást?</p>
					<p>- Milliom ördög! Minő lapokban?</p>
					<p>Komróczy úr köhécselni kezdett, hanem neje az ő felső kabátja zsebébe nyult, s
                  előteremtette belőle a lapot.</p>
					<p>- Ihol van, tessék! - mondá átnyujtva, miközben a nagy sebesült is megszólalt
                  nyugtalan izgés-mozgás után:</p>
					<p>- Sajátszerü! Csak a »Hajthatlan lapokban« lesz benne.</p>
					<p>- S ön tudja, melyikben? - kérdé Armand. Lássuk csak, - folytatá, kitárva és
                  átfutva a lapot. »Személyi hirek.« Kehidai főispán a fővárosból Czibakvárra
                  utazott... Vonatkésedelem... Öngyilkossági kisérlet.. Szabó István mérnök
                  eljegyezte a bájos és szellemdus... Kitörte a lábát... »Véres
                     kettős párbaj...« Ez az.</p>
					<p>- Olvassa! - rendelé Komróczyné asszony. És Armand olvasá:</p>
					<p>- »Véres kettős párbaj fog ma reggel lefolyni a rákospalotai erdőben, mely előkelő
                  körökben a legnagyobb szenzácziót kelti. A diskréczió tiltja, hogy foglalkozzunk e
                  delikát ügygyel, csak annyit árulhatunk el, hogy a kihivásokra egy rencontre adott
                  alkalmat közéletünk kiváló férfia s a köztisztelt politikai vezéregyéniség K. G.
                  estélyén. (Kitől mai számunk is szerencsés egy nagy horderejü irányczikket hozni.
                  A szerk.) A kihivott: Sz. V. ur, kinek K. N. úr, a kiváló politikus nem kevésbbé
                  kiváló fia és S. E. úr, előnyösen ismert gentleman lesznek hivatva a lovagiasság
                  szabályai szerint megfelelni. Az eseményt képező ügy indokára nézve nem
                  csalatkozunk, ha azt mondjuk: »Cherchez la femme!« - -</p>
					<p>Az ujdonság ebből állt.</p>
					<p>- Sok diskréczió, uraim! - tevé hozzá Armand. Azonnal átlátta, hogy ily jól
                  értesültséggel s a czélzattal csak Sivárszky irhatta meg még az éjjel, hogy a
                  rendőrséget figyelmessé tegye a párbajra. De Sivárszky a legjobban dühöngött:</p>
					<p>- Konfidens ujságirók! Sajátszerü! De majd ránczba szedjük őket!</p>
					<p>- De nini, - szólt Armand egyet forditva a lapon - elől egy »nagy horderejü
                  czikk«, - aláirása pedig: »Komróczy Gáspár!«</p>
					<p>- Ránczba kell szedni! - tört ki Komróczy úr. Még az én nevemet is
                  belekeverik!</p>
					<p>- Elég, uram, - vetett véget e tárgynak Napoleon. Az én keztyümet még nem
                  sziveskedtek fölvenni.</p>
					<p>Határozott fellépésére azonban a mama felelt, kinek a tett szinhelyén is érthető
                  felindulásba kellett volna jönnie, ha a Grachusok anyja lett volna is. Kérte kis
                  Napoleonját, gondoljon aggodalmával, s jöjjön haza, de ez kijelenté, hogy ő nem
                  kicsiny, s mint honatya hivatkozott »sérthetlenségére«. Végül Sivárszky merészlé
                  megjegyezni, hogy e beavatkozás őnagyságától nem parlamentáris.</p>
					<p>- Csitt! - szólt toppantva a mama, s mérgesen ránézett, hogy Sivárszky
                  visszaszökött. Szerémy úr, - fordult fia ellenfeléhez, de már nyugodtan, - igen
                  magas szerencsének tartottam házunkra nézve, hogy komoly érdeket táplált leányom
                  iránt. De ha szándéka megváltozott, tisztelem izlését és szerencsét kivánok; rossz
                  embere azért nem leszek, s remélem, édes anyjával is megőrizzük régi
                  barátságunkat. No, de a mi leányom jó hirét illeti, azt megvédem én, meg ő, ön nem
                  hivatott lovagja, ön ez indokból éppen a békét tartozik fiammal elfogadni.
                  Nyujtsanak jobbot egymásnak a tanuk előtt.</p>
					<p>- Parancsa szerint, asszonyom, - felelt Viktor titkos örömmel, mig Leon nagy
                  önlegyőzés után szoritott vele kezet, felkiáltva:</p>
					<p>- Győztél anyám, de fiad elveszett!</p>
					<p>A mama kezével olyformát intett: ugyan, ha elvesztél s megtalálnak, se nyernek
                  veled. Aztán tenyerével elvágta összefogott kezüket, mondván:</p>
					<p>- Igy. Ezzel az ügyet lovagiasan befejezettnek nyilvánitom!</p>
					<p>- És megpecsétlésül én is kezet nyujtok Szerémy úr! - mondá a titkár.</p>
					<p>- Az istenért, uram! - tartá vissza Armand nagy gyöngédséggel a sebesültet, s
                  Komróczynéra nézve megjegyzé magában: Micsoda anyós lett volna ebből!</p>
					<p>E perczben uj jövevény lepte meg őket. Nem rendőr, sőt »rendőrellenes«. Mint az
                  erdő szelleme bukkant fel egy fánál, zöld ernyős sipkája körül frissen szedett
                  növényekkel, sárga kabátban, oldalán füvésztarsoly, hóna alatt ásó, kezében kés és
                  egy darab kenyér, a mit visszatesz herbariumába.</p>
					<p>- Mit látok! - kiált kővé meredve a csodálkozástól.</p>
					<p>- Arisztoteles barátom, hát eljöttél! - kiáltott felderülve Komróczy úr. Szép
                  figyelem tőled.</p>
					<p>- Mit keresnek önök itt?</p>
					<p>- De te mit keresel?</p>
					<p>- Aquincum romjait! - felel a legtermészetesebb hangon Bundár.</p>
					<p>- Aquincum? Hiszen ez a Dunán túl feküdt.</p>
					<p>- Nem tesz semmit, - felelt meggyőződéssel Bundár. A tudomány nem ott keres, a hol
                  van, hanem ott talál, a hol nincs.</p>
					<p>Armand bizalmaskodva fogta el a tudóst s czélzással mondá:</p>
					<p>- Igaz s ön bizonyosan érdekesebb leletért jött ide.</p>
					<p>- Nem értem.</p>
					<p>- S jó helytt kutatja.</p>
					<p>- Mondja már!</p>
					<p>- Ezek párbajoztak, - sugta oda Armand. Fogadok, tiz percz mulva itt lesz a bájos
                  Celesztin.</p>
					<p>- Ah, a Sphynx!</p>
					<p>- Igen, a legnagyobb Sphynx, kinek megfejtése az ön tudományára vár. Legkedvezőbb
                  alkalom: találkozzanak. Tudja-e mit jelent az a kis érem, mely tőlem önhöz
                  vándorolt?</p>
					<p>- Hogyne, ha megmondja.</p>
					<p>Armand figyelve körülnézett, nem hallja-e meg más?</p>
					<p>- Tudja meg tehát: ő küldi az ön számára. S annak záloga, hogy reméljen, akármit
                  lát. Érti? De ne tudjon róla senki. Tehát reméljen!</p>
					<p>- Nem tesz semmit, - fejezé be élénk kézszoritásokkal Bundár, - köszönöm,
                  gondoltam. Minthogy a kutatást kora reggeltől üzöm, kezdé fennszóval -
                  tehát...</p>
					<p>- Kifáradtál, ugy-e? - kérdő részvéttel Komróczy úr.</p>
					<p>- Igen, megéheztem. Menjünk reggelizni.</p>
					<p>- Most már hajtassunk is haza, - mondá Komróczyné. Szivesen látjuk, - fordult a
                  tudóshoz, s az egész társaság csakugyan indulni készült, de a tudós
                  meghiusitá.</p>
					<p>- Budapestig ki nem állom. Itt a zöld hotel. (Egy nyári vendéglő volt a közelben.)
                  Különben is Priscus Rhetorral és Jornandesszel gyanitom, hogy pinczéje gepida
                  katakomba volt, vagy Árpád sirja.</p>
					<p>- Helyes! - dönté el Komróczy úr a tudós javára. A közérdekü ügy szerencsés
                  kimenetelére koczintsunk a nemes fiatalsággal.</p>
					<p>Elindultak, elől Bundár. De ez még ravaszul Armandhoz fordult s visszatartá:</p>
					<p>- Vigyázzon, s ha a Sphynx jön, szóljon be. Hát magát mi lelte? - kérdé, csak most
                  vevén észre Sivárszkyt. Meg van lőve?</p>
					<p>Sivárszky sértődötten felelt:</p>
					<p>- Oh, csak kissé megrugva...</p>
					<p>- Nem tesz semmit. Azért, remélem, étvágya kitünő.</p>
					<p>- Menjünk, ha ugy tetszik! - nógatá Armand a tudóst is, a többieket is.</p>
					<p>Ő maga pedig hátra maradt.</p>
				</div>
				<div type="chapter">
					<head>XXII.</head>
					<p>Armand egyedül maradt az erdőben. A fák közt, a magányban, a reggeli üde levegőn
                  kedvező alkalma volt az elmélkedésre.</p>
					<p>- Már a tudóst tökéletes bolonddá tettem, - bár nem sok segitségre volt szüksége.
                  Hogy kikaparta az érmet!... Még majd czudar nő-áruló hirébe kevert!... de érmemről
                  hallgatni fog már. S mivé tettem magam! Kisebb bolond vagyok talán a tudósnál? Nem
                  egyazon bolygó fényt kergetünk-e, csakhogy ő Sphynxnek hivja, én pedig Syrénnek...
                  s én még egy tuskó sikerét kovácsolom, magamé helyett! Ezt akarnám én? - faggatá
                  magát mind izgatottabban. Mit tudom én már, mit akarjak! Azt tudom csak, mit ne!
                  Azt nem akarom, hogy azon nő, ki eldobta üdvömet, boldog legyen, s milliószor nem,
                  hogy az legyen barátom boldogsága árán! Nem is lesz! Eh, enyém volt... s ne lett
                  volna bár: én ellenállást még nem ismertem! S ott a talizmán, a melyre esküdött,
                  hogy ezt birva, őt is birom örökre!... Hahá, - de már e vadtudós lelegelte szemem
                  láttára büvös arany nefelejtsemet! Oda az emlék s kényszeritő varázsa! Mire
                  hivatkozom? Ha! itt az erdőn mellére tiprok e kérődző vadnak és visszarablom
                  tőle!...</p>
					<p>A hóditó és féltékeny kettős bosszuvágyával rázta meg öklét Armand. A megkorosult
                  Don Juan és élmedett Othello nézett ki sötét villámokkal két szeméből. De ott volt
                  kioltani tüzét saját életbölcs humora.</p>
					<p>- Nem! Megállj. S ha Bundárnak lesz neje? Akkor.. akkor legalább nem nevethet
                  rajtam, de igen rajta én! Ah, pokol! - szakitá meg egyszerre lázas gondolatait az
                  utra figyelve, - Viktor jelenléte valóban kicsalta. Mint a nyil repül kocsijából
                  és engem fog találni!... Hátha nem rá gondolt? ha tettetés a világ előtt. Hiszen
                  akkor is Auróra... Hajnalodj, remény! Itt bizton meghallgat Celesztin!</p>
					<p>S hiába volt föltett közönye, behűtött bosszuja. Rohant a nő elé, mig egyszer
                  megállt, mintha gyökeret vert volna a fák közt s az ellentétes érzelmek s
                  indulatok által feldult arczvonásai meg látszottak fagyni s hideg lehellettel
                  suttogá a nő felé:</p>
					<p>- S akkor, - akkor eltaszitlak én!</p>
					<p>Igy várta zsákmányát éles szemekkel, lecsapni készen, mint az ölyv, másodszor tiz
                  év után.</p>
					<p>De annyi kedélyháborgás után ismét ujabb hullámzása ingatta meg
                  határozottságát.</p>
					<p>- Ah, a galamb az erdőre menekült? - szólt megenyhült arczkifejezéssel, egész
                  kiesve szerepéből. Kegyed jön kisasszony, s egyedül?</p>
					<p>Eléje sietett Malvinnak. Ő jött sietve, körültekintve, szinte magánkivül. Keble
                  pihegett a fehér kendő alatt, mely fejéről omlott alá s ott kezével fogta össze, a
                  mint szülei után sebten ő is ide osont.</p>
					<p>A magányos férfitől előbb megrettent, Armandnak annál jobban megörült. Csakugyan,
                  mint a galamb repült hozzá, de az ölyv nem tépte szét.</p>
					<p>- A félelem s a kétség, rebegé. Oh, ne hagyjon meghalni. Hogy van ő, - bátyám?
                  Feleljen!</p>
					<p>Armandnak valami ötlete támadt, a mi többször megesett.</p>
					<p>- Most mindent megtudok. Kisasszony, - kezdé lassu vontatva - legyen erős.</p>
					<p>- Ah, csak ne késlekedjék! - kiáltá szegényke, - hiszen hallgatása a legrémitőbbet
                  árulja el. Bátyám...</p>
					<p>- Meg ne ijedjen, kisasszonyom.</p>
					<p>- Oh, bátyám! oh, szegény! - siránkozott Malvin.</p>
					<p>És Armand most nyugtatta meg:</p>
					<p>- Oh, nem. Sivárszky lőtt Viktorra, Viktor...</p>
					<p>Armand leereszté hangját és tétovázni kezdett.</p>
					<p>- Meghalt! - találta ki balsejtelmével megelőzve Malvin s ájultan készült
                  lerogyni, de Armand felfogta.</p>
					<p>- Vagyis: imádja Viktort! - gondolá hálás mosolylyal nézve a fehér galambra, ki
                  csakugyan elvérzeni látszott karmai közt. Hála égnek! Ez mond valót: szereti!
                  Tudtam én ezt. De irgalmatlan próba volt. Szegény leánykám, még eszméleten kivül
                  van. No majd jobban lesz, sokkal jobban, mint ma. Térjen magához, gyermekem, és
                  örüljön! - suttogá aztán, gyöngéd szorgossággal istápolva őt. S az a szamár ez
                  angyalt eltaszitaná karjaiból, oh, Celesztin miatt! Oh, ha engem ily leány
                  szeretett volna!... Ocsudni kezd. Az erdő levegője éltetőbb, mint az
                  illatüvegcsék. Szemét fölnyitja...</p>
					<p>Malvin eszméletre tért. Hol vagyok? - sohajtá még némi aléltsággal.</p>
					<p>- Bátorság. Nincs semmi baj! Ő él!</p>
					<p>- Ah, Viktor! - mond a lányka s zokogva borult Armand keblére. Viktor meghalt!</p>
					<p>- S a zöld korcsmában ott borozik, - egészité ki magában Armand. Csak látná ez
                  angyalt keblemen!</p>
					<p>Armand oly gyönyörrel szemlélte, mint eszmél föl a leányka, mint egy arkádiai
                  pásztor, ki a hajnalhasadását figyeli meg. De javithatatlan gunyora is müködni
                  kezdett. Roppant nyájasan édesgette:</p>
					<p>- Vigasztalódjék, a nagy égre! Hiszen a kedvelt Sivárszkyval nem történt
                  semmi!</p>
					<p>Malvin erre az erős szeszre egyszerre nagyon is magához tért.</p>
					<p>- Az az utálatos ember! - tört ki. Ki mondja, hogy kedvelem? Gyülöltem s most
                  átkozom, és átkozom a tánczot, az irást s az árulást, - az, az volt: árulás! Uram,
                  már nem tiltja semmi, hogy bevalljam: teljes szivem Viktoré volt és az marad, mig
                  meg nem szakad utána! Oh, most már atyám se fog szinlelésre kényszeriteni, mert
                  neki szintén gyülölnie kell Viktor gyilkosát!... Vezessen.</p>
					<p>- Ah, Sivárszky! - gondolá Armand, - hát apját tartod kezedben?</p>
					<p>- Vezessen Viktorhoz! - ismétlé mind szenvedélyesebben a leány. Ha élve meg
                  kellett is vetnie, tudja meg holtan, hogy nem voltam hűtelen, csak
                  szerencsétlenebb vagyok nálánál is!</p>
					<p>- Mit képzel! ellenkezett Armand. Most árulni el szerelmét az emberek előtt!</p>
					<p>- Oh, hogyha még ő megtudhatná!</p>
					<p>- E pillanatban nem vezethetem hozzá. Jobb lesz talán, ha őt hivom ide.</p>
					<p>Malvin összerázkódott. Szinte rémülten sikoltott fel a meglepetéstől:</p>
					<p>- Viktort?</p>
					<p>- Ide hivom - ismétlé Armand a legközönyösebb hangon.</p>
					<p>Az öröm teljes fényében ragyogott föl a leányka arcza, csakugy kaczagott:</p>
					<p>- Él? Nem halt meg?</p>
					<p>- Azaz, hogy él is, hal is, - egy szóval: él-hal kegyedért!</p>
					<p>- Ön megcsalt engem! suttogá a lányka, s aléltan hanyatlott a gonosz Armand
                  karjaiba.</p>
				</div>
				<div type="chapter">
					<head>XXIII.</head>
					<p>- Ha! ő megcsal engem! visszhangzá Bundár a háttérben, mint egy zöldkoszorus faun
                  nézve kimeredt szemmel a jelenést. Nyomorfi, a Sphynxet szorongatá? - kérdé nagyot
                  lépve.</p>
					<p>De Armandra e föllépés éppen nem tette a várt hatást.</p>
					<p>- Jőjjön csak, jőjjön. Csalja ki Szerémyt.</p>
					<p>- Botránykozás! Hogy ő is?...</p>
					<p>Armand alig birta nevetését elfojtani:</p>
					<p>- Ide nézzen, hogy ez nem az ön Sphynxe.</p>
					<p>- Hát öné?</p>
					<p>Malvin e közben sietve szökött ki Armand karjaiból.</p>
					<p>- Jó reggelt, Bundár bácsi! - köszönté a tudóst, kissé összeszedve magát.</p>
					<p>- Malvina? - kiáltá ez összecsapva ezuttal üres kezeit. Detrekőy karja közt? Nem
                  értem. Na, nem tesz semmit.</p>
					<p>Armandnak meg kellett magyarázni a dolgot.</p>
					<p>- Szeretik egymást most is, - mondá titokban, - csak Celesztin csábitgatá el
                  Viktort. Érti már? Ezt kell meggátlanunk, ha azt nem akarja, hogy más fejtse meg
                  Sphynxét.</p>
					<p>Bundár föl kezdte fujni képét a féltés szelétől.</p>
					<p>- A tanitvány mer kontárkodni egykori professzora tudományába? Megbotránkozás! De
                  nem tesz semmit. Megyek s hozom.</p>
					<p>Azonnal meg is fordult amerről jött. Malvin pedig már megtalálta kedélye
                  egyensulyát és szivélyesen fordult Armandhoz:</p>
					<p>- Mint háláljam meg? Ön oly jó, uram. Mindent önnek köszönhetek.</p>
					<p>- Igaz, - gondolá Armand hosszu arczot vágva, - én boronáltam össze jegyesét
                  Celesztinnel... Hálából csak szeresse barátomat és boldogitsa! - mondá melegen
                  megszoritva a nyujtott kis kezet.</p>
					<p>- Ah, de gondol-e velem? - kérdé Malvin ismét csüggedezve.</p>
					<p>- A ki siet, szeret. Ihol jön.</p>
					<p>Ő jött, - de talán Celesztint remélve találni? S Malvin semmi mással nem törődve,
                  örömmel, bár szemérmes és félénk örömmel kérdé:</p>
					<p>- Viktor, Viktor, ön él?</p>
					<p>- Élek-e? - kérdé ez csodálkozást mutatva s ördögi engesztelhetlenséggel folytatá:
                  Oh igen, és hogy be is bizonyitsam, kezdjek irni szellemes csevegést, vagy
                  tánczoljak? Kivánja?</p>
					<p>Ez már vadság volt, mely megtorlást kivánt volna, de Malvint annyira sujtá, hogy
                  csüggedt lőn, s alig hallhatóan panaszlá Armandnak:</p>
					<p>- Hallja ezt? Ő csak nem szeret!</p>
					<p>Annál hangosabb lett Armand:</p>
					<p>- Nem? Mert nem tudja, hogy ön angyal. Nem tudod, hogy mig te amott lebzselsz, jó
                  angyalod remegve röppent érted ide. »Bátyja megsebesült, kisasszony«, - mondám s
                  ő felsóhajtott: »Szegény bátyám!« »De bosszut állt Sivárszky: Viktor elesett!«
                  »Viktor!« - sikolta fel s lelankadt, mint egy tört liliom, az én karomba, nem a
                  tiedbe! S mikor megtudta, hogy élsz, majd az öröm ölte meg. Ezt nem tudod,
                  tökéletlen!</p>
					<p>A támadás fogott s némi bünbánattal kérdé Viktor: Való ez, Malvin?</p>
					<p>- Már hogyne volna! - segitett Bundár. Láttam én is Armand karja közt!</p>
					<p>Malvin szégyenkezve sütötte le szemét, mintha mentegetőznék: »Én nem akartam, ő
                  szedett rá!« Hiszen ő többé önlealázás nélkül nem is gondolhatott Viktorra, ki őt
                  oly ürügykeresve taszitá el. És Viktor most bizalmatlanul nézte vissza: »Hátha igy
                  rászedtek engem?« mig a leány egész jelenléte ékesszólóan hirdette: »Hiszen
                  szeretem!«</p>
					<p>- S én csak magasztalom áldozatkész hűségét! - szólalt meg Celesztin, ki
                  észrevétlen jött, s rövid ideig mögöttük várt. Kalapjáról feketén lengett fátyola,
                  rózsás fehér arczát annál ragyogóbbnak tüntetve föl. Armand és Viktor egyszerre
                  érezték az ütést döbbenő szivökön.</p>
					<p>Celesztin azzal az erélyes gúnynyal és keserűséggel szólt, a mit az asszony
                  erkölcsi érzetében a leány hűtlen kétszinüsége keltett. Ugy vélte, Malvin elárulta
                  Viktort. Sivárszky alkalmat talált, hogy még az estély alatt elhitesse vele.</p>
					<p>- Mert e gyermek: hősnő, - folytatá magasztaló külszinnel - azzá tevé szerelme.
                  Sivárszky urat sulyos tartozás terhelte, oly kötelezettség, melynek rögtönös
                  kiegyenlitésétől függött jóneve; s a titkár könyekig meghatva tárta föl előttem,
                  hogy e nemes lélek mint védangyala járt közbe atyjánál, hogy őt megmentse!...</p>
					<p>- Ah! kiáltá Viktor, mig Armand dühös mozdulattal lépett vissza s fölgerjedt
                  arczczal kisérte Celesztin ármánykodását, ki folytatá:</p>
					<p>- A levélke is nemes bizonylat, mit Sivárszky úrnak irt, megnyugtatni...</p>
					<p>- Malvin, igaz ez? - kérdé Viktor.</p>
					<p>- Igaz! - sietett felelni Celesztin, szemtől szembe vádolva a leányt, lehunyt
                  szemei alól mérve végig, - és szivében nincs is más igaz!</p>
					<p>Malvin némán állt, maga Armand megdöbbent. Hát nem az ördög, ez angyal vágta ki a
                  titkárt? Czáfolja meg rágalmukat! - biztatá Malvint.</p>
					<p>- Miért? Mit szóljak?</p>
					<p>- De mért e felindulás? - kérdé Celesztin. Oh, előttem nem váratlan! Ismerem e
                  rendkivüli szivet! Kérem önt, szerelmére Viktor, legyen Malvináért Sivárszkynak
                  barátja.</p>
					<p>- Ah, legjobb barátja a világon, - felelt az ifju a legbántóbb hidegséggel. Akarja
                  kisasszony, hogy hozzá siessünk?</p>
					<p>- Lekötelez, jerünk, - felelt most már harcziasan a kereszttüzbe vett leány; -
                  csupán viszontszerelemről kell még biztositnom Celesztint - önért! Ugy van,
                  nénikém. Ha ugy is huga nem volnék; a legjobb barátnőjévé lennék a világon, mert
                  önre biztam szivem és szerelmem s ön nem csalt meg, nem rabolt meg! Nem, sőt naiv
                  libuskát szárnyra keltett, hogy szálljak szellemmel magasra s onnan ragyogjak a
                  bálványozó férfivilágra, játsszam szerepet, - tánczoljak, hiszen annál jobban
                  magamhoz lánczolom szerettemet! Oh, - folytatá növekvő gúnynyal s ingerültséggel,
                  mig könnyei fölszáradtak égő szemében, - az ön cselszövő rózsás körmei nem
                  szakgaták ki ifju szivem gyökerét: hitemet s bizalmamat! Őt megóvta nekem! Megóvta
                  önt, uram, - támadt most Viktorra, - s ön nem pártol tőlem a jó barátnőhöz, ön hű
                  maradt tudatlan szivemhez s példát adott, miként maradjak én is ártatlan és hű?
                  Ah, és én imádom érte hiven, imádom mindkettőjöket, mint önök egymást! s én is
                  csupán példájokat követtem! férjhez megyek - egy máshoz, másodikhoz! De vegye nőül
                  ön is Celesztint, s ön, asszonyom, menjen férjhez Viktorhoz, nehogy csak kedvesei
                  legyenek egymásnak! Az áldozat, mit én választottamnak hoztam, csekély; de azt
                  hadd tudjam: ön mit áldoz Szerémy urért, nénikém?</p>
					<p>- Mindent! - felelt Celesztin tetőpontján szenvedélyének s nagy ünnepiességgel
                  fordult Viktor felé: életemet, a világot, egész vagyonomat vetem önért oda!</p>
					<p>Armandot meglepték e szavak, föl nem foghatta értelmöket; Viktor pedig nem is
                  taglalva megragadta Celesztin kezét:</p>
					<p>- S öné érte mindenem!</p>
					<p>- Ezt akarom! - végzé a leány még egyszer rájok szegezve pillantását, s
                  elrohant.</p>
					<p>- Ez anyja lánya! De szépen haladunk! - gondolá Armand, s alig volt képes
                  nyugalmát megőrizni. Ez már nyilt vallomás Viktor és Celesztin közt, és e nő még
                  számba se látszott venni, hogy ott van ő is. De még nem késő. No, most már ön
                  ugrasson nekik, - rázta meg a régészt, a ki mint egy régiség bámult ott. De a
                  szerelmi titkos jelről csitt, maga érdekében!</p>
					<p>- Ne féljen, - felelt Bundár neki készülve. Hiszen ha nem tudnám, hogy engem
                  szeret, azt látnám, Viktorért bolondul.</p>
					<p>- Van rá oka, van rá oka, uram!</p>
					<p>- Bocsánat, nagysád, - kezdé Bundár hatalmas mosolygások közt egyenest a bizalmas
                  pár közé furakodva, - hogy ha nem csalódom, az ifjonczczal kissé kaczérkodott.</p>
					<p>Celesztin elképedt, alig tudta, mit feleljen.</p>
					<p>- De Bundár úr, sietünk...</p>
					<p>- Nem tesz semmit. Nyilatkozatom föntartom egész terjedelmében. Azt talán meg se
                  tetszik gondolni, miszerint ez ifjonczot én eresztém át az érettségi vizsgán,
                  kegyelemből...</p>
					<p>Mint a hideg cseppek a forró üveglapra, oly hatással hulltak Bundár szavai
                  Celesztin fölhevült kedélyére. Armand kárörömmel leste, mint rántja ki a nőt
                  illuzióiból.</p>
					<p>- De Bundár bácsi! - szabadkozék Celesztin türelmetlenül, s még bőszültebben, hogy
                  maga is mosolyogni kényszerült.</p>
					<p>- Bácsi! - visszhangzá Bundár jelentős mosolylyal. Megbuktathattam volna; és ha
                  nagysád járt női gimnáziumba, és letette az érettségit: tudni fogja, mi ez? S én
                  megkegyelmeztem neki, nem tevén fel, miszerint egykor ujjat merjen huzni
                  oktatójával, és a Sphynx, a rejtély megoldására törjön...</p>
					<p>Viktor maga sem tudta, milyen képet mutasson ez őrült játékhoz. Csak azt érezte,
                  hogy lehetetlen helyzetbe került.</p>
					<p>- De mi rejtély? - kérdé csodálkozva Celesztin.</p>
					<p>- A Sphynx előttünk tündököl, s neki szenteltem összes kutatásaimat.</p>
					<p>- De kérem, Bundár bácsi! - hangzott mind idegesebben.</p>
					<p>- Ugy vagyon, - felelt önelégült mosolygással Bundár, - én bácsi volnék, s ez
                  csupán egy ifjoncz, én években gazdag, ez meg szegény; szép Sphynx, e gazdagságot
                  én oroszlán körmei elé rakom...</p>
					<p>Celesztin már menekülni készült. Érezte Armand gyönyörködését nevetségessé
                  tételén. Azonban a nevetés démona Viktort is elragadta, nem állhatta meg, hogy
                  Armandhoz ne szegődjék:</p>
					<p>- Professzor úr most nem kegyelmez!</p>
					<p>- Szekundába pónál! - felelt ártatlanul Armand, mintha ő is az ömlengő Bundáron
                  mulatna.</p>
					<p>- Valóban kedves tréfa, - igyekezett enyhitni a dolgon Celesztin, - de
                  talán...</p>
					<p>- Fele sem tréfa, asszonyom; magának fogom ajánlani régészetem eredményét.</p>
					<p>- Acquincum romjait! - sugta Viktor Armandnak.</p>
					<p>- S ezért cserében nem kérem, csak kezét! - fejezé be Bundár, s szó szerint a
                  kezek után nyult, de már Celesztin is mosolyogva huzta vissza:</p>
					<p>- Az oroszlán körmöket! Ah, ez hizelgő!.. Nos uram, ne bolondozzon már!</p>
					<p>- De igen. Egy tudós, ha megbolondul, nagyobb bolond lesz, mint más. Kérem a
                  kezét!</p>
					<p>- Ej, - engesztelé Celesztin kérőjét, - hiszen ön iránt én nagy tiszteletet érzek,
                  de....</p>
					<p>- Nem tesz semmit. És azért nem akar hozzám jönni?</p>
					<p>- Ej, uram, elég!</p>
					<p>- Még nem! - veté ellen Bundár végső rohamra tüzelve Armand titkos pillantásaitól.
                  - Hah, keblemben, mint egy pyramisban, háromezer éve aludt egy mumia, de
                  felköltötte, szép Sphynx, s most enni kér, - szivet szivért! S ha mást nem, -
                  fordult Viktor felé, - önt tépi szét éhségből, ifju uram! Vagy nem szeret talán? -
                  veté magát ismét Celesztinre: - az lehetetlen, de nem fogok csodálkozni rajta.
                  Oldalbordából tákolták az asszonyt, annak pedig nincs sok veleje!</p>
					<p>Celesztin, csakhogy szabaduljon a kegyetlenül nevetséges helyzetből, tovább
                  dédelgette a kiállhatatlan agyvelőgyuladásos tudóst:</p>
					<p>- Ah, Bundár úr, ki ne szeretné önt?</p>
					<p>De ez csak olaj volt a tüzre. Bundár mind melegebben beszélt:</p>
					<p>- Végre kivallotta! Mi gátolja hát, hogy megkéressem e két jó úr által, - hiszen
                  feketébe vannak öltözve! Mi gátolhat, miszerint önnek ne ajánljam uj régészeti
                  kutatásaimat?</p>
					<p>- Ismétlem, nem érdemlem meg kitünő figyelmét.</p>
					<p>- Nem tesz semmit. De ha köztem, a tudós vén, s ezen tudatlan ifjoncz közt
                  választhat: ön nem engem választ? Oh rejtély! - s itt bizalmasan, halkkal
                  suttogott Celesztin fülébe. - De tudom én, a mit tudok... és várok, mert nagyságod
                  az én koromban szintoly bölcsen fog gondolkozni, mint én. Tehát remélek, s
                  remélek, - s jerünk a zöld vendéglőbe, mert egészen beleéheztem.</p>
					<p>- Nos, jerünk, barátom; - szólitá meg Celesztin Viktort, Armand teljes
                  mellőzésével: - ez már valóban sok volt.</p>
					<p>Sőt több a soknál is, Armand, maga átérezte a nő hiuságának szenvedéseit, mig e
                  vérengző műtét folyik. Ő szerette volna összezuzni egy ökölcsapással otromba
                  eszközét, Bundárt. De meg kellett lennie. És még most is fellovalta:</p>
					<p>- Lássa, lássa, hogy játssza a neheztelőt? Ez netovábbja a kaczérságnak.</p>
					<p>- Azt kell hinnem, menjünk! - kacsintott rá Bundár, mellényzsebére tapintva,
                  mintha azt mondaná: itt az érem!</p>
					<p>. . . . . . . . . . . . . . . . . . . . . . . . . . . . . . . . . . . . . . . . .
                  . . . . . . . . . . . . . . . . . . . . . . . . . . . . . . . . . . . </p>
					<p>Midőn már elindultak, Armand rövid habozás után Celesztin mellett termett. Gyorsan
                  s egész közömbösen mondá:</p>
					<p>- Igaz, asszonyom, egy meglepő bolondságot eszeltem ki a bazárra. De titok.
                  Megsugjam?</p>
					<p>Celesztin tudta, hogy ez kihivás.</p>
					<p>- Miért ne? felelt könnyedén. Ugy is benne vagyunk. - Viktor titkolózva mondá
                  barátjának:</p>
					<p>- De nem feledkezett meg róla, hogy nekem is hálás szerep jusson, mesterem?</p>
					<p>- Arra esküszöm! - felelt Armand.</p>
				</div>
				<div type="chapter">
					<head>XXIV.</head>
					<p>Egyedül maradtak az erdőben. Azaz ketten, de e kettő egy férfi és egy nő volt. S a
                  kik egykor szerették egymást. Lehet-e végzetteljesebb egyedüllét? A paradicsom
                  csábitó magánya.</p>
					<p>Armand csak most kezdett eszmélkedni helyzetük fölött. Az erdei illat
                  visszaringatta ifjusága tavaszi álmaiba. A fák őt és Celesztint el látszottak
                  zárni a világtól... Mintha zöld karjaikat összefonták volna körültök s kezdenének
                  körbe forogni, lombjaik ezt suttogván: »Künn a bárány, benn a farkas!«</p>
					<p>S egyszerre a forgó fák lombjai hullámzani kezdettek, az erdő örvénylett,
                  melységébe ragadta, s körbe sodorta őt Celesztinnel, aztán összecsapott fejök
                  felett.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
					<p>Egyedül levén, nagy zavarba jöttek. Mintegy hamis helyzetben, közeledtek s ismét
                  visszahuzódtak egymástól.</p>
					<p>Celesztin volt erősebb; ő lett előbb nyugodtabb.</p>
					<p>- A meglepő bolondság? - kérdé.</p>
					<p>Armandból teljes hévvel akart vallomása kitörni, mégis habozott s aztán
                  könnyedséget erőltetve magára, nyilatkozott:</p>
					<p>- Az, hogy önt még mindig imádom...</p>
					<p>- S ezzel az ünnepélyt akarja még mulatságosabbá tenni?</p>
					<p>- Vagy meghatóbbá. Mert a szerelem tragikomédia, melyből a tragédiát a férfi
                  játssza s a komédiát az asszony.</p>
					<p>- Oh igen; s mi sírunk önök játékán és önök nevetnek rajtunk.</p>
					<p>- Nem veszem észre, hogy ön sirna s én nevetnék!</p>
					<p>- Annál rosszabb, mert akkor mindketten unatkozunk.</p>
					<p>Ezzel Celesztin el akarta hagyni a harczteret bár az előleges csatározáson ő
                  maradt győztes. Armand érezte, hogy a nő megverte szellemmel.</p>
					<p>Most tehát nyiltan, a czélra törve támadta meg.</p>
					<p>- Áldozzon értem egy perczet. Nagyon rég nem találkoztunk...</p>
					<p>- Nos, én is erre akartam kérni, - felelt Celesztin erélylyel, szintugy készen a
                  komoly visszaverésre. Azt hiszi, nem érzem, hogy üldöz, gyülöl; halálos ellenem,
                  hogy utam állja mindenütt, ön vezeti rám e nevetséges ember udvarlását, hogy gúny
                  tárgyává tegyen? Miért?</p>
					<p>A nő váratlan fordulattal lett támadottból támadóvá. Rózsás pir futotta el arczát,
                  szépsége egész hatalmával állott Armand előtt, kit ajkára toluló érzelme gyöngébbé
                  tőn. Roppant küzdelmébe került, mig a multak fölemlitésére szánta magát:</p>
					<p>- Celesztin, ön egykor enyém volt...</p>
					<p>- Celesztin, uram? Celesztin soha!</p>
					<p>- Auróra tehát, de mindenképp csak ön!</p>
					<p>- Nem!... S ha igen: nemes hálával őrzi emlékem!...</p>
					<p>- Ah, ha ez fáj: tudja meg, azért a gúny, hogy mástól elszakitsam; nem engedem,
                  hogy más szeresse!</p>
					<p>- Ah? Engem? - kérdé a nő tettetett meglepetéssel.</p>
					<p>- Aurórát, - ugy van, emlékét e névvel őrzöm, e névhez van kapcsolva a legédesebb
                  történet életemben. Auróra, ön engem szeretett...</p>
					<p>Armand a nőhöz lépett s keze után nyult, de az nem nyujtá felé.</p>
					<p>- Szeretni? - szólt részvéttel, de csodálkozva. Ne zavarjon össze valakivel, ki
                  ábránd kép volt s eltünt örökre. És ha öné volt e nő, mint hiszi, fogja-e ön, egy
                  férfi, egy lovag, emlékeztetni rá, ha ő már nem óhajt emlékezni?</p>
					<p>A férfi meghajtá fejét. Tudta, hogy sokat kell tűrnie s kész volt rá. De
                  szemrehányását nem hallgatta el:</p>
					<p>- Nem csak elfeledt, meg is tagadna? Egy paradicsom van, honnan ki nem üzethetünk:
                  az emlék, s ön innen is kitörölt?</p>
					<p>Celesztin részvétét elfojtotta szenvedélyes keserve. Ő tett egy lépést Armand
                  felé, de nem közeledésért, hanem támadásból.</p>
					<p>- De egy nő szive öné volt-e hát, a mit nem adtak önkényt? Rabolta csak, midőn
                  eszméleten kivül lebegett lángok és örvény közt, - ah, s ön az örvénybe
                  buktatá!</p>
					<p>A gyönyörű arczot lángoló harag öntötte el, mint az ég éjviharjósló alkonypirja.
                  Mereven mutatott rá, kinyujtott karja eltiltván magától.</p>
					<p>S a férfi, előbb csak régi szerelmét érezve, most nem érzett egyebet az uj
                  méltatlanságnál.</p>
					<p>- Ah! - kiáltott fel. Én, ki őt föltartám karjaimmal a vész között, örvénybe
                  buktatám őt! S nem esküdtem szerelmet és hogy öné szivem, hogy nőm: - és örvénybe
                  buktatám őt! De ezzel ott, a tengeren e forró, becsületes szivet is magával
                  örvénybe buktatá ön, asszonyom! Háborgó tenger a női szenvedély, örvény az
                  asszony, az asszony szerelme. Örvény a női szív, s elnyel minket, mint a hajót a
                  dühöngő hullámok, s aztán kék szemével mosolyogva nézi a roncsot, a mit játéka
                  partja szórt; s hogy tegnap még keblén, csók közt ringatta, ma már ártatlanul nem
                  is emlékszik rá! A másik tenger, az kiméletesebb volt, de menekülésem hiába; mert
                  önt elveszve tudván a hullámok közt, mi birhatott még becscsel előttem, a mit a
                  mélység megkimélt? Talán hir, élet, ifjuság, kincs? Eltékozoltam mindet, mert nem
                  volt kinek megtartanom. S ha szivünk tönkrejut; a koldusság, a mi megmarad neki és
                  szennyes rongyokkal palástolja el meztelenségét: a czinizmus. Ezt gyüjtöttem
                  én...</p>
					<p>Armand szinte magának beszélt, önvallomásai elragadták. Celesztin némán hallgatta,
                  s mentségül csak keveset igyekezett szólani:</p>
					<p>- S nekem önt nem elveszettnek kellett tartanom? S ez mindent felold.</p>
					<p>- Való. De ime, megkerültem, élek. Im feltaláltam, - talán ön is keresett... -
                  felelt Armand bocsánatképpen s ismét magához fordult: De talán nem tudja: él-e
                  még szerelmem, s ezért haboz?... S ha meggyőződve erről, elutasit? Nem! Balgaság!
                  Dehogy fog! Engem, ki már győztem! S az uj vetélytárs? Eh, ha féltjük, elvesztjük
                  a nőt. Mindegy, - folytatá egész nyilt szivvel a nőhöz, - Celesztin, hallgasson
                  meg. Ön Auróra maradt nekem, tudja-e?</p>
					<p>Celesztin nem akart most a ráfüggesztett szemekbe nézni, csak vontatottan,
                  kiméletes lágysággal mondá:</p>
					<p>- Ön álmodik...</p>
					<p>- S álmom mindig ön, - folytatá mind több hévvel Armand. Sors és vihar játéka
                  elsöpörte mindenemet, mi kedves és drága volt, oda veszett a boldogság s a remény
                  is, nevezze hát álomnak. Én is annak tartottam, csakhogy hű maradtam hozzá, mert
                  reméltem: egykor megvalósul. Emlékszik a medaillonra, - suttogá a nőhöz hajolva,
                  - mely ezt mondja szüntelen: »Ne feledj halálig?« És ebben őriztem máig ezen
                  reményt, hogy az örvény visszaadja önt nekem s a hullámokból fehérebben fog majd
                  elém lépni, mint a tajtékkeblü Aphrodite. S most arról vágynék meggyőzni engem,
                  hogy képtelenebb dolog önt valóságban elérni, mint a merő ábrándot?</p>
					<p>Celesztin a medaillon szóra igen figyelmes lett. Csak erre válaszolt sietve:</p>
					<p>- Ha hiszi, hogy egykor szerettem, ez emlékjelet sohase fogják meglátni
                  önnél...</p>
					<p>- Szeretett tehát! - szólt sóhajtozva Armand. Oh, az az éj, mikor kebléről letépve
                  ide adta!... A tenger s a tüz milyen gyáva volt, szerelmünk ellen esküdve!
                  Celesztin, adja tehát vissza Aurórát s vele az álmokat, reményt! Csak egy szavába,
                  mosolyába kerül... Szépsége akkor lebüvölte az oroszlánt s megjuhászodva vitte
                  partra hátán.. Most szebb... Nos, nem veszett szivem se az örvénybe...
                  Visszaadhatja nekem. Tehát nem érzi? Megmenekült szivem, s hallja meg s nyugodjék
                  meg: ma is szereti önt!</p>
					<p>Armand csaknem a nő lábaihoz borult.</p>
					<p>- Uram!... kezdé Celesztin hideg tartózkodóan.</p>
					<p>- Hogyan? - kérdé megütközve Armand.</p>
					<p>- Becsülöm a lovagiasságból tett vallomást melylyel, azt hiszi, a multért
                  tartozik, hogy gyöngédségből még most is ismételje... De ez fölösleges - tíz év
                  után!</p>
					<p>Az utolsó szókat fájdalmas mosolylyal kisérte Celesztin. Tíz év után! És sulyos
                  panasz és vád volt benne. Tíz évig várt reá ő, e szemrehányást igen büszke volt,
                  hogy megtegye, hogy elárulja gyöngeségét.</p>
					<p>- Ah! S az örök hűség? - veté ellen Armand.</p>
					<p>- S ön hű maradt?</p>
					<p>- Igaz: nem. S mégis az! De más, ha férfi lesz hűtlen, más, ha nő...</p>
					<p>- No lássa! - szólt szomoruan Celesztin. Én egy emlékhez már hűtlen lettem akkor, ön miatt... De levezeklém e bűnt, s felujitni nem
                  akarom.</p>
					<p>- Valóban? - kérdé Armand gúnyosan, egy ötletet ragadva meg. Haha! Ön akkor se
                  szeretett. Én nőmül kértem - -</p>
					<p>S kihívón várta a választ. Celesztin csakugyan megzavartnak látszott, kereste mit
                  feleljen.</p>
					<p>- Ugy van, s én szegény nő...</p>
					<p>Armand nem várt. Elragadtatott hévvel kérdé:</p>
					<p>- Jó. Most ismételem: nőül jönne hozzám?</p>
					<p>Celesztin zavara csak nőtt.</p>
					<p>Alig tudta kimondani, a mit akart és belepirult, de most sötétebben.</p>
					<p>- Ah! S még ha ugy szeretném, se lehetnék neje, uram. Boldog lehetne-e egy szegény
                  nő mellett?</p>
					<p>- Nem lényegtelen sziv-kérdés! - kiáltott fel Armand az érthetetlen kifogásra.
                  Szent igaz, tárczám egészen az örvénybe fult... De ön gazdag... Oh, oh! Ön gazdag!
                  Haha! S én koldus! Nem, én gyalázatos őrült, - ezt elfeledni! Én arczátlan! Mit
                  gondolhat, az égre! Asszonyom, bocsánat, bocsánat, bocsánat!</p>
					<p>S most a férfi fehér homlokára szállt a szégyen pirja. A beszédbe belerekedt, s
                  leirhatlan felindultsággal és zavarban akart elmenni.</p>
					<p>Celesztint meginditá pillanatra e földult férfilélek.</p>
					<p>- Hallgasson meg, tartóztatá őt, maga is zavarban látva vallomáshoz. Vagyonom van,
                  s még sincs hozományom. Szegényen adtak férjhez, férjem volt gazdag; de
                  ragaszkodásom jutalma a vén embertől: bosszu, féltésből.</p>
					<p>Armand meglepetve hallgatta.</p>
					<p>- Ah! Méltó párom! - kiáltá bősz gúnynyal. Féltékeny férj: oroszlánbőrben orditó
                  vetélytárs!</p>
					<p>- Hogy holta után is magához kössön, - folytatá tompa hangon Celesztin, - hogy
                  biztositsa özvegyi hűségemet, hogy szerelemre gondolni se merjek s nevét viseljem
                  holtig: ugy hagyta rám az egész örökséget, hogy csak addig birjam, mig ujra
                  férjhez nem megyek; csekély évjáradékon kivül minden vagyon rászáll néhai férjem
                  öcscsére.</p>
					<p>- Komróczyra. Mondtam! - vágott közbe Armand. Oh, szegény vén bolond, megboldogult
                  férj! A mit talán e földön kikerült: a másvilágon rakatja föl magának a szarvakat.
                  Egy kis végrendelettel megköti özvegyét, hogy ne adja oda nevét másnak, - nem adja
                  tehát, csak szivét! Még a sirban fekve is megcsaljuk őket! Oh, ők valóban
                  halhatatlanok! a férjeket túléli együgyüségök!</p>
					<p>Armand midőn legsiralmasabb világnézletét látta uj eset által igazoltnak: akkor
                  kaczagott legjobban. Mintha mindkét ellenlábas görög bölcset egyesitené
                  életbölcseletében: a sírót is, a nevetőt is.</p>
					<p>Celesztin, miután vallomását indokolta, önmegadással szólt:</p>
					<p>- Tudtára kellett adnom helyzetemet.</p>
					<p>- Ez hát az élményem titka is! - folytatá Armand még emeltebb hangon. - Még ifju
                  voltam én is és nem akart férjeül, bár szeretett, - vagy ép azért? - hanem mert a
                  férjéről rászállt vagyont (melyben egy szüklelkü vénnek emléke ugy rágódik, mint
                  almában a féreg), föl kellett volna értem áldoznia: tehát inkább - bukott!</p>
					<p>- Ah! kiáltott Celesztin sziven találva, de önmegadással tűrve.</p>
					<p>- Szive önző, asszonyom! - folytatá Armand fájdalmas szemrehányással. És Celesztin
                  öncsekélyléssel kérdé, talán, hogy Armandot visszariassza magától:</p>
					<p>- S mégis nőül akarna venni?</p>
					<p>- Szegénynyé tenném, bár ön se tenne gazdaggá, - felelt Armand, a végrendeletre
                  czélozva, - nekem kell azzá tennem önt! Felrántom munkásbloseomat, - folytatá mind
                  lángolóbb hévvel, - visszatérek dolgozni, kincseket szerezni; és uj tíz év után
                  is... eljövök kezéért!</p>
					<p>És semmi mást nem érezve, mint szerelme mindenhatóságát, karjait az imádott nő
                  felé tárta. Mély sóhaj szakadt föl ennek kebeléből, bármint igyekezett mosolygás
                  alá rejteni:</p>
					<p>- Tíz év! Igaz, szerezhet tíz év alatt nagy vagyont, de egyet elveszitünk s ez
                  pótolhatlan...</p>
					<p>- S ez?</p>
					<p>- Nos, egy kicsit - ifjuságunk...</p>
					<p>- Igaz! - mondá Armand elborult tekintettel. Az ifjuságot...</p>
					<p>- S ön hagyján. Férfi nem vénül. De én! - folytatá Celesztin enyelgő lemondással,
                  melyben a kaczérság mellett nagy szomoruság is volt. Husz év első találkozásunk
                  óta... ön Aurórára sem ismerne, lássa!</p>
					<p>Armand utolsó reményét érezte eltünni: magára gondolt.</p>
					<p>- Haha! - kaczagott megrenditő keserüséggel, - fejemre mondom, okos asszony!
                  Hiszen mi ugyis mindketten más évszakban élünk. Én már lombomat elhullattam, ön
                  virágában pompázik; ön a nyárba fordul, mig én már őszbe csavarodom, pedig a nyár
                  szivesebben pillant vissza a tavaszra. Oh, szürkülő fej, hogy még ily zöldek
                  gondolatid s ostobább szív, mely a fejjel együtt megszürkülni nem tudsz! Belátom,
                  én csakugyan nem vagyok idényszerü divatczikk. Lepke - ősszel, fényvesztett,
                  rongyolt szárnyakon küzdve a széllel. Az ifjuság és a szárnyak odavannak; ezzel
                  nem birunk s vissza sem szerezzük. Pedig a boldogság csak ez: örök ifjuság és
                  szárnyak, hogy át tudjunk röpülni a tengeren, sáron, szükségen - és én még tíz
                  éven ugy, hogy mindez ne érintsen! Ez volna a hit s a szeretet, - hja, s ez
                  nincs!</p>
					<p>Armand ez elmélkedéssel önmagát sujtván, mégis mintegy magasabb eszményiség
                  szárnyain látszott tulemelkedni a földi lét kikerülhetlen rögein. A nő részvéttel
                  hallgatta.</p>
					<p>- Mi másként szól most. Lássa, igy van, Armand. Mért éljünk tehát lázas
                  képzeletben? És én sajnálom önt, de mit tehetek róla? mint ön se tehet
                  szerelméről. Szerelmet én nem éreztem soha, s szivem már elhervadt...</p>
					<p>- És szeretni nem tud senkit? - kérdé felriadva s fürkésző tekintettel Armand.</p>
					<p>- Igen... felelt akadozva Celesztin.</p>
					<p>- Viktort se?</p>
					<p>- Gyanusitson, öntől megérdemlem, Armand, mert egykor elveszitettem érte magamat.
                  De tudja meg, uralkodni tanultam a szenvedélyen s viharai rám nézve többé nem
                  veszélyesek.</p>
					<p>- De veszélyes uj utitársára nézve. S én nem bízom ez ingatag elemre azt a fiut,
                  kiről azt mondja, hogy nem szereti.</p>
					<p>- S ha szeretem?</p>
					<p>- Nos, én bebizonyitom, hogy előbb igazat szólt: nem szereti; nem tud szeretni
                  senkit.</p>
					<p>A nő meg volt sértve, bosszuból egész tüntető lelkesedéssel mondá:</p>
					<p>- Első és utolsó: Viktor az egyetlen!</p>
					<p>Armand hideg fulánkkal égette vissza:</p>
					<p>- Ej asszonyom, én előbb voltam az egyetlen. És hozzá nőül akarna menni?</p>
					<p>- Nőül.</p>
					<p>- No lássa, hogy nem szereti! - mondá egykedvüen Armand.</p>
					<p>- Uram! - tiltakozott Celesztin, boszusan, hogy igy csapdába került; de a férfi
                  nem szünt meg logikájával kegyetlenkedni:</p>
					<p>- Ön nem szeret senkit, még önmagát sem, csak gyülöli a szerelmes párt; s
                  korántsem főczélja, hogy ön nyerje el Viktor szivét, hanem hogy Malvintól
                  elragadja! Mert a mely nő hű érzést soha se táplált: idő multán, a sziv ugy is
                  kiégvén, csak férjre vágyik, s hideg becsültetésre; de fő a bosszu s hiuság;
                  diadalmas vetélytársként állni Malvin felett. Mert Malvint százszor inkább
                  gyülöli, mint szeretni véli Viktort; ha szeretné Viktort: Malvintól meg nem
                  fosztaná, s a szűz szerelmü leányka szive helyett nem gazdagitná -
                  csalfaságával!</p>
					<p>- Ah! - kiáltá közbe csaknem sikoltva Celesztin. De Armand feltarthatlan volt:</p>
					<p>- De ebből semmi sem lesz.</p>
					<p>- Ah, fenyegetőzik? Képes volna elárulni! Becsületes ember ön?</p>
					<p>- Teringettét, az vagyok!</p>
					<p>- Ugy hallgatni fog.</p>
					<p>- Kegyed se jobban, mint én.</p>
					<p>- Ugy mi hatalma se lesz fölöttem, szerelmem fölött!</p>
					<p>- De lesz: a természet rendjéé, az igazságé, s a mit ez diktál, annak be kell
                  következnie. Rólam tudni se akar. Helyes. El fogja fogadni Bundár kezét.</p>
					<p>- Ön eszelős! - kiáltott dühhel Celesztin. Most volt legjobban megsértve:
                  hiuságában.</p>
					<p>Armand rohamos szóáradattal zudult reá, könnyed gyorsasággal szórva csapásait,
                  mint egy tőrvívó.</p>
					<p>- Ön szép, mint az ég, Bundár csunya, mint a föld, melyet turkál; s az ég
                  természetszerüleg a földre hajlik. Ön elmés, ő tudós, s a tudós férfi szükségkép
                  vonzza az eszes nőt. Ön még fiatal, ő régiségbuvár, no, ebben látszólag némi
                  ellentét van kettejök közt, de kiegyenlitődik, mert az ifjuság olyas valami, a mi
                  évről-évre inkább a régiségek osztálya felé közeledik...</p>
					<p>- Goromba, leggorombább! - mormogá Celesztin fuldokolva dühében, de tovább
                  hallgatva.</p>
					<p>- Mindez érvek arra vezetnek, hogy a természeti törvények szerint kegyed ugy
                  Bundáré lesz, mint a vas a mágnesé. S ez az egy választása az, melybe bele
                  nyugszom, s mellőzésemért megbocsátok.</p>
					<p>- Nevetségessé akar tenni? Viktor enyim, mert szeret.</p>
					<p>- Ön lehet Viktoré, de ő nem lesz se Celesztiné, se Auróráé. Esküszöm, - mire
                  esküdjem? Önre és szerelmemre.</p>
					<p>- Gyülölöm önt, hagyjon el! - mondá Celesztin, összehuzva szemöldeit, már
                  indulattól remegő hangon.</p>
					<p>De Armand annál kiszámitottabb higgadtsággal felelt:</p>
					<p>- No lássa, hogy csak gyülölni tud!</p>
					<p>- Gyülölni önt, - felelt meg Celesztin, - öntől tanultam én!</p>
					<p>- Én csak szeretem önt, - de barátomat is...</p>
					<p>Mindeddig a nő csak védte magát. Azt akarta, hogy e kénytelen találkozás a
                  legsimább lefolyást vegye, minden eredmény nélkül.</p>
					<p>De a szenvedély erősebb az akaratnál. Az összevont szemöldek megvillantak, a félig
                  zárt szemek megnyiltak, s kék lángot kezdtek szórni, mint a tenger éjjeli
                  háborgása. Minden türelme fékevesztetten szabadult el, s ideges erélyét
                  összeszedve tört ki.</p>
					<p>- Ej, hát legyen! Eddig én hallgattam, és ön szórta rám ostromló vádjait; de
                  fordul a szerep, és a nő beszél most. Nincs másképp, - folytatá teljes bensőségre
                  emelkedve, majd szégyenkezőn, majd annál pusztitóbb haraggal, - nincs máskép,
                  gyűlölöm. S csodálkozik rajta? Mert lealázott önmagam előtt, letépte önbecsülő
                  büszkeségem, midőn szerelmével - kitüntetett!... Azt hitte: éltemet menté meg,
                  mikor a kárhozatba döntötte szivemet, s ezért hálával gondolok kegyére? De tudja
                  meg: nincs női sziv, ha még oly romlott is, mely meg tudjon bocsátani a
                  csábitónak. A kéj pillanatnyi, de a bünért a pirulás örök. És nincsen oly női
                  lelkiismeret, mit ugy megfojthasson öleléseivel, hogy eszmélethez jutva, ne adjon
                  hangot átkának, bosszujának, nyomorult!</p>
					<p>A nő végsőig feszülten, lángoló haraggal állt ott. Az elbukott angyal mint boszuló
                  Cherub. A felháborodás bünösből bíróvá tette. S a megbánás és erény minden
                  szépsége tette ragyogóvá.</p>
					<p>Armand előbb visszadöbbent, majd szenvedélyétől magánkivül, átkarolta
                  Celesztint.</p>
					<p>- Őrjöngő! - kiáltá, - ah, szerettél és te tetted! De átkozódj, tégy akármit: én
                  szeretlek. Auróra, enyém léssz!</p>
					<p>A nő hideg megvetéssel mérte végig:</p>
					<p>- Ah, a régi - gyáva!</p>
					<p>Armand karjai lehullottak róla. Lesujtva visszatántorgott.</p>
					<p>- Igaz... bocsánat! Haha! - kaczagott, - ez a vége! Bolond vén szív, ifjabbnak
                  álmodod magad tíz évvel? Vén arszlán, borzolod vedlett sörényedet? Ah, - haha!
                  Azért sem! Birnod kell, - mily szép!... De hát birtad-e valaha e nőt, ki most igy
                  köszönt, ily idegenül? Álmodtál!</p>
					<p>- S már nagyon ideje, hogy fölébredjen. Jerünk.</p>
					<p>Celesztin szemei mereven tapadtak Armand arczára, hogy lelkében olvashasson, de az
                  ő fagyos vonásai zárt könyvet képeztek.</p>
					<p>Még félig eszméleten kivül beszélt magában Armand:</p>
					<p>- S álmomból semmi sem marad. És az érem? Jer, jer, utolsó mentő-horgonyom az
                  örvényben! Beléd kapaszkodom. »Szeretlek halálig!« - ezt jelented. »Szeretlek
                  halálig!« - ezt fogadta. De hol vagy? Haha!... Fantom volt ez is. S ha itt is
                  volna? Hát ha ereje ennek se volna már, ezt is megtagadná? Még e csalódás is! Nem!
                  Ez álreményt megőrzöm, mert érzem, hogy a csalódást nem élném tul. Jobb, hogy
                  nincs meg a talizmán: eltemetem szivemmel, boldogan, s azt hiszem, hogy ha
                  előmutatnám neki, ezt mondaná: »Tied vagyok!«</p>
					<p>Végre föl eszmélt. Magát összeszedve, körültekintett visszatérő mosolyával s
                  Celesztinen nyugodott meg szeme. Higgadt önuralommal lépett hozzá, kalapját
                  udvariassággal levette s a nő kezét ajkához emelte:</p>
					<p>- Tévedtem önben, asszonyom, de ön nem fog bennem: nemes ember vagyok.</p>
					<p>Kis vártatva hozzátevé:</p>
					<p>- Csupán barátomat kell megvédenem.</p>
					<p>- Ezt már elfogadom, - felelt Celesztin - s meg lesz köztünk az egyetlen
                  lehetséges barátság: a feledés, - a nem emlékezés...</p>
					<p>De ezt oly szomorun, csüggedt elmerüléssel mondta s aztán sötéten nézett maga elé,
                  mint a szerelem végzetének alakja, s nem merve ama férfira nézni, a kit annyira
                  gyülölt s annyira szeretett.</p>
				</div>
				<div type="chapter">
					<head>XXV.</head>
					<p>- Mi a mennykő... bocsánat! Kettecskén az erdőben? Szép!</p>
					<p>E szavakkal zavarta meg az idyllt Sivárszky, az egész társasággal visszatérve.</p>
					<p>- Armand és szerelem! - kiáltott Bundár. Mi történt?</p>
					<p>Armand már teljes közömbösséggel, de titkon sebezve fordult Celesztinhez, a
                  titkárra mutatva:</p>
					<p>- Lovagias elégtételt kapott. Arczul ütötte saját fegyvere. Oh, a párbaj
                  igazságos.</p>
					<p>A segédek s orvosok maradásukat fölöslegesnek találták. Ajánlották magokat: »Volt
                  szerencsénk.«</p>
					<p>- Üdvözlet, uraim! - búcsuzott ünnepélyesen Komróczy úr. A fiatalság a haza
                  virága. Keblemen viselem önöket. Tehát viszontlátásra a bazáron. Megnyitás pont
                  ötkor.</p>
					<p>- Lesz szerencsénk! - bókoltak az urak az urhölgyek felé.</p>
					<p>- De pontosan, barátim, hogy a kormány képviselőinek beléptekor - mert a
                  kormányban az államtekintélyt kell respektálnunk, - mentől impozánsabb sorfalat
                  képezzünk. Tudják, hogy én az ellenzék vagyok. Nincs derekam a hajlongásra, - és
                  itt kidöntötte a mellét, - de félre a merev politikával, a hol jótékonyságról van
                  szó! Szervusz, uraim!</p>
					<p>Komróczy úr utána pillantott a távozóknak, igy elmélkedvén:</p>
					<p>- Személyesen beszélek a miniszterrel. Papirra nem bízom többé a közügyet. S az
                  ördög ellenségeskedik nektek örökké!</p>
					<p>Bundár ismét gyanakodott Armandra, ki alig nyugtathatta meg, hogy minden csak az ő
                  érdekében, Viktor ellensulyozására történt; majd Komróczynéhoz fordult:</p>
					<p>- Azt hiszem, asszonyom, kielégitve távozhatunk; ha volt »affaire«, az minden
                  irányban elintézést talált. Szerémy jóvá tett mindent, ugy felelt meg
                  kötelességének, mint férfihez illő.</p>
					<p>Armand ezzel a kibékitésre törekedett, de Sivárszky sem maradt hátra.</p>
					<p>- Kedves! És Sivárszky? Sivárszkyról ki terjeszti el, hogy nem vesztek még ki a
                  lovagok, s készek magokat...</p>
					<p>- Bepólyáztatni! - akasztott neki a tréfás hősnek Armand, minden utálatát
                  elfelejtve. Uram, ön saját maga ugy hirdeti dicsőségét e keresztkötés alatt, mint
                  valami ujság!</p>
					<p>- Uram! sikoltozott mérgesen a hős és Celesztin segélyére sietett:</p>
					<p>- Nemesen viselte magát. S ha az, a kiért tette, elmulasztja is: én méltánylom,
                  uram.</p>
					<p>S egy oldalpillantással Malvin felé, kezét nyujtá Sivárszkynak. Ez hálásan kapta
                  el baljával.</p>
					<p>- Csekélység, - bocsánat! egy hölgyről van szó s a Komróczy névről, - ez az egész.
                  E kötelék rajtam az, mely e kedves családhoz fűz...</p>
					<p>A példálódzás a mama figyelmét is felhivta.</p>
					<p>- Családunkhoz? Érted, mi ez, Gáspár?</p>
					<p>- Bár ne érteném! - gondolá ez hallgatva. Kiad, az átkozott!</p>
					<p>- Bocsánat, asszonyom, - folytatá Armand, - de védenem kell a kisasszonyt, ki arra
                  nem szorult. Teszem ezt, mint oly ügyvéd, ki egy szent és nemes ügy védelme által
                  tudja, hogy önmagának szerez dicsőséget. Nem, én tudom: nem Malvin kisasszonytól
                  nyert biztositást Sivárszky úr, hogy azon láthatlan kapocs által, mely őt szorosan
                  Komróczy úrhoz csatolja, magát már nyiltan a családba akarja fölvétetni, melynek
                  különben nagy díszére válnék.</p>
					<p>- Uram! - szólt Sivárszky, félig kihivón, félig készpénznek véve a gúnyt. De
                  Komróczy úr végkép elrémült Armand szándékosan körmönfont mondatszerkezetén, mit
                  jelentősen s kémlő megfigyeléssel adott elő.</p>
					<p>- Ez is tud a levélről! - nyögé összehuzódva.</p>
					<p>Malvin látta ezt, s Armand elé lépett.</p>
					<p>- Köszönöm uram, köszönöm. De ne védjen engem ugy, hogy atyámat vádolja. Nincs
                  igaza... Nem akarom.</p>
					<p>- Ah! Tehát hallgassunk? - tünődött Armand, s a leányhoz fordult. - S önnek igaza
                  van. De bocsássanak meg, ha baráti buzgóságom arra serkent, hogy a szivek közt a
                  félreértést, haragot, szeszélyt lepárolva, megkapjuk a tiszta érzelmet. Lám, nagy
                  tudósunk, Bundár úr, már nyugodt, mert meggyőztem, hogy néha a legbájosabb ajkak
                  is ellenmondanak, de csak azért, hogy még jobban elbájolják, s a tudomány végre is
                  diadalmaskodik.</p>
					<p>- Igen, szép Sphynx, - vevé át a szót bizalmas hunyoritással Bundár, - én nyugodt
                  vagyok. A szív azé, a kié a zálog.</p>
					<p>- Miről beszél? - kérdé magában Celesztin, ki előtt csakugyan rejtély volt Bundár
                  czélzása, de végső bosszuig ingerelve az által, hogy a kettejök közt lefolyt harcz
                  után, midőn meg nem győzheték egymást, de nemes magatartással váltak el, Armand
                  még fegyverszünetet sem tartva, minden türhetlen módon boszantja és üldözi őt: a
                  nő sem tudott válogatni eszközeiben. Viktor, - mondá szigoruan, - szavamnak ad-e
                  hitelt, vagy ez elburkolt, nevetséges rágalmaknak?</p>
					<p>- Hogyan? - kérdé Viktor meglepetve.</p>
					<p>- De nehogy rosszra magyarázza barátjától, - folytatá lágy és kedveskedő hangba
                  csapva át. - Rossz indulatot csak nem teszek föl arról, a ki használva a kellemes
                  magányt, oly forró vallomással tisztelt meg az előbb...</p>
					<p>- Aha! - sietett megbotránkozni Sivárszky.</p>
					<p>Celesztin ezt a mérget mézbe keverte, s Armand szinte elvesztette öntudatát
                  tőle.</p>
					<p>- Igaz ez? - fordult hozzá Viktor felvillanó gyanuval.</p>
					<p>- Én vallomást, önnek? - kérdé Armand akadozva és szemrehányón az árulás miatt, a
                  mit föl nem tudott volna tenni - Auróráról.</p>
					<p>- Az én nevemben! - szólt Bundár Viktornak. Ő megbizottam!</p>
					<p>- Bárki nevében is, kétszinü barát! - ismétlé az ifju féltékenyen.</p>
					<p>- Ah, ne vegye komolyan, - mondá Celesztin még bántóbb lenézéssel, - barátja
                  tette!</p>
					<p>- Leköteleztél, mesterem! - támadt mind keserübben Mentorára az ifju ember. -
                  »Szeresd magadat és szeresd a másét.« Oh, most értem már tanitásodat, csakhogy
                  velem fizettetnéd a leczkedijat! Csufság ez tőled, a ki álnokul barátomnak mondod
                  magadat, de inkább lettél volna nyilt ellenfél férfiasan, mint ily csalódással,
                  mint ily csalással ábrándits ki a barátságból is, mint szerelmemből ábránditott ki
                  egy nő.</p>
					<p>Armandot szinte gyönyörködtette fiatal barátjának e megható panasza, mit az első
                  vélt csalódás okozott. Már e közben Armand észbe kapott.</p>
					<p>- Viktor! S fölteszed rólam, ki csak tegnap óta ismerhetem urnőnket?</p>
					<p>- Nem igaz! - szólt hirtelenkedve Celesztin.</p>
					<p>- Hogyan? - kérdé nagy csodálkozva Armand.</p>
					<p>- Nem igazak kifogásai! - javitá ijedten a nő.</p>
					<p>- Lám, lám, asszonyom! - figyelmezteté Armand, mintegy el akarva simitni Celesztin
                  szavai következményét. Mit nem beszél! Nem mindig jó az élcz! még félre értik.</p>
					<p>- Én nem, - mondá Viktor, - de a tanulságot sem. A szivtudományban - folytatá
                  Bundárra czélozva - a tanitvány sokszor többre megy mesterénél...</p>
					<p>Bundár mérgesen köhögött, s Komróczyné meglepetve vette tudomásul, hogy Viktor és
                  Celesztin mily jól érti egymást. De e közben már Viktor meg is tette
                  nyilatkozatát:</p>
					<p>- S én ünnepélyesen kérem kezét, Celesztin.</p>
					<p>- A tudatlan tanitvány túltesz két ily mesterén! - morgá a tudós Armand fülébe,
                  aki csak alig tarthatta kezénél fogva. Nem várok, a bizonylattal kilépek!</p>
					<p>Armand még egy utolsó fogást alkalmazott:</p>
					<p>- Hiszen Malvint is ép igy megkérte!</p>
					<p>- Önnek mindig igaza van! - felelt gyors felfogással és meggyőzetve a tudós. S én
                  maradok a régiben. Várok szép Sphynx, míg a szeszély szétpattan.</p>
					<p>- S én igy is szerencsét kivánok! - szólt őszintén a mama. És sorra kellett
                  következniök az üdvözleteknek. A meglepetés elmultával Komróczy úr állásba
                  illeszkedett, alig rejthető örömmel.</p>
					<p>- Bár önzésem jobb szerette volna, hogy önt fiamnak szólithassam: de félre az
                  érdekkel, ön rokon lesz ugy is, és közös családunk a közügy! Szervusz!</p>
					<p>- Gratulállak, - mondá Napoleon. - Igy mégis »en famille« maradsz. S a birtok is,
                  Celesztin nélkül, - sugá apjának.</p>
					<p>Csak Malvin maradt visszavonulva; kissé halvány volt, de ajkai körül mosoly
                  játszott. A mama előszólitá:</p>
					<p>- Malvin, végy te is szivélyes bucsut, mint jövőbeli rokonokhoz illik.</p>
					<p>Mig a leány tétovázott, Sivárszky előlépett.</p>
					<p>- Egy akadálylyal kevesebb - gondolá. - Fogadja baráti jobbom! - e szavakkal kezét
                  nyujtá Viktornak, de Armand szerencsésen visszaháritotta a bebugyolált
                  tárgyat.</p>
					<p>- Szent ég, drága jobbját!</p>
					<p>Ekkor már Malvin nyujtá kezét Viktornak:</p>
					<p>- Isten vele. Izlésének lehetetlen meg nem bocsátanom; ő szép, szép nagyon, szebb,
                  mint kellene. Légy üdvöz, drága nénikém is, - mondá Celesztinnek és megcsókolta.
                  Igen, mi rokonok leszünk, - folytatá még mindig arczán enyelgő mosolyával.
                  Detrekőy, ugy-e ön jó barátja rokonomnak?</p>
					<p>- No, én nem kétlem ugy, mint ő! - mondá Armand kiváncsian várva a leány
                  közremüködésének folytatását. S az nagy szivélyességgel nézett szemébe.</p>
					<p>- Akar nekem is barátom lenni?</p>
					<p>- Kegyednek? Meghiszem azt!</p>
					<p>- Ugy hát fogadja el jeléül ezt a kis erdei virágot.</p>
					<p>Nehány szál igénytelen kék virágot tépett le kebléről s nyujtotta Armandnak, ki
                  nagy lelkesültséggel tüzte föl.</p>
					<p>- Köszönet, köszönet. Örökké viselni fogom, és önre gondolok.</p>
					<p>Annál gúnyosabb volt Viktor.</p>
					<p>- Oh, nefelejts? Ez még erősebbé fogja tenni idealizmusában a nagy nőimádót...
                  Igaza volt! - gondolá hozzá, - ezt is bolonditja, a viperácska!</p>
					<p>Celesztin nem késett az olajjal a tüzre:</p>
					<p>- Önnek csakugyan megbizható elefántja van, - suttogá Viktornak. Nos jerünk;
                  Malvinnak még irnivalója lesz a bazárlapba.</p>
					<p>Malvin sebesen felelt:</p>
					<p>- Nem, egy betüt se többé!</p>
					<p>- De édesem, atyád, mindnyájunk sikere érdekében!</p>
					<p>- Jó, - felelt Malvin még gyorsabb fordulattal. Tehát majd irok valamit, -
                  utoljára!</p>
					<p>Ha ártatlanság gonosz és csintevő lehet: a leányka arczkifejezése most az volt. De
                  nem vették észre, Viktor már csak Celesztinnel foglalkozott.</p>
					<p>- Elkisérhetem kocsijához? Nemcsak karomat: kezemet is ajánlom.</p>
					<p>Karonfogta hölgyét, Bundár elszörnyedésére.</p>
					<p>- A Sphynx is tolakodik. Botránykozás!</p>
					<p>- Mindig hidegvér, - csititá Armand. A látszat és nő gyakran csal.</p>
					<p>- Igaz, még hidegebb leszek! - felelt Bundár, - már egész kitanultam.</p>
					<p>Ezalatt Armand a távozó párt kisérte szemmel.</p>
					<p>- Ha Viktor egy kocsiba ül azzal, bizonyosan elragadják a lovak. De én meg a bakra
                  kapok, s majd visszarántom a gyeplőt!</p>
					<p>Indult nagy léptekkel. Sivárszky utját állta:</p>
					<p>- Bocsánat!</p>
					<p>- He?</p>
					<p>- A háromezer forintom önnél van, quittek vagyunk. Most már attaqueirozom Malvint.
                  Tetszik?</p>
					<p>- Jól teszi! - felelt kurtán Armand, s elrohant Viktor és Celesztin után.
                  Sivárszky ostobán állt ott, mint egy sóbálvány.</p>
					<p>- Tessék? Mért mondhatja ez ezt?</p>
					<p>Bundár unta a helyzetet és bucsut vőn.</p>
					<p>- Adieu, asszonyom. Hivatásom elszólit. Régiségekre gyanakszom a zöld pincze
                  bolthajtása alatt.</p>
					<p>S hatalmas kézcsókot hullatott Komróczyné kezére, mint a ház régi barátja.
                  Komróczy úr négy ujját nyujtá neki.</p>
					<p>- Öreg barátom, szervusz. Tudod, hogy én szerencsét kivánok neked, de nem
                  remélek.</p>
					<p>- Nem-e? S miért nem?</p>
					<p>- Látod? Viktor Celesztinnel egy kocsin. Mért nem tartasz velök?</p>
					<p>- Bocsánat, - felelt a tudós, lucziferi gőggel fujva föl mellét, - én nem futok
                  olyan kocsi után, - a mely ugy is fölvesz!</p>
					<p>S ellenkező irányban elvitorlázott szerszámaival.</p>
				</div>
				<div type="chapter">
					<head>XXVI.</head>
					<p>Alig forditott hátat a tudós, Sivárszky, mint a vad, mely az erdőben otthon érzi
                  magát, megragadta az alkalmat, s kirohant.</p>
					<p>- Uram! Asszonyom! Kedves Napoleon... Kisasszony meg fog bocsátani... Esedezem, -
                  ha ugy tetszik, - kegyeskedjék nekem adni a kisasszony kezét...</p>
					<p>A családtagok többé-kevésbé meglepetve álltak. Szinte várták e váratlan
                  dolgot.</p>
					<p>Komróczy úr fatalizmussal bólintott, Malvin fásult idegenkedéssel fogadta, mig
                  bátyja éppen nem ütközött meg rajta.</p>
					<p>Hanem szóhoz legelőször a mama jutott.</p>
					<p>- Mit sziveskedik kérni, uram?</p>
					<p>Sivárszky szenvedő kifejezéssel sütötte le szemeit bekötött karjára, s fájdalmasat
                  szisszentve kezdé:</p>
					<p>- Ah! sokkal sajgóbb seb kényszerit... Semmiség! Én, ki visszavívtam a család
                  nyugalmát...</p>
					<p>- Ez sok! Visszadta-e leányomnak vőlegényét?</p>
					<p>- Ah, dicső! - tört ki örömmel a titkár, - ez csak nagyságod beleegyezésétől
                  függ.</p>
					<p>- Ez a te műved! - mért egy oldalvágást férjére az asszony.</p>
					<p>- Hizelgek vele, - hunyorgott Sivárszky jelentős tekintettel Komróczy úr felé, s
                  ez kénytelen-kelletlen helyeslőleg bólintott.</p>
					<p>- Szereti-e Malvin? - faggatá a mama a titkárt.</p>
					<p>- Bocsánat, - felelt ez Malvin felé forgatva nyakát, - azzal én nem
                  szolgálhatok.</p>
					<p>- És ön?</p>
					<p>- Nevetséges! Örökre!</p>
					<p>A mamának kezdett a visszatetszés nagyon is arczára ülni. Komróczy úr
                  közbelépett:</p>
					<p>- Eh, elég. Ez közügy. Adja rájok áldását szintén.</p>
					<p>- Soha! - tiltakozott a mama.</p>
					<p>- Soha? - gúnyolódott Komróczy úr. Talán meg akarja várni, mig Viktor öcsénk ujra
                  visszatér leányunkhoz?</p>
					<p>- Soha! A kis kékszakál! Nem tartogatjuk számára a leányt, de bosszuból se adjuk
                  férjhez.</p>
					<p>Sivárszky Komróczy úrra függeszté epedve szemeit, mialatt a mamához intézte
                  vallomását:</p>
					<p>- Ah, asszonyom! Ez megható. Ezért szolgáltam oly kitartással, mint Jákob? Ezért
                  nem udvaroltam Celesztinnek? Ezért ütöttem el Viktort, a ki a kisasszonyt csak
                  kompromittálta, de voltakép Celesztinhez húzott? Sajátszerü! S ne higyje,
                  asszonyom, hogy Szerémy Viktor úr holdjaiért az én kezemmel nem kapnak kárpótlást.
                  Bocsánat! Celesztin nem lett volna Bundárné - Bundárné! - soha. De, Viktor úr már
                  pedzi, s a ficzkó, amint Malvin menyasszony lesz, hiuságból is elveszi. Igy csak
                  az apanage marad a szép özvegy uj menyecskének, - folytatá Sivárszky nagy
                  hangsulyozással, - s én visszaszerzém önnek, uram, az alsó- és felső-komróczi
                  uradalmat, annyi, mintha az enyém lenne a tizezer hold dominium...</p>
					<p>- Ez igy van, urnőm, - erősité Komróczy úr. Saját közügyünk, méltó figyelmünkre.
                  Első minőségü földek, rossz évben huszezer métermázsa élet - -</p>
					<p>Komróczyné gondolkozóba esett.</p>
					<p>- Ez igaz, - mormogá egy perczre elkábitva. S a kastélytoronyból pompás kilátás az
                  uradalmi erdőségekre...</p>
					<p>- Szóval nagyszerü! - lelkesült Sivárszky. Viktor is, birtok is, a családban
                  marad, s asszonyom legirigyeltebb úrhölgy az országban. Nem számitás nélkül
                  tánczoltam én el a kisasszonyt!</p>
					<p>Napoleon sietett közbevágni, hogy a csatát eldöntse, még pedig
                  kedélyeskedéssel:</p>
					<p>- Én, tisztelt ház, a szőnyegen forgó frigybe, magasabb politikai szempontokból,
                  beleegyezem.</p>
					<p>Csak Malvin nem nyilatkozott még, bár azt szinte mellékesnek tartották. De tovább
                  nem türhette. »Nemcsak Viktorban, Celesztinben is csalódtam: - gondolá, - ez
                  embert pedig megvetem, ez az oka!« S anyjához fordulva, oly hamar és keservesen
                  szerzett erélyével tiltakozott:</p>
					<p>- Én pedig nem létezem többé senkire nézve sem!</p>
					<p>A titkárt ez a nyilatkozat is csak fölhangolta.</p>
					<p>- Akkor remélek! Ha senkit nem szeret: engem szerethet!</p>
					<p>- Nyugodtabban, uram, - szólt Komróczyné. Nyerje meg előbb leányunk hajlamát. Ah,
                  - gondolá szuró szemekkel s összeszoritva száját, - vissza kell tréfálni a csalfa
                  özvegyet s ezt a szeleverdi csélcsap urfit. Bosszut állok! Uram - végzé a titkárra
                  szegzett tekintettel, - adja férjhez Celesztint, s az ő lakodalma után beszéljünk
                  az önéről! E nélkül Malvin nem lehet az öné soha, soha!</p>
					<p>- Ah, megható! - tört ki Sivárszky, s mielőtt megakadályozhatnák, elkapta a mama
                  kezét, mint kutya a legyet, s hatalmas csókot nyomott rá. Ah, de uram, - fordult
                  Komróczy úrhoz, - e függő helyzet kegyetlen. Adja nekem legalább ön a kisasszony
                  kezét most, - most!</p>
					<p>- Hm, csak nem oly sürgős, hogy itt jegyezzük el? - jegyzé meg csipősen Komróczy
                  úr, kinek nagyságát a »legalább ön« kifejezés sértette; hanem aztán titkon ő is
                  oda sugott Sivárszkyhoz: De ön már kiadhatja a levelemet, óh fiam!</p>
					<p>- Csak nem oly sürgős, oh atyám! - felelt hasonlóképp meghatva Sivárszky. Ha veje
                  leszek...</p>
					<p>Ezzel a felkötött karu hős Malvinhoz oldalgott, e felkötött kart váltig mozgatva,
                  ugy kinálva:</p>
					<p>- Szabad karjáért esedeznem?</p>
					<p>- Köszönöm, magam megyek, - volt a rövid válasz, s élesbe csapva át, kiáltá: - Egy
                  verset irok, arról gondolkozom!</p>
					<p>Aztán fenyegetőn intett a távolba s fellobbanó bosszuval suttogá:</p>
					<p>- Megénekellek, kedves nénikém!</p>
					<p>Eltávoztak.</p>
				</div>
				<div type="chapter">
					<head>XXVII.</head>
					<p>Az erdő nesztelen és elhagyott volt. Mint megsebzett szarvas, jelent meg Bundár.
                  Herbariuma és kalapja virágokkal volt megrakva, a mit eddig a tudós föl nem
                  szedett volna. De régészi kutatásai nem elégithették ki; meg-megállva, nyugtalan
                  tépelődéssel tekintgetett körül a fák közt.</p>
					<p>- A Főnix-madár fészkébe hordja a bölcsek kövét, melytől kinyilik a kincses Xaxa
                  barlang, megfejtetnek a hieroglifek, sibillák, madárnyelvek, kaballák,
                  asteriskusok, csiziók és Sphynxek... Hah ha ezt a Sphynxet megfejthetem! Azon
                  együgyü ifjoncz karján távozik Madame, mégis nekem küldi a medaillont.
                  Rejtélyesség! Elrontám a gyomrom ebben a gepida csárdában! - sóhajtá közben, kezét
                  jelentékeny gyomrára nyomva. Ezen rejtélyességet oldja fel kövével a Főnix-madár,
                  mely lapos erdőben tartózkodik s magasan fészkel. Fészek van elég, ott is egy, de
                  kérdem: hogy mászni fel?</p>
					<p>S feszült figyelemmel szegzé szemét egy félig kiszáradt akáczra, melynek tetején
                  egy özvegy szarkafészek szomorkodott, melyből a lakókat a párbajozók
                  kilövöldözték.</p>
					<p>A tudós kabátját készült lehányni, hogy felmásszon.</p>
					<p>- Hopp, megvagy! - hangzott e perczben háta megett, egyuttal erélyes tenyerek
                  nehezedtek vállaira.</p>
					<p>- Álljon az úr kötélnek, - harsogá egy másik torok, - s gyün a központba!</p>
					<p>Kell-e mondanunk, hogy a mindig éber szent Hermandad két kitünő tagja volt? A
                  párbajt jöttek megakadályozni, a lapban megjelent közlemény utbaigazitása folytán,
                  - a mire Sivárszky számitott; de arra nem számitott, hogy a rendőrség mindig
                  megérkezik ugyan, de csak későn.</p>
					<p>Bundár perczre megzavarva, folytatni akarta utazását az akáczra:</p>
					<p>- Eresszenek a fára!</p>
					<p>Az egyik rendőr összenézett a másikkal:</p>
					<p>- Hisz ez bolond. A fára akar mászni.</p>
					<p>- Mit keres az úr itt? - kérdé a másik.</p>
					<p>- Aquincum romjait! - hangzott a lesujtó válasz. De a rendőrök összenevettek.</p>
					<p>- Csakugyan futóbolond, mert azt a bolond is tudja, hogy az Akvinkó Ó-Budán
                  fekszik.</p>
					<p>- A Lipótmező az az Akvinkó, uram! - kiáltá a másik. Be vele!</p>
					<p>- Lipótmezőn? - csodálkozik Bundár. Ez hypothézis. De nem lehetetlen.</p>
					<p>A tudós rendithetlenséggel kezdte átölelni a fa karcsu, de tövises derekát.</p>
					<p>- Állj, ne moczczanjon! - rivalt rá az első rendőr. Ahun is a duellum. Lesbe,
                  koma!</p>
					<p>S csakugyan, mig Bundárt a fa mögé tuszkolták s magok is meglapultak, több
                  feltünő, sőt gyanus alak kezdett megjelenni az erdőben.</p>
					<p>Már jelmezök se igért jót a rendőrök szemében, minthogy az athlétáink szin- és
                  fantáziadús egyenruhája volt, ámbár mindegyik más-más tarkaságu kék-zöld-veres
                  harisnyából, tricotból és sipkából állott.</p>
					<p>Ami három elválhatlan bajnokunk volt, távgyalogolva. Elől Keöszméthy, utána
                  Hurutka és Biczeghő, előrehajlott derékkal, mellökön a két ököllel, az utócsahos
                  szájába zsebkendő gyömöszölve.</p>
					<p>- Egy, kettő, - egy, kettő, - egy, kettő! - hangzott Keöszméthy ütenyszerü
                  vezérszava.</p>
					<p>- Halt! - orditá az egyik rendőr. Csipd meg!</p>
					<p>S kirohantak a fa mögül.</p>
					<p>- Hah, utonállók! - kiáltá Keöszméthy, a mi nem volt csoda, tekintve a meglepő
                  fellépést.</p>
					<p>Éktelen zavar tört ki. Athlétáink zsebkendőiket kezdték szájukból kikapkodni. Az
                  alatt lefogták őket.</p>
					<p>- De barátom, - kiáltá a vezér - mit csinálnak, barátom!</p>
					<p>- Nincs beszéd! A törvény nevében, előre!</p>
					<p>- De hagyjanak távgyalogolni, barátom! Nem mi: az ügy, az ügy!</p>
					<p>- Távgyalogoljanak előttünk!</p>
					<p>- Mit müvelnek? - lihegé Hurutka. Minek néznek bennünket?</p>
					<p>- Majd kapnak duellumot a dutyiban! - felelt mérgesen az egyik rendőr.</p>
					<p>E biztatásra Keöszméthy megszeppent. Két társára nézett, majd a fogdmegekre.</p>
					<p>- Dutyi? Barátom, hé, drabbant! megmondom a miniszternek, hogy tudod, barátom? Meg
                  kell hínom Komróczyhoz. Mi lesz az ügygyel? Az ügy!... Az nem járja!</p>
					<p>- De uraim, - szabadkozott Biczeghő is, - mi nem vagyunk párbajozók, mi athleták
                  vagyunk!</p>
					<p>- Az a magok baja; majd kisül a vallatásnál!</p>
					<p>És vitték a foglyokat Bundár felé, ki most előlépett a fa mögül, s elbámult:</p>
					<p>- Nini! Önök is itt?</p>
					<p>A három athléta szintén rendkivül meg volt lepetve.</p>
					<p>- Ah, kedves bátyám, van szerencsém! - üdvözlé nagy örömmel Keöszméthy. Talán ön
                  párbajozott a bájos ügyért?...</p>
					<p>- Mit párbajozott, mit párbajozott? - kiáltott idegesen a szerelmes tudós. És már
                  képes lett volna provokálni az athlétát, azonban egy rendőri hátbataszitás
                  kijózanitotta:</p>
					<p>- Előre, a központba!</p>
					<p>A diszmenet megindult.</p>
					<p>- Hála a papnak koma, - mondá egyik rendőr megelégedetten a másiknak, - mégis
                  történt valami skandalum!...</p>
				</div>
			</div>
			<div type="group">
				<head>
               HARMADIK RÉSZ.
            </head>
				<head>
               A bazárban.
            </head>
				<div type="chapter">
					<head>XXVIII.</head>
					<p>Mi lehetne a század és társadalomnak kellemesebb inhumánus intézménye, mint azok a
                  jótékony bazárok?</p>
					<p>E hely az, a hol a tüzkárosultak javára porig ég a jóltevő közönség, az
                  árvizkárosultak kimentésére eluszik a részvevő kebel. S mindenki, a ki az elemi
                  csapásokat kikerülte, áldozata lesz a jótékony tündéreknek.</p>
					<p>Mert hiszen a római jurisdictio szerint a legnagyobb jog a legnagyobb jogtalanság;
                  épp igy a modern sociális törvények szerint a jótékonyság valaki iránt,
                  kegyetlenkedés más valakivel szemben. Kiváltkép, ha nők gyakorolják. S azért
                  tetszik ugy a férfiaknak.</p>
					<p>Nagy várakozást keltett az a bazár is, a mit a Komróczy-ház rendezett. Nem is
                  képzelte senki, hogy kertecskéjök, melyben a jótékony sátrakat fölütötték, egész
                  kis paradicsom, azzal a különbséggel, hogy ide mindenkit beeresztettek és senkit
                  se tiltottak ki.</p>
					<p>A csinos tarka-barka árusátrak közt a buffet játsza a főszerepet, nyilt
                  pavillonban, melybe pár lépcső vitt föl. Több kisebb asztal várt itt a vendégekre,
                  ugy mint a kertben, székekkel. Hátul vonult meg Malvin árucsarnoka, még takarosabb
                  és finomabb sátorban, szerény kék szinben, e felirattal:.»Bazár-rózsák«. De a
                  rózsák voltaképp csak a bazár lapjai voltak. Az igazi, élő és szuró rózsákat
                  Celesztin árulta egy kis rózsaszin üvegházban. Már az ötlet is mindenkit a
                  legvirulóbb virágárusnőhöz csalt, a kinél lehetetlen volt nem rózsaszinben látni
                  mindent.</p>
					<p>Az egész hóditó tábor sátrai szét voltak szórva különböző szinekben és lobogókkal,
                  megrakva illatszertől szivaron át játékszerekig minden képzelhetlen
                  csecsebecsével, a melyek oly haszontalanok és oly nélkülözhetetlenek. Főleg a
                  jótékonyságra, mert ezek által sikerül megsarczolni a meghóditott ellenséget,
                  barátaikat.</p>
					<p>S a lombok árnyán az áruasztalok mögött sürögtek, mint szorgos Márták a mi
                  Szendelényi Mirandáink, Evetkey Evelinjeink és Varjuváry Lilláink, a papnők a
                  jószivüség oltárainál. S mely férfi szive ne óhajtott volna ily oltárokon, ily
                  papnők kezében áldozat lenni! Már szebbek, üdébbek nem lehettek. Ime jótékonyczélu
                  egyenruhások: sötét pettyes karton viganó, himzett fehér kötény, elől a vállig
                  érve, két apró zsebbel (melyen monogramm pompázik), hátul nagy csokorra kötve; a
                  derék élénk világos szin, a karcsu és gömbölyded bájakat rejtve, de a buffet
                  nymfáinál takarosan felgyürve könyökig; fejükön ismét kis fehér fejkötő, mely
                  könnyedén s asszonyos kaczérsággal koronázza a szőke és a barna fürtöket, mintegy
                  főkötőre hiva a legénységet. Igy volt öltözve Malvin is, nagyokat sóhajtva
                  szegény, hogy kedvese a főkötő alatt pártában hagyta.</p>
					<p>És ha az árusnők voltak a kert virágai, hogy megmaradjunk a régi el nem koptatható
                  kép mellett: a rendezők voltak a pillangók, kik őket körülrajongták gálában,
                  szalagos bokrétákkal.</p>
					<p>Mint a tündérkert csősze, a paradicsom szultánja, a helyzet teremtője és ura pedig
                  Komróczy úr mozgott az előtérben, régi ruganyosságát visszanyerve. Annál erősebb,
                  mert udvara körülvette, mig titkára még nem jelentkezett, neje pedig a buffetben
                  időzött egy uj vendégével, és ez nem más, mint Varjuváryné asszonyság, a kinek
                  leánya Lilla volt a legszebb felgyürt könyökü Hébe.</p>
					<p>- Lelkes fiatalság! - kiáltá Komróczy úr s kezet szoritott Szegfüszeghyvel,
                  Perghővel és Czompóval, - meg vagyok elégedve. Ha a kormányt képviselő miniszter
                  urak belépnek: lássák körültem az én gárdámat; lássák, hogy Komróczyt övezik, a
                  haza virágai. Szervusz!</p>
					<p>Ezzel szétbocsátá őket.</p>
					<p>- E mű enyém, - mondá magában, ravaszul és fennhéjázva tekintve körül, - dicsérje
                  mesterét. Közügy, tehát Komróczy áll élén. A jótékonyság a politikában, a
                  társadalom a politikában, s a politika - szolgálatomban... Itt van az egész beau
                  monde, tout Budapest, itt jól érzik magokat ellenfeleim is, s elkáprázva annyi
                  dicsőségtől, el kell ismerniök, hogy a ki igy tud rendezni, kormányzásra termett
                  férfiu! Népszerüségem fehér köntöse tisztára mosva fölfele s lefele, - sőt ki is
                  keményitve... S ez a levél?... Ej, Sivárszkyval gyönyörüen rendbe hoztuk. Most
                  csak egy találkozás, itt a hatalom bitorl... azaz birtoklóival: s a játszmát
                  megnyertük!</p>
					<p>Egyet hunyorított, kezét dörzsölte, de Napoleon megjelenése megzavarta
                  némileg.</p>
					<p>- Nos, mi hir arról a félkótya Köszméthyről? Hoz-e már egy minisztert? Be nagy
                  dolog! Kinéztél, jön-e?</p>
					<p>Napoleon alig várta, hogy válaszoljon:</p>
					<p>- A kapu előtt óriási néptömeg; a portást majd kihuzzák bundájából, erővel be
                  akarnak törni hozzánk. Minden száj a Komróczy névvel van tele. Engem
                  megéljeneztek: »éljen a kis Komróczy!«</p>
					<p>- Engem hallani akartak erővel, - szólt közbe egész beleizeledve a népszerüségtől
                  maszlagos Komróczy úr. Ah, ha ilyenkor jönnének a hatalom bitorl... azaz
                  birtoklói, hogy látnák, ki vagyok! Szólt, és mellét ütögette.</p>
					<p>- Mért nem beszéltél a népnek? - kérdé Napoleon.</p>
					<p>- Nem volt ideje. Jön-e már a miniszter?</p>
					<p>- A népnek mindig beszélni kell. A képviselőház is azért van, hogy mindig lehessen
                  beszélni.</p>
					<p>- Nem tanusitasz elég nagyszabásu politikust. Ha a hatást kerülve beszélek: nem
                  hatás; ha pedig hatásos szónoklatot vetek nekik: csak a kormányhatalom birtok...
                  azaz bitorlói ellen tarthatom. Azok pedig mindjárt nálunk lesznek. Csak jönne
                  már...</p>
					<p>- És a szónoki tapintat? - veté ellen Napoleon, ujjával a légbe döfve. Én
                  általánosságban szóltam volna nekik pártunkról. Mi kisebbségben vagyunk, de nagy kisebbségben. És Deákra és Kossuthra ötven év mulva rá
                  se fognak hederitni, midőn a mi pártunk vezéregyéniségeit még...</p>
					<p>- A portás avizálta, hogy jönnek! - kiáltá a kert ajtajából Szegfüszeghy.</p>
					<p>Komróczy úr szétcsapott karjaival s lelkesedve adta ki a jelszót:</p>
					<p>- Sorfalat urak!</p>
					<p>Az urak sorakoztak. Komróczy úr élökre állt, szónoki állásba helyezkedett és
                  öntudatlan mormogá:</p>
					<p>- Csak jönne már...</p>
					<p>És akkor nagy derülten belépett Bundár professzor úr.</p>
					<p>Bundár meg volt lepetve és hatva. Ez egész más fogadtatás volt, mint a rendőri,
                  tegnap az erdőn. Földerült és hajbókolt.</p>
					<p>- Ah! a tudomány nevében, köszönöm a fogadtatást.</p>
					<p>Annál lehültebb lőn Komróczy úr, amint őt ismerte föl a várt vendég helyett.</p>
					<p>- Ah, Arisztotelesz, te vagy? Szervusz.</p>
					<p>- Hát ki legyek?</p>
					<p>- Annál jobb, erőlteté a jó kedvet Komróczy úr. Azt hittem, csak a miniszterek. Tudod, a közügy napszámosai megcsinálják az
                  ünnepélyt, ők pedig eljönnek magokat ünnepeltetni. Nem méltóztatol a nők
                  társaságába?</p>
					<p>- Hol vannak?</p>
					<p>- Az étkezőben.</p>
					<p>- Akkor igen! - végzé a tudós és fellépdegélt a pavillonba.</p>
					<p>Szegfüszeghy sietve tért vissza a bejárattól.</p>
					<p>- Na, jönnek? - kérdé Komróczy úr reménynyel.</p>
					<p>- Jönnek; egy kéttagu küldöttség kiván tisztelegni a mértékletességi egyesület
                  részéről.</p>
					<p>Komróczy úr ujabb lehangoltsággal felelé:</p>
					<p>- Nos, hát fogadjuk el.</p>
					<p>A küldött tartózkodó vontatottsággal mondá:</p>
					<p>- De olyan részegek, hogy a magok lábán nem birnak bejönni...</p>
					<p>Komróczy úr igy kiábrándulva se veszté el lélekjelenlétét. Savanyuan bár, de
                  mondá:</p>
					<p>- Akkor kimegyek én hozzájok.</p>
					<p>Szegfüszeghy híven követte.</p>
					<p>Ez alatt a tudós széttekintett az étterem lépcsőjéről.</p>
					<p>- A Sphynx sehol! - mormogá szemöldeit ránczolva.</p>
					<p>Amint felért, a bájos Varjuváry Lillán akadt meg szeme, mert ez töltögeté a
                  pezsgőt. Kitelhetőleg kezdett nyájaskodni.</p>
					<p>- Ah, kedves kisasszonyka! Örvendek. Ezer esztendeje nem láttam.</p>
					<p>- Pedig csak tegnap látott, - felelt pohárral kinálva meg az élénk pohárnoknő, -
                  milyen udvarias Bundár bácsi!</p>
					<p>De a házi úrnő is legott megszólalt mögötte:</p>
					<p>- Csak erre, bölcs uram; itt sültet talál gondolatai felvillanyozására. Ime,
                  kedves rokonom, Mimi, a ki feljött ünnepélyünkre Varjuvárról.</p>
					<p>- Ah, kedves-édes Bundár! - szólalt meg a másik hang a megfordult Bundár előtt. S
                  oly alakot látott maga előtt, rózsa koszoruzott fejekkel, merész fényü
                  bálidiszben, a kiről rögtön ezt gondolta: »Egek, milyen csúf lehetett ez az
                  asszony - fiatal korában!«</p>
					<p>Ha ugyan e fonnyadt kellemek fiatalok lehettek valaha.</p>
					<p>De azért a tudós megőrzé udvariasságát:</p>
					<p>- Ah, kedves nagysád! Rá se ösmertem volna. Nem csoda, ezer esztendeje nem
                  láttam.</p>
					<p>- Ezer? - dünnyögé Varjuváryné félre fordulva. Goromba! Harmincz éve sincs!</p>
					<p>E perczben Komróczy ur visszarohant Szegfüszeghyvel s még egy úrral, egész
                  felindulva.</p>
					<p>- Szép kis mértékletességi egyesület! Magamat is alig tudtam mérsékelni velök.
                  Csakhogy leráztam őket egy beszéddel, erről a thémáról: »In vino veritas!«
                  Barátom, - tért át egyszerre kedvencz thémájára, - ugorjon el már, Keöszméthyért!
                  Egy országot egy miniszterért!</p>
					<p>- Repülök a költészet szárnyain! - felelt Zenő készséggel. Csak bemutatom
                  művész-barátomat.</p>
					<p>S kezével intett a csakugyan művészi rendetlenségü jelenségnek, kinek hosszu haja
                  és poros kabátja kefét nem ismert. Ez most előlépett s meghajolt.</p>
					<p>- Ah, ki ne ismerné a világhirü zongoravirtuózt! - kiáltá nemes hevülettel
                  Komróczy úr. Örvendek. Szervusz.</p>
					<p>A művész visszahőkölt s felhuzta szemöldeit, mint valami rossz zsalukat a
                  fakófényü ablakokról. Rideg sértődöttséggel, mint gőgjében megszurkált igazán
                  félreismert lángész, hangsulyozá:</p>
					<p>- Állatfestő vagyok. Ostyepka
                  vagyok. Olajban ugy, mint vizben. Ostyepka, vagyok. - S alulról felfelé s felülről
                  lefelé végigmérte Komróczy urat, ki alig tudta megengesztelni.</p>
					<p>- Természetes! Ki ne tudná ezt! És mivel szolgálhatok?</p>
					<p>- Ambicióm volna, - felelt engedve haragjából a művész - a felségesen sikerült
                  bazárt megörökitni...</p>
					<p>- Szép lesz, világhirü művészünk. Hanem ne most: majd mindjárt, ha a miniszterek
                  itt lesznek. Tetszik tudni?</p>
					<p>- Oh igen. Az sokkal hálásabb anyag ecsetemnek. Ostyepka vagyok.</p>
					<p>- Tetszik tudni, - folytatá karoncsipve Komróczy úr, - az a jelenet, a mint én,
                  Komróczy, a demokratikus önsegély eme találkozó pontját átadom a közönség, a nép
                  használatára; én, Komróczy a középen állok egyszerü igénytelenséggel, igy, mint
                  egy római, és ő exczellencziáik mély meghajlással fejezik ki elismerésöket.</p>
					<p>Ostyepka üzleti szigorusággal kérdé:</p>
					<p>- Allegoriai, történelmi vagy csatakép tetszik?</p>
					<p>- Hogyan? - bámult el Komróczy úr.</p>
					<p>- Nekem egy fáradság. Ostyepka vagyok. Ha allegoria: ön uram mithologikus
                  jelmezben, tetőtől talpig kothurnusba burkolva lebeg egy
                  felhőn, mint a bőség istennője, és bőségszarujának tartalmát osztja az alant
                  térdelő és önhöz fölfohászkodó emberiségre. Ha történelmi: ön antik diszmagyarban
                  áll egy trónon, mint Mátyás király, ki vasmarokkal nyul egyik kezével a megtört
                  oligarkhia fölösleges kincsei után, melyet egy holló rabol el tőle s másik kezével
                  a zajosan éhező és éljenző népnek nyujtja.</p>
					<p>- És a csatakép? - kérdé Komróczy úr csupa érdeklődéssel.</p>
					<p>- Ez volna leghelyzetszerübb. Ön lovon, - és itt kitüntethetem állatfestő
                  tehetségemet, - ön lovon, pánczélban, a jótékonyság kivont pallosával apritva a
                  szoczializmus fekete seregét, ezek fejvesztve szaladnak meg, s önre a dicsőség
                  napja mosolyog. Nos?</p>
					<p>A mily igényteljesen nézett most rá a festő, oly lelkesülten felelt Komróczy
                  úr:</p>
					<p>- Egyik oly kifejező, mint a másik! Készitse el mind a hármat.</p>
					<p>- S kiállitsam a műtárlaton?</p>
					<p>- E percztől ön családi festőm. Tekintsen meg mindent. Michel Angelo barátom,
                  szervusz!</p>
					<p>- Bocsánat, - szólt indignálódva a művész, - én Ostyepka vagyok!</p>
					<p>De a név-kiigazitás után szivélyes együttesben mentek tovább a kertbe.</p>
					<p>Fönn a buffet csarnokában már nagyon főzte együtt a szappant Komróczyné,
                  Varjuváryné és Bundár.</p>
					<p>- Apropos, - kérdé Varjuváryné, - Gernyeszeghy néni, a szép ezüst hajával, tartja
                  még magát?</p>
					<p>- Bizonyára csak hordszéken járhat, - felelt Komróczyné. Hiszen itt-ott kilenczven
                  éves.</p>
					<p>- Már nem fiatal hölgy! - jegyzé meg részvevően Varjuváryné.</p>
					<p>- Öreg hiába! - visszhangzá Bundár.</p>
					<p>- Boldogult anyósom - szólt egyet sóhajtva Varjuváryné - kilenczvenhét tavaszt
                  számlált, mikor meghalt.</p>
					<p>Mire Bundár komoly fejrázással mondá:</p>
					<p>- Jobb későn, mint soha.</p>
					<p>Varjuváryné tovább darált:</p>
					<p>- Csodálatos; mióta nem láttam Pestet, egész megnőtt. Pedig alig harmincz év.</p>
					<p>- Nagyság lánykája is megnőtt, - mondá hizelgőn Bundár, - egész anyányi, pedig
                  alig husz esztendős. Van valakije?</p>
					<p>- Oh, Lillám még csak eladó, de boldoggá teszi azt, a ki beköti a fejét. Fényképei
                  ki vannak téve a Váczi-utczán. Öltözékeit Monaszterly késziti. Oly művelt, mint
                  egy professzor. Öt nyelvet beszél.</p>
					<p>- Egyszerre? - kérdé fennakadva Bundár. Egy is sok. De nagysád mért nem megy
                  férjhez? Szép és nem öreg, ugy-e?</p>
					<p>Ő nagysága egyet emelkedett székén, s kezét tiltakozva emelte föl.</p>
					<p>- Ab, soha! Én is várok egyet, de az nem érkezik soha!.. Szegény, egészen
                  boldogult férjemre huzott, ki egy vadászaton farkasverembe lépett s kitörte a
                  nyakát. Ő komolyan udvarolt nekem.</p>
					<p>- No, nagysád, - mondá meggyőződéssel Bundár, - akkor nagyon buta ember
                  lehetett!</p>
					<p>- Kikérem! - pattant fel az érdekes özvegy. De Bundár azonnal közbevágott:</p>
					<p>- Nem ugy értettem, hanem ha férjéhez hasonlitott.</p>
					<p>A magyarázatban aztán Varjuváryné megnyugodott, Komróczyné pedig megkoczkáztatá a
                  kérdést.</p>
					<p>- És min mult a szerencsétlen visszony özvegy korodban?</p>
					<p>Az özvegy kettőt-hármat sóhajtott előljáró beszédnek s hozzá látott:</p>
					<p>- Fürdőn láttuk meg egymást. Oh, Bikszád, Bikszád! Sivataghy - ugy hitták őt, -
                  geniális ember volt. Nagyszerüen tánczolt, és nagyszerü szopránnal énekelte
                  ablakom alatt »Nyisd ki babám leveles kis kapudat!«</p>
					<p>- No, és nagysád kinyitotta neki? - kérdé közbe Bundár.</p>
					<p>- Ah, igen! Jegyet is váltottunk a fürdőn, s ő karikagyürü hiányában egy
                  brillántgyürűmet huzta ujjára. Én boldog valék, mint csak ily ifjan leheték. Ah,
                  de ő másnap eltünt, egy levelet hagyva hátra. Ah, amerikai párbaj áldozata lett,
                  öngyilkos lett, ne keressem őt, mert már lenn nyugszik a sir alatt...</p>
					<p>Az özvegy könyezve kanalazott jegeskávéjába. Bundár résztvevően kérdezte:</p>
					<p>- A brilliántgyürűt is oda vitte nyugodni?</p>
					<p>- Oh! csak nem vált meg tőle!</p>
					<p>- Ej, édesem, - jegyzé meg Komróczyné, - kissé nagyon is szerelmes lehettél.</p>
					<p>- De koromban és mint tapasztalatlan özvegy!</p>
					<p>- S nem igyekeztél feltalálni?</p>
					<p>Mielőtt Komróczyné feleletet kaphatott, nagy robajjal rohant elő Napoleon, atyját
                  keresve, ki a családivá előléptetett festővel járt-kelt.</p>
					<p>- Roppant mozgalom künn! Most kell jönniök.</p>
					<p>- A kormány jön! - kiáltott előteremve Komróczy úr. Sorfalat, uraim!</p>
					<p>Nagy izgatottság közt sorakoztak a jelenlevők, élükön Komróczy ur, keztyüit
                  huzogatva.</p>
					<p>- Köszönet, köszönet, nem mi, az ügy! - hangzott Keöszméthy hangja, s Hurutkával
                  és Biczeghővel teljesen leromlott karban vonult fel a sorfal előtt.</p>
					<p>- Ah, távgyalogló fiatalaink! Utolsóknak érkeznek be! - szólt csalódottan Komróczy
                  úr s aztán Keöszméthyhez fordult: Ah, végre ön is! Nos, mi történt az ügyben?</p>
					<p>A baluljárt hirnök homlokát ránczolta, vállai közé huzta fejét és
                  szabadkozott:</p>
					<p>- Az ügy, kedves bátyám, az ügy, az ügy? Borzasztó, ez borzasztó!</p>
					<p>- Most nincs időnk borzadni! - sürgeté szigoruan Komróczy úr. - Eljárt-e közérdek
                  parancsolta tisztében, és sikerrel?</p>
					<p>Keöszméthy lélekszakadva kezdé elmondani, mintha most is a rendőrség sarkalná:</p>
					<p>- Borzasztó, kérem. Kiérünk az erdőre, igen, elindulunk a versenyjárásra, mondtam:
                  egy kis mozgás s aztán fel a büróba, a büróba s megmondom, hogy. »Excellencziád,
                  nem én, de az ügy, az ügy barátom, Komróczyról a szó, Komróczyéknál áll a vásár,
                  végre is a nemes czél, mondom, a kormánynak el kell jönnie, kompromittálja magát,
                  kell, kell, de kell, a közvélemény, nem magamért, de a kormányért!« Gondoltam,
                  kiszoritok öt minisztert, meg mi, - biztos! »Állj!« kiáltott egyszerre: szemtelen
                  drabant; mi párbajoztunk, barátom, párbajoztunk! Szemtelenség! Be akartak vinni.
                  Én felgyürkőzöm, s aztán neki, neki, neki, de neki!..</p>
					<p>- Én elkiáltom magam: - köhögött közbe Hurutka, - »Athléta, ne hagyd magad!«..</p>
					<p>- Egyiknek - kiált támadó helyzetben Biczeghő - neki ugrom, mint tigris...</p>
					<p>- Én meg a harmadikat meszelem nyakon, nyakon, de nyakon...</p>
					<p>- Rá térdelek a drabant őrmesterre...</p>
					<p>- Letepertük mind a tizenkettőt...</p>
					<p>- És diadallal mars be az egész trupp, bekisértük barátom a városházára, - nem mi
                  őket, hanem ők minket. Nagyszerű! Az ügy!</p>
					<p>A három athléta kigyult arczczal, harczias taglejtések közt állott ott, s az egész
                  világot kihivni látszottak hősies előadásukkal. A környezet, főleg a szépnem,
                  álmélkodva hallgatta.</p>
					<p>- Igazán nagyszerű! - tört ki Miranda és Evelin.</p>
					<p>- Oszkár, egy üveg pezsgőt rá! - kinálta felülről a kaczér Lilla Hurutkát.</p>
					<p>- Köszönöm, - felelt ez törülközve, - mi csak műbort iszunk.</p>
					<p>Egyedül Komróczy urat nem látszott lelkesedésre ragadni a gyalog argonauták
                  kalandos elbeszélése.</p>
					<p>- Átkozott! - dörmögé s Köszméthynek esett: No barátom, szépen megjártuk magával s
                  a maga derék minisztereivel!</p>
					<p>Az elfogott hirnök vállát vonogatta, midőn Bundár észrevette s örvendő
                  meglepetéssel sietett le:</p>
					<p>- Nini, hát a vitézek is kiszabadultak?</p>
					<p>Hurutka odasugott társának: - No, most vége a dicsőségnek!</p>
					<p>De Köszméthy kétségbeesett ügyességgel sugta hirtelen Bundár fülébe:</p>
					<p>- El ne áruljon, magát is elárulja. Kinevetik.</p>
					<p>Bundár felnyitotta a szemét s befogta a száját. Hanem Komróczy úr elkezdett
                  faggatózni.</p>
					<p>- De ha önök kisérték be a rendőröket, hogy eshetett, hogy mégis önök ültek?</p>
					<p>- Egyszerü, - szólt a tudós, - mert ők bekisérték a rendőröket s akkor ott csipték
                  őket. De megmentették az athléta nevet. Éljenek!</p>
					<p>Halkan pedig Biczeghőnek sugta: Ki ne adjanak!</p>
					<p>- E szerint várhatjuk az intéző köröket; - jegyzé meg gúnyosan Komróczy úr s
                  kiadta a lemondás jelszavát: Sorfal, derékban szakadj meg! Kincs reá szükség,
                  uraim, hogy ünnepélyesen fogadjuk bevonulásánál - a kormány közönyét.
                  Közérdekről van szó, tehát távollétökkel tündökölnek.</p>
					<p>Egy megvető kézmozdulattal intett a távolba s aztán régi hatalmasságával fiához
                  fordult:</p>
					<p>- Holnap napirend előtt szólásra jegyezteted magad; interpellálsz; kiméletlen
                  légy!</p>
					<p>Napoleon összeszoritotta öklét.</p>
					<p>- Ne félj, papa, hosszu leszek!</p>
					<p>Komróczy úr figyelmét már Sivárszky vonta magára, ki megjelent gondosan felkötött
                  karral.</p>
					<p>- A kit pedig nem hivok, itt jön! - dörmögé Komróczy úr, s fenn igy folytatá:
                  Jöjjön, kedves uram, szükségem van önre. Még ma irnunk kell a leghatalmasabb
                  aczéllal a kormányhatalom - -</p>
					<p>- Birtoklóihoz, vagy bitorlóiról? Kérvényt vagy filippikát? - kérdé a titkár
                  szórakozottan s boszusan.</p>
					<p>- Vőm in spe, ne tréfáljon!</p>
					<p>- Sajátságos. De ezzel a karral?</p>
					<p>- Miért lőtte meg magát?</p>
					<p>- Megható! Nem menyasszonyomért in spe történt? a kit azóta
                  nem is látok!</p>
					<p>- Ej, párjavesztett gerlicze, hát mért hagyja el?</p>
					<p>Az in spe após enyelgésére fanyar arczfintoritások közt
                  felelt az in spe vő.</p>
					<p>- Hogyan? Nézze uram, mindig másodmagával van, s e »másod« nem én vagyok. Látja
                  most is? Az a csókolni való Armand alig jár tőle hajszálnyira az orrával.
                  Megható.</p>
					<p>Csakugyan a kert sátrai és fái közt Armand és Malvin alakja tünt fel. Együtt
                  sétáltak, bizalmas csevegésben, egész elmerülten.</p>
					<p>Malvin a csinos bazár-jelmezben még bájlóbb csinosságu volt, csábitóan üde,
                  fiatalabb, mint valaha, ha ezt mondani lehetne. Nem is volt a rózsákkal ékes fehér
                  s ruganyos arczvonásokon egy redőcske sem, melyben a szomoruság meghuzhatta volna
                  magát. A két, szerelmét féltő kebel nagyot könnyitett együtt megosztott
                  bánatán.</p>
					<p>Komróczy úr műértőleg pillantott oda, azután győzelmesen Sivárszkyhoz fordult.</p>
					<p>- S nem emeli önt fel az a tudat, hogy ön a hivatalos imádó?</p>
					<p>- Oh, emel!... Csakhogy még a hivatalt én se kaptam meg. A félhivatalosak, kik
                  sokan vannak, kiszoritják a hivatalost, ki egyedül vagyok. Hessegesse el kérem az
                  édes kisasszonytól a legyeket, vagy szólitsa hozzám, s a kedves mama tartsa kéznél
                  a légycsapót!</p>
					<p>Sivárszkyból a féltés, ha nem is tigrist, de berzenkedő vadmacskát csinált.
                  Komróczy ur éppen inteni akart leányának, midőn Malvin egy sátorba lépett
                  lovagjával.</p>
					<p>- Pedig már reméltem, ez a hóbortos Armand elteszi láb alól! - gondolá Komróczy
                  úr, lopva végig nézve Sivárszkyt; aztán nejéhez kiáltott:</p>
					<p>- Judit, a gyerekeknek mondani valójuk van!</p>
					<p>Komróczyné fölkelt, egyszersmind barátnőjét is magával hívá.</p>
					<p>- Jőjj kedvesem, megismerheted leendő vőmet.</p>
					<p>A nők közeledtek, s Komróczy úr megnyugtatta a titkárt:</p>
					<p>- Legott rendbe jövünk, kedves vőm in spe.</p>
					<p>A mama és barátnője leszálltak a magasból, Sivárszky rápillantott az idegen nőre,
                  egyet ugrott és fordult, mint a kit igazán meglőttek, csakhogy ő el is akart
                  illanni.</p>
					<p>- Varjuváryné! - kiáltá rémülettel. Mi a mennykő!</p>
					<p>De e perczben az idegen nő is látott és oda kapott kezével, a hol a szív szokott
                  lakni normális koru keblekben, azzal előrohant Sivárszky után, kiáltva:</p>
					<p>- Jaj! Ez ő! Sivataghym!...</p>
					<p>- Mi volt ez? kérdé Komróczyné elképedve nézvén férjére, ki hasonlót látszott
                  kérdeni tőle.</p>
					<p>Varjuváryné adta meg a magyarázatot.</p>
					<p>Sivárszkyt elfogta s szenvedélyesen és kegyetlenül karjaiba borult:</p>
					<p>- Vőlegényem! Ah!</p>
					<p>Sivárszky nem menekülhetett; de némi eszmélethez jutva tiltakozott:</p>
					<p>- Megható félreértés! Kérem, vegyék át a kedves terhet...</p>
					<p>Varjuváryné lemondott szivét valóban jobban megrázta e késői szenvedély, mint az
                  erdélyi szekér, mely a vasuttalan utakon végigrobogott vele. Jónak látta elájulni.
                  De ugy érezte, hogy Sivárszky kezdi lassanként a földre leereszteni. Tehát
                  eszméletre tért.</p>
					<p>- Csak a váratlan öröm... Ah, ön nincs a sír alatt!</p>
					<p>- Bocsánat, - nyöszörgé a titkár, - mit keresnék én a sír alatt?</p>
					<p>S mintegy a kifogás jogosultságát bizonyitandó, ismét el akart illanni.</p>
					<p>Hanem most már Komróczyné fogta el, egész zordonan kiáltva rá:</p>
					<p>- Megálljon, uram; hova igyekszik? Mimi! - fordult a titkárba kapaszkodó
                  nőrokonhoz. Mimi, ne feledkezzél meg méltóságodról! Sivárszky, maga az, a ki
                  Miminek házassági igéretet tett.</p>
					<p>- Bánom bűnömet! - nyögé félre Sivárszky.</p>
					<p>- És odébb állt!</p>
					<p>- Botránykozás! - hangzott közbe Bundár sonkaízü szava, ki a buffetbe lépett
                  falatozni.</p>
					<p>Sivárszky ez alatt időt nyert a kibeszélésre.</p>
					<p>- Sajátszerü! - próbálta Varjuvárynét lecsendesiteni. De sziveskedjék engem
                  kihagyni e különös tréfából, nagysám!</p>
					<p>- Nagysám! kapott a szón még jobban neki hevülve a delnő. - Megint e szó, mely az
                  aranjuezi napokat juttatja eszembe... S az amerikai párbaj, Sivataghy úr?</p>
					<p>- Sivataghy! Nos hallják, én Sivataghy! - kiáltá szétmosolyogva Sivárszky.</p>
					<p>- Azóta nevét megmagyarositotta! - vágott vissza Varjuváryné. Hát nem húzott akkor
                  feketét?</p>
					<p>- Mit se húztam. Nagysám félrebeszél.</p>
					<p>- Megint nagysám! De húzta a gyémántgyürűt a mutató ujjára!</p>
					<p>- Világraszóló! Az én ujjamon gyémántgyürű! Tessék!</p>
					<p>Sivárszky diadalmasan dugta ki a kezét a kötésből s előnyujtotta mind a tiz ujját.
                  Egyiken sem volt gyémántgyürű.</p>
					<p>- Hová tette? - faggatá az özvegy, Sivárszkyhoz nyomulva szenvedélyesen s
                  végigbillentyüzve ujjain. De Komróczyné ismét csillapitani kezdé.</p>
					<p>- Nyugton, Mimi! Ne feledkezz meg női méltóságodról. Majd én... Sivárszky, hát két
                  nő, két nő? Egyik a városban, másik Bergengócziában. (Varjuváryné felszisszent,
                  mint kit kigyó csipett meg.) Igérünk ennek is, annak is, fűnek, fának? Tünjön el
                  azonnal, tünjön el örökre, akár a sír alá. Tünjön!</p>
					<p>Sivárszky azonban nem akart eltünni. Már időt nyert, hogy kivágja magát, s csak
                  azt várta, hogy szóhoz juthasson; addig türelmetlenül dobbantgatott jobblábával.
                  (A bal még a párbajt sinylé.) Malvin épen közeledett, hallotta, mit tárgyaltak itt
                  s így támadta meg a kénytelen vőlegényt:</p>
					<p>- Előbb az én női méltóságomat védjük meg, mama. Ah, uram, ön a
                  legnyomorult...</p>
					<p>De anyja félbeszakitá:</p>
					<p>- Malvin, nézz el a pavillonokhoz, vagy az étterembe. Illik is a leánynak azt
                  hallgatni, a mit anyja beszél!</p>
					<p>Malvin kénytelen volt harczias szellemével visszavonulni, annál előbbre nyomult
                  Sivárszky egyenest Komróczy úr, mint leggyöngébb oldal felé.</p>
					<p>- Nos, uram, mit szól e tréfához? Farsang ez, vagy április? Sivataghy vagyok én?
                  Vannak nekem gyémánt-jegygyürűim?</p>
					<p>- Elájulok! - fenyegetőzött Varjuváryné. Még ilyen bazárt soha!</p>
					<p>De Komróczy úr hideg logikával locsolta fel:</p>
					<p>- Hát Sivataghy Sivárszky úr? Sir alatt van ő? Bár ott volna! - gondolá hozzá.
                  Hiszen eleven! Hasonlit Mimi valamely eszményéhez, ennyi ez egész, de az ő korában
                  már minden férfi ahoz hasonlit. S a Sivárszky úr személyével ismét kompromittáljuk
                  leányunkat, házunkat?</p>
					<p>Az utolsó kérdést nejéhez intézte, s ez kénytelen volt igazat adni neki. Nincs
                  semmi bizonyiték. Utoljára az özvegynek szemére vetette, hogy mit ábrándozik
                  összevissza? ugy hogy ez megadta magát, de még az étkezőbe visszamenet is ezt
                  hajtotta:</p>
					<p>- De hidd el, édesem... a mit a szív súg...</p>
					<p>Komróczy úr pedig diadallal mondá titkárának:</p>
					<p>- Lássa, ilyen ember vagyok én. Ugyan tépjük el már azt a kis irka-firkát! Ugy
                  sincs rá szükségünk.</p>
					<p>- Hogyne, - felelt készséggel a titkár, - összetépjük és tüzbe dobjuk, és pedig az
                  eredetit! Mert az van itt.</p>
					<p>- Azonnal!</p>
					<p>- Mihelyt az angyali Malvint elvettük. Lágyitsa meg már most e márványkeblet!</p>
					<p>Az első veszedelmet igy kikerülve, egész könnyedséggel ragaszkodott Komróczy úr
                  jobb karjába, s ők is fölnyomultak Komróczynéék után a buffethez, hol már a
                  tudóssal s a szolgáló angyalokkal athlétáink és Szegfüszeghy, s a párbajban
                  szereplett urak is ott voltak s a többség pezsgőzött. Keöszméthy poharat
                  ragadt.</p>
					<p>- A bájos Malvinra, meg az ügyre! Győztünk, Sivárszky.</p>
					<p>- Épen a tempo. A bor meg fogja adni a bátorságot, - gondolá Sivárszky s fogadván
                  az üdvözletet, koczintott balkézzel, mialatt kaczagva ingerkedett a fiukkal.
                  Megható! Nem szeretem a nagyzást, urak. Tudtok is ti inni!</p>
					<p>- Ez kihivás, barátom, kihivás! - felelt már fölmelegedve Keöszméthy. Pedig ő nem
                  is győzheti ugy, mint mi, csak egyik kezével ihatik, tudod?</p>
					<p>Lilla kisasszony töltögetett, Perghő, Czompó és Foncsor sorra koczintott
                  Sivárszkyval, aztán az athléták sem tartózkodtak most, túlesvén a rendőri
                  kalandon. Ujra s ujra kihallatszott Keöszméthy hegyes hangja: »Köszönet, barátom,
                  bájos Hébe! Éljen a nagy Komróczy, az ügy!« S mulattak tovább.</p>
				</div>
				<div type="chapter">
					<head>XXIX.</head>
					<p>- Alig van egy pillanatom, barátom! - igy szólt Malvin, amint a magánykereső
                  Armanddal ismét összejött pavillonja előtt. Hisz látja, hogy mi történt, -
                  folytatá haraggal mutatva Sivárszky felé. S ez embert még ki akarják menteni!
                  Eddig se lettem volna neje, bosszuból se, most már kétszerte nem leszek.</p>
					<p>- Esküszöm! - felelt Armand játszi komolysággal. - De éppen atyja védi; uralkodik
                  atyján. Tudnom kell, miért?</p>
					<p>- Ne kérdjen ismét. Akaratlan árulója lehetnék.</p>
					<p>- Megmentője lesz, ha fölvilágosit.</p>
					<p>- Nem, nem is tudok semmit... Semmi titkom, a mit el kelljen hallgatnom
                  atyámról.</p>
					<p>- Ugy van, - helyeslé Armand, hogy ne lássék kényszeritni a zavarba jött leánykát.
                  Szakitson tehát nyiltan ez urral. Ekkor látjuk meg, mi telik tőle.</p>
					<p>- De hátha, hátha! - szólt szemlesütve Malvin. Oh, ne kényszeritsen!</p>
					<p>Armand megfogta a leányka kezét s legsulytalanabb hangon veté oda:</p>
					<p>- Komróczy úrnak legkedvesebb jelszava a magas érdekek. Nem valami politikai
                  ballépés?</p>
					<p>- Uram!</p>
					<p>- Oh, én se teszem föl, - szabadkozék sietve Armand, - bár ma félre szoktak
                  kacsintani, balról jobbra. Hiszen ez divatos szembaj, mint a trachoma, s ennek
                  bizonylatával birhat Sivárszky?</p>
					<p>- Atyám nem ilyen férfi! - szólt Malvin elpirulva. Föltevését se hallgatom
                  meg.</p>
					<p>És elfordult, bár szive sajgott atyjának bünvallomása alatt.</p>
					<p>De Armand eltalálta: »Ez a szög feje!« Ép ezért, gyermekem! - fordult Malvinhoz.
                  Bizonynyal atyja ez ember cselfogásának rabja; hibásnak tartja magát, a miben nem
                  az. Őt magát kérdem meg. Legjobb az egyenes út! Még jobb: - folytatá magában, -
                  Sivárszkyt vallatom ki! Három ezrest alkalmazok... biztos tortura!</p>
					<p>- Nem, nem! - veté ellen Malvin. Csak azt látná atyám, hogy én árulkodtam, én
                  gyanakodtam. Oh!..</p>
					<p>- Adjuk meg hát magunkat tétlenül. Ön így Sivárszkyt el nem kerülheti, Viktor
                  pedig Celesztint.</p>
					<p>- Oh ég! - sohajtá előbb a leány, de hirtelen erélylyel tevé hozzá: Nem tudom, de
                  más kötelesség, mint a gyermeké, már nem parancsol. De legyen nyugodt; Viktor, a
                  büszke Viktor közelítni nem fog Celesztinhez. Erről teszek!..</p>
					<p>- Mit művel, gyermekem?</p>
					<p>- Megbosszulom csalárdságát!</p>
					<p>- Ah! Hogy Viktort is sujtsa?</p>
					<p>- Őt nem! Csak e szerelmes özvegyet, ki tiz évig gyászolt elvonultan, mint
                  férfigyűlölő...</p>
					<p>- Ah! - kiáltott Armand nagy meglepetéssel.</p>
					<p>- Eltemetve magát is. Azt se tudtuk: él-e?</p>
					<p>- Tiz éve, mondá? - szólt közbe ismét Armand felvillanó örömmel.</p>
					<p>- Embert és világot került, mintegy zárba rejtve, hogy most mint a lepke, annál
                  vakitóbb fényüzéssel támadjon föl, ragyogjon, az egész világot kápráztassa el,
                  főkép azok szivét, - kik mást szeretnek; de csak ezért, hogy hóditson s nem azért,
                  hogy szeressen!... Én mást nem bántok, nem üldözök, csak a kedves nénikét, - de őt
                  halálig!</p>
					<p>Armand szivében leirhatlan tisztaságu fény kezdett derengeni. A leányka utolsó
                  szavain már a legbűvölőbb ábrándokba merült. De Viktor fölrázta.</p>
					<p>- A hű elefánt! - mondá csipősen. Ha Celesztin nélkül, hát Malvinnal. Jó estét
                  szép rokon! - szólt bosszantásból Malvinhoz. Bocsánat, nincs itt Celesztin?</p>
					<p>- Celesztin? Önnek jobban kellene tudnia.</p>
					<p>- Tudja, - bizonyitá Armand. Különben üdv s testvériség, oh Viktor!</p>
					<p>- Nincs szerencsém, uram.</p>
					<p>- Meghisszük. Mért őrölsz két malomban?</p>
					<p>- Én?</p>
					<p>- Mi közöd hát hozzánk?</p>
					<p>- Az, hogy utálom könnyelmüségedet. S rosszallom, hogy a szép rokon ily sokat
                  jelentő emlékeket osztogat.</p>
					<p>A virágra mutatott Viktor, a mit még keblén viselt Armand. Sőt most ajkához is
                  emelte.</p>
					<p>- Kérdőre ön nem vonhat, - szólt Malvin. És szivem szabad, uram.</p>
					<p>- Ah? És Sivárszky úr?</p>
					<p>- S ha nem megy hozzá? - kérdé feleletül Armand.</p>
					<p>- Csakugyan nem? Ujra nem?</p>
					<p>- No, nem épen a kisasszonyon mulik, hanem Sivárszky úr nincs ama kellemes
                  helyzetben. Mert megkerült egy régi lángja, kit nem is remélt.</p>
					<p>- S ki ő?</p>
					<p>- Ott, az a delnő! - Armand megmutatta Varjuvárynét megfogyatkozott bájaival.
                  Régi, ah, nagyon régi szerelem!</p>
					<p>Viktor majd elnevette magát, s erre még ingerültebb lett Armandra. Pedig ez a
                  legjobb akarattal biztatta:</p>
					<p>- Ejh, hát mondjam-e, hogy Malvin kisasszonyt nem kényszeritik már »magasabb
                  érdekek«, keze, szive szabad.</p>
					<p>- Szabad? Tehát nincs jelentőség nélkül e kis nefelejts? Igazán, örvendek.
                  Mondják, hol találom Celesztint?</p>
					<p>És ismét a csapodárság karjaiba készült dobni magát.</p>
					<p>- Im, csak egyszer tanitám rá, hogy ne bizzék, s a balga jól bevágta a rossz
                  leczkét! Tanitvány, - sugta oda Armand, - én azt mondtam: csábitsd el a kit
                  szeretsz, nem azt, hogy vedd el!</p>
					<p>- És a mester? - fordult vissza merev hidegséggel Viktor. Én nem játszom szavammal
                  s érzelmeimmel.</p>
					<p>Armand nem kevésbbé volt ingerült, de magára.</p>
					<p>- Ördögöt! - szólt tünődve. - Ki sem kivánkozik a hálóból; a melybe én rántottam
                  be!</p>
					<p>De Malvin végét vetette a küzdelemnek, maga lépvén elő. A megtisztult elhatározás
                  erélyével szólt, átható csengő hangon Viktorhoz és egyszerüen, most már fájdalma
                  sokkal inkább büszkeségévé lett, hogysem elárulja:</p>
					<p>- Hagyja el, uram. Szivemben is van büszkeség; ha nem volna, nem lett volna méltó
                  önhöz, igy pedig nem alázhatom önhöz. Hogy bánt velem? Csak addig voltam csillaga,
                  mig a dicső nap föl nem kelt, hogy engem homályba boritson. Tőlem bünnek vette,
                  hogy kissé firkálok, itt szereplek; de a szép Celesztin a főrendező, a szép
                  Celesztinnek minden szabad! Ez nála mind erény, bámulatos tökély, és őt kész nőül
                  venni, s boldog ha hozzá megy, legyenek boldogok hát! Nekem ilyen sziv nem is kell
                  soha!</p>
					<p>Viktor szive rettentő zavarba jött, Armand triumfált, de ezt a nagy ellenállást
                  még is sokalta:</p>
					<p>- Nézze meg az ember! Hah, anyja lánya! Nem tágit ő sem. Helyesen, legyenek
                  büszkék; legyünk büszkék mind a hárman!</p>
					<p>Bundár közelitett egyfelől, másfelől Celesztin, mint két ellenséges segédcsapat.
                  Bundár hamarabb lecsapott:</p>
					<p>- Az ifjoncz és leányzó vitában? Tehát még se lesz belőlök egy pár. Uram, -
                  fordult Armandhoz, - igy Celesztinámat se vehetem biztosra! Tovább nem
                  várhatok.</p>
					<p>- Csak reméljen, - csillapitá még egyszer Armand, - ön kénytelen remélni.</p>
					<p>- Ön mókázik! - tört ki a lenyügözött tudósi düh Bundárból. Önről sohase tudni,
                  mikor beszél komolyan.</p>
					<p>Armand félre vonta s halkan mondá:</p>
					<p>- Csak mikor önnel beszélek. Ismétlem, a bájos özvegy kizárólag öné.</p>
					<p>A tudós önhittsége felett még mindig oly hatalma volt, hogy az rögtön hitelt adott
                  s minden átmenet nélkül bókolt eszményének.</p>
					<p>- Amen, - és hozsánna Madame, szép Sphynx!</p>
					<p>A szép Sphynx észre se vette. Saját cselszövényét üzte tovább, s Viktorra
                  mosolygott.</p>
					<p>- Ah! itt minden igen szép! S lám, még a komoly Detrekőy is föl van virágozva,
                  csak ön nincs. Nos adjon ennek egy kis helyet.</p>
					<p>Keblén gyönyörü rózsák pompáztak, lazán oda tüzve, egy szálat Viktornak nyujtott
                  belőlük.</p>
					<p>Bundár, a ki már kezét nyujtotta a zsákmány után, hoppon maradva, végkép kikelt
                  magából; nem mintha kétkednék a szép Sphynx szerelmében, hanem mert sokalta a
                  próbáratevést.</p>
					<p>- Botránykozás! Asszonyom, a kaczérkodás elegendő volt. Nem szükség az ifjoncz
                  kitüntetésével eláltatni a világot, ugy is kitudatván, hogy az birja a legszebb
                  rejtvény kulcsát, a kit a régiségecskével kiválasztania kegyeskedett.</p>
					<p>Ezzel diadalmas mosolylyal pillantott körül a társaság minden egyes tagján és
                  előhúzta mellényzsebéből a medaillont és két ujja közt fölmutatva, azt Celesztin
                  szemei elé tartá. A halálfőt, mely a nefelejtset harapja szüntelen.</p>
					<p>- Hah! - kiáltott Celesztin megrázkódva. Előbb szemeivel kapaszkodott az érembe,
                  majd odarohant s megkapta a tudós kezében. De aztán hirtelen el is eresztette s
                  visszalépett, csak titkos bosszut szikrázó tekintetét vetette Armand felé.</p>
					<p>Armand még kellemetlenebb zavarba jött.</p>
					<p>- No, ezt megtette! - látszott mondani kétségbeesett röstelkedéssel. Viszont
                  Celesztin lesujtó méltatlankodással suttogá:</p>
					<p>- Armand... Detrekőy, ennyire vetemült! Szégyen!</p>
					<p>- Hallgasson, az égre! - felelt vissza Armand s fennhangon fordult a
                  meglepettekhez: Nos, Bundár úr fölfedezte nálam, pedig nem is sajátom, csak rám
                  volt bizva... s mint szenvedélyes gyűjtő, azonnal...</p>
					<p>- Lefoglalta a tudomány nevében! - bizonyitó előkerülve Komróczy úr is.</p>
					<p>- Mert nekem volt szánva, - magyarázta ki a dolgot Bundár. Mért nem volt bátorsága
                  egyenest hozzám fordulni, szép Sphynx? De tudjuk, mit jelent ez arany hyeroglif, s
                  Armand urnak köszönhetem, hogy előttem nem titok a titok... Köszönöm.</p>
					<p>S egy áprilisi szerelmes hevével hintett csókot Celesztin felé.</p>
					<p>- Mi ez? Nem értem! - suttogá a szép nő mind nagyobb zavarban, mely egyszerre
                  uralkodóvá lett haragja fölött. És zavarát még növelte Viktor kérdése:</p>
					<p>- Ez érem öné volt, Celesztin?... Mi kezd rémleni előttem? - töprengett magában s
                  gyanuteljesen kutatta Celesztin vonásait.</p>
					<p>- Nos hát nézze, s mondjon le a reményről! - szólt Bundár s nagy bosszuvágygyal
                  tolta Viktor arcza elé az érmet. De Armand oda ugrott s megakadályozta benne, hogy
                  szemügyre ne vehesse.</p>
					<p>- Ah! - kiáltott Viktor, homlokához kapott, s élesen fürkészte Celesztint.</p>
					<p>A nő arczán a harag után végtelen keserüség áradt el. Előbb sötét volt, mint az
                  éj, most halotthalvány lett.</p>
					<p>- Armand, igen nemesen végezte feladatát!</p>
					<p>- De hallgasson meg, asszonyom! - szólt Armand vigasztalhatlanul, s nem hogy magát
                  mentse, hanem hogy a nő számára találjon ki menekvést. De Celesztint vissza nem
                  tarthatta többé.</p>
					<p>- Gyáva huzás ellenem, - sugta szinte sziszegve rettentő gyülöletében, - méltó
                  önhöz. Ez a férfi! De ezzel a kegyelemdöfést adta meg becsületének! Ah, de Viktor!
                  Mit tegyek? - kérdé aztán emelt hangon. Igen, önhöz kell fordulnom, hiszen a ki
                  megvallja hibáját, bünét, s annyira bánja, annak megbocsátnak. Im megvallom, mivel
                  nem akarom, hogy gyanutlan, tiszta keblére egy föloldatlan vétkü szivet zárjon,
                  megvallom s a mit barátja elég gyáva és nemtelen volt elárulni önnek, hogy egykor
                  ő, egy pillanatra meglopta szerelmemet, de szivemet nem birta soha!</p>
					<p>A szenvedély elragadta a nőt, és zabolátlanul száguldozott vele.</p>
					<p>- Boldogtalan, mit tett! - kiáltott Armand, mig a körülállókat a jelenet
                  váratlansága bilincselte le. És Armand Viktort igyekezett meggyőzni lázas
                  nyugtalansággal:</p>
					<p>- Ne hidd, nem, őrültség! Ő téged szeret; de a mit mond, érthetlen játék, nem
                  tudok róla, nem árulhattam el semmit!</p>
					<p>- Hogyan? - kérdé Celesztin elfult hangon, egyszerre eszmélve s még inkább magán
                  kivül.</p>
					<p>De minden késő volt. Viktor elfojtott felindulással, halkan kiejté e szót:</p>
					<p>- Auróra!..</p>
					<p>Auróra! Celesztin nem hallotta meg e szót, ezt a nevet, mely szive regényének
                  cziméül szolgálhatna. De nem érezte-e meg? Szivéhez kapott és rányomta kezét,
                  mintha el akarná nyomni rohamos dobogását; s ugyanakkor lesütötte az előbb
                  villámló, most már csak könnyel elfutott szemeket.</p>
					<p>Armand odaszökött Bundárhoz s kiragadta kezéből az érmet.</p>
					<p>- A titok csak önt illette s jövőre szólt, de ön nem őrizte meg. Ezt más nem látja
                  meg, csak a kié!</p>
					<p>És az érmet Celesztinnek nyujtotta, ki utána kapott s gyorsan elejtette, a nélkül,
                  hogy Armandra nézzen.</p>
					<p>Bundár a merényletre egész kikelt magából.</p>
					<p>- Visszaveszik? - kiáltá. Nem járja s nem is értem!</p>
					<p>- Valóban én se e mesét, asszonyom! - fordult Viktor Celesztin felé, hogy jóvá
                  tegye a látszat előtt az árulást, a mit a nő hirtelenkedő haragból önmaga ellen
                  követett el. De higyjem-e most már, hogy a mit nekem szerelméről mondott,
                  komoly?</p>
					<p>Celesztin fölvágta daczos, kevély homlokát, elpirult és mondá:</p>
					<p>- Szeretni, én? S kit? Haha!</p>
					<p>Pár lépést tett igy, a magasba szegzett tekintettel, ingadozva, Armand felé. De
                  aztán megfordult, lehajtott fővel elsietett a nagy pavillon emelvénye felé.</p>
				</div>
				<div type="chapter">
					<head>XXX.</head>
					<p>A mulató fiatal urak nagy riadallal üdvözölték Celesztint. Keöszméthy feléje
                  emelte poharát:</p>
					<p>- Itt jő az ügy... a lady patronesse, éljen!... Győztünk, Komróczy úr!... Fenékig,
                  barátom!</p>
					<p>A pezsgős poharak összecsendültek, Napoleon is fölemelkedett, pedig nehezen ment
                  neki.</p>
					<p>- Nekem, tisztelt ház, egy kérdés tolul ajkaimra... Egy toluló kérdés...</p>
					<p>- Ne-nevetség! - dadogá Sivárszky egész hevült állapotban szintén fölkelve. És ha
                  balkézzel emelem e poharat, nem emelem másért, mint a kiért jobb kezem balul járt,
                  a kiért...</p>
					<p>- Tudjuk, a kópé! - vágott közbe Keöszméthy. Éljen Malvin.. az ügy.</p>
					<p>Koczintottak és ittak ujra, nem kis aggodalmára Komróczy úrnak. Előérzet-féle
                  nyomást érzett.</p>
					<p>- Ha Sivárszky nyelvét feloldja a bor, még kifecseg valamit...</p>
					<p>- Hébe, Hébe! - tüzelte magát s a pajtásokat Keöszméthy a fürge Lillát jutalmazva.
                  Éljen a legcsinosabb Hébe! S a Chateau Lafitte, Lafitty, Lafitty, - az ügy!</p>
					<p>- Mi egy pohár ára, kisasszony? - kérdé Hurutka.</p>
					<p>- Mi? mi? - felelt Lilla helyett Sivárszky. Mimi... ma mi... a mi oly édes, mint a
                  bora! Egy csók, csók, csók!</p>
					<p>S át akarta karolni a kancsó tündérét. Varjuváryné méltatlankodva sikoltá
                  Komróczyné felé:</p>
					<p>- Szemtelenség... A lányomat csókolni meg!</p>
					<p>- Mért ne? felelt nemes páthosszal Sivárszky. A magasabb érdekek. Hát Napoleon ne
                  éljen?... A jövő század mimi... mami... minisztere!... Fenékig! Sajátszerü! -
                  fordult bizalmas mosolylyal Varjuvárynéhoz, - mily rózsaszinű Nagysám!... Phü,
                  minő rózsaszinü a kert, kert! Bort! Pour la dame... éljen Nagysám! Azok a bikszádi
                  szép napok!</p>
					<p>A titkár már odáig volt, hogy csókot kezdett hinteni Varjuvárynének.</p>
					<p>- Mi ez? - jegyzé meg Komróczyné. Lám csak, a borban az igazság!... Ez botrány!
                  Jer sétálni, Mimi! - mondá fölkelve, de még megfenyegette a jókedvü titkárt: No
                  megállj, nézze meg az ember!</p>
					<p>Szegfüszeghy ugrott elő, egy csomó friss lappal. A fiatalság körülvette s
                  el-elkapkodtak a példányokból.</p>
					<p>- Nos nem akarják hallani? A bazár élő rózsáiról!</p>
					<p>- Kijöttek a versek? - kérdezte Miranda. Nagyszerü!</p>
					<p>- Halljuk! - kiáltozták nagy érdeklődéssel.</p>
					<p>- Tehát, - kezdé a bazár-lap terjesztő, környezetének meghajolva, első árusátor:
                  irószerek, tudják már. Tehát...</p>
					<p>Olvasni kezdte:</p>
					<p>Ki ült be a papírsátorba,</p>
					<p> Czikkét buzgón kinálva sorba?</p>
					<p> Ah, a papirok levelin</p>
					<p> Ő a királynő, Evelin!</p>
					<p>- Nos? - kérdezte a versszakasz végén.</p>
					<p>- Nagyszerü! - volt az egyhangu visszhang.</p>
					<p>Jenő tovább szavalt:</p>
					<p>Ah, ajkad ád a kis levélnek</p>
					<p> Spanyolviasznál szebb pecsétet!</p>
					<p> És mennyet zár le kebelin</p>
					<p> Két rózsa-pecsét... Evelin!</p>
					<p>- Nos? - kérdé ismét a tetszést behajtandó.</p>
					<p>- Igazán nagyszerü!</p>
					<p>Csak Lilla kisasszony sugta gúnyosan Miranda fülébe:</p>
					<p>- Haha! Spanyolviasz-kebel!</p>
					<p>A költő folytatá s végzé:</p>
					<p>Jertek papírért üzletéhez,</p>
					<p> S minden levél szerelmessé lesz!</p>
					<p> De a legfinomabb velin,</p>
					<p> A maga bőre, Evelin!</p>
					<p>A költő bókolt, önérzettel körülmosolygott, kérdvén:</p>
					<p>- Nos?</p>
					<p>A taps kitört. Bravó! Remek! Gratulálok! - hangzott mindenfelől.</p>
					<p>- Evelin, velin, barátom, nagyszerü! - mondá Keöszméthy, kezét megszoritva.</p>
					<p>- Velinbőrű Evelin! - szólt ismét gúnyolódva Lilla, - gyönyörü! Hát rólunk mit
                  irt?</p>
					<p>De Szegfüszeghy felfujta magát. Az »irritabile genus vatum« sértődött volt.</p>
					<p>- Önök kinevették a költőt, bosszut állok, nem olvasom föl!</p>
					<p>- De én kérem, Zelemér! - esengett Miranda.</p>
					<p>- Kegyelem, Zelemér! - járult hozzá Lilla. Hát kezdje Celesztinnel!</p>
					<p>- Megtiltom! - hangzott Celesztin szava. Nagy felindulást árult el. Egy lapot
                  hozott kezében, összegyürte s az asztalra dobta. Kérem, semmisitse meg a
                  példányokat.</p>
					<p>Mindenki elcsodálkozott s természetesen kezdték a lapban keresni a botrányt. Zenő
                  félelembe esett a neheztelésből.</p>
					<p>- Esedezem, önről egy betü sincs.</p>
					<p>Celesztin felkapta a gyürődött lapot s kimutatta benne az illető helyet:</p>
					<p>- És ez: »A szép Céliméne?«</p>
					<p>A vádlott ijedten hátrált, de ime, egyszerre vádlóként állott helyébe -
                  Malvin.</p>
					<p>A leány szintén reszketett, de a harczi kedvtől. Egész lénye kihivó bosszuvágyat
                  lehelt.</p>
					<p>- Te kényszeritettél folyvást, - mondá ironikusan nyájaskodva, - hogy irjak
                  valamit. Hát irtam valamit!</p>
					<p>Celesztin előbb azt hitte, többé semmi sem lepheti meg; de e támadásra megdöbbent.
                  A mama is rosszat sejtve lépett közbe:</p>
					<p>- Ez rettentő! Valami illetlenséget követtél el?</p>
					<p>- Nem, mamám! Elolvasom, itélj magad!</p>
					<p>- Ne engedje, asszonyom! fakadt ki Celesztin.</p>
					<p>- Igazolnom kell magam, felolvasom.</p>
					<p>- Egy nőt nem lehet elnémitani! - szólalt meg Bundár is. Halljuk a szép Céliménet!
                  A Sphynxet!</p>
					<p>- Még se, nem! - mondá ravaszkodva a leány. Minthogy félsz, nénikém...</p>
					<p>- Most már én is kivánom! - felelt daczosan az asszony.</p>
					<p>Az általános »Halljuk!« eldöntötte a harczot. Celesztin most már szembe nézett a
                  leánynyal, ez felnyitotta a lapot. Körülvették s a háttérben megjelent Armand és
                  Viktor s együtt figyeltek, megkapatva a jelenettől.</p>
					<p>Malvin nagy izgalommal látott az olvasáshoz. Szava élesen metszett, s még a
                  gyöngéd liliomkar is, kinyujtott mutató-ujjával, mint egy Bellona vezéri pálczája
                  sujtott az ellenség felé.</p>
					<p>Igy kezdte:</p>
					<p>A szép Céliménenek egy szive van,</p>
					<p> De két szivkamarája.</p>
					<p> Egyikbe a tudós tanár urat,</p>
					<p> Másikba az ifju tanitványt zárja.</p>
					<p>A szép Céliméne kamaráiban</p>
					<p> A tanár ur és a tanitvány</p>
					<p> Oly boldogan élt, - egyik a másikról,</p>
					<p> Hogy szomszédok, nem is gyanitván!</p>
					<p>A szép Céliméne szive ugy dobog,</p>
					<p> De azt nem a szerelem csinálja.</p>
					<p> Hanem mert a tanár úr a tanitványt</p>
					<p> Meglepte ott s szörnyen examinálja.</p>
					<p>Oh szép Céliméne! egy szived sincs,</p>
					<p> Ha két szivet rabolsz el! Ez nem járja!</p>
					<p> Oh bosszuló Ámor, add, hogy üresen</p>
					<p> Maradjon mindkét kamarája!...</p>
					<p>- Rossz vers, de igaz! - nyilatkozott legelőször Bundár, s utána titkon, vagy
                  nyiltan kitört a tetszés. Bravó! Talál, talál! - suttogták egymásnak a szomszédok,
                  mig Celesztin hideg közönyt mutatva, ajkait harapta.</p>
					<p>- Nos, nem angyal irta ezt? - kérdé Armand Viktortól. Tapsolj neki, - ugy!</p>
					<p>Sivárszky nem maradt el a kárörvendőktől, Komróczy úr felé nyujtá poharát
                  nevetve:</p>
					<p>- A kamara pompás! Kedves papa, a kettős kamara-rendszer éljen!</p>
					<p>A taps és zaj kitombolván, Celesztin ideges gúnynyal lépett Malvinhoz, kezét
                  nyujtva:</p>
					<p>- Köszönet, Malvin, nagyon sikerült.</p>
					<p>S magában ezt gondolta:</p>
					<p>- Egy leány csak oly nemes bosszura képes féltésből, mint ama férfi
                  szerelemből!</p>
					<p>Itt Armandra tekintett, de legott Viktorra tért át:</p>
					<p>- És Viktor, önt is elragadta e mű, látom. Nos, ne ingadozzon ismét.. térjen meg
                  Malvinhoz megint. Ily siker méltón hóditja vissza!</p>
					<p>Viktor nem akart, nem tudott szólni, de igen Malvin.</p>
					<p>- Jó nénikém, - kezdé bátran - gúnyolja sikeremet? Ön léptetett föl, de tudom,
                  hogy lantom fűz és megbuktam. Most tehát prózába kezdek. Ön szép, de tette nem
                  hasonlit önhöz s viszont az én tettem sem az önéhez. Hűtlen én nem voltam, mint ön
                  és ő, önök tehát méltók egymásra, de rám?... Legfőbb diszem, hogy igy magamra
                  hagytak. S most már jó mutatást, szép ünnepeltetést!</p>
					<p>Meghajtotta magát s menni akart. Celesztin eléje állt a legcsalfább és
                  legfenyegetőbb mosolylyal:</p>
					<p>- Ugy?... S lássuk csak, hogy a kis galamb mit rejt szivkamrájában? Adja ide
                  levelét - fordult Sivárszkyhoz - hadd lássa, Viktor, amit önnek irt
                  menyasszonya.</p>
					<p>- Ah, szeretetreméltó eszme! - kiáltott Sivárszky, mig kabátja belső szebébe nyult
                  s keresgélt benne. Ez a golyó találni fog - hol is van? Van itt egy keményebb
                  töltés is a medvére, lássa?</p>
					<p>S kivett két levelet, de ezt hajtva: Négy van, - négy levél - csak három...
                  Tessék!</p>
					<p>A nézők ujabb ámulatba estek, Celesztin átvette a neki nyujtott egyik levelet s
                  Viktornak adta:</p>
					<p>- Olvassa. E dal is két kamráról szól; csakhogy a költő önmagát énekli meg.</p>
					<p>- Add ide! - mondá Armand, s el akarta kapni.</p>
					<p>- Bizonyosat kell tudnom.. De nem!</p>
					<p>- Igen, én irtam. Atyám kivánta, hogy ez embert kiméletre birjuk! - szólt Malvin
                  Armandhoz, s megvetően nézve Sivárszkyra.</p>
					<p>Armand és Viktor egyszerre pillantottak a levélbe, s egyszerre néztek fel belőle.
                  De földerülve s nagy elcsudálkozással.</p>
					<p>- »Kegyelmes uram!«.. - tagolá Viktor. Önnek szól ez? - kérdé Sivárszkytól. - Ah,
                  Malvin, bocsánat!</p>
					<p>- Mi ez? - töprengett Celesztin nem kisebb meglepetéssel. Mig Armand megfejtett
                  mindent:</p>
					<p>- Hisz ez Komróczy úr szerelmes levele! Egy kis főispánságot kér ő
                  exczellencziájától.</p>
					<p>- A levelem! - üvölté elképedve Komróczy úr, s képéből kikelt, szeme fennakadt. A
                  levelem! Rabló! Fogjátok meg!</p>
					<p>De őt kellett megfogni, mig Sivárszky a pezsgőtől hülyén Armandhoz ment s el
                  akarta venni tőle.</p>
					<p>- Pardon az enyém! Valami gazkópé elcserélte... Ide vele.</p>
					<p>- Ohó! - kiáltá Armand háta mögé dugva a levelet. Hatalmas styl, főispán úr.
                  Mindjárt elárulja a hajthatatlan pártvezért...</p>
					<p>Komróczy úr merevsége szánandóan oda lett. Mintha gerinczét kivették volna. S
                  összehajlott, mint egy becsukott tollkés, ugy, hogy Armand mellényzsebébe dughatta
                  volna az éles pártvezért.</p>
					<p>- Fiatal barátom, - könyörgött, de nevetéssel ellensulyozva, - csak
                  testgyakorlat... Éljen a lelkes fiatalság!... Tépjék szót! Legalább nőm előtt ne!
                  - sugta hozzá most már a legkomolyabban.</p>
					<p>De neje figyelmessé lett...</p>
					<p>- Valami gyöngéd vallomásod? Kérem csak!</p>
					<p>Elkapta a hátmögé rejtett levelet s átfutotta.</p>
					<p>- Főispáni szék?... No, Gáspár, tisztelem a te hajthatatlanságodat!</p>
					<p>A leleplezés szemtanui közül Armand vette föl a vezérszerepet s üdvözölte a
                  hőst:</p>
					<p>- Szerencsét kivánok, uram. Csinos szemfényvesztés, a mit ön űz. Politikai
                  rigorózitása, a jótékonykodás, puritánság mind lelkes önérdek. Demokracziája pedig
                  több mint amerikai, de tiszta humbug. A közügy szine alá rejtett önérdek egy
                  sár-örvény uram. S látja, hova jutott ön?</p>
					<p>Komróczy úr érezte, hogy tönkre ment, de nem akarta kimondani a csődöt.</p>
					<p>- Uram!... Itéljenek csak, büszkén vallhatom be egykor: magasabb érdekekért
                  cselekedtem!</p>
					<p>- Az ügy, barátom, az ügy, mi? - támogatá Keöszméthy.</p>
					<p>Sivárszky is érezte a mámor gőzében, hogy most az ő számitásai alól is kiszaladt a
                  föld. De csak zavarosan eszmélt, s jót-rosszat összekeverve, tolta poharát
                  Komróczy úr felé:</p>
					<p>- Az ügyért, fenékig! Éljen a pártatlan pártvezér, a korrupczió ostora, a főispán!
                  Szervusz.</p>
					<p>Komróczy úr pedig kezdte érezni, hogy mindent vesztve is nyert valamit: ez ember
                  lidércznyomásától megszabadult. És tenyere viszketni kezdett. De neje fürgébb
                  volt.</p>
					<p>- S maga még itt van? - riadt rá Komróczyné. Talán leányom kezét kéri? Kap
                  mindjárt olyan tenyeret!... Nézze meg az ember!</p>
					<p>S az anyai kezek megvillantak a gavallér arcza előtt, és ez - bizonyára méltán
                  neheztelve - jónak is látta kissé visszahuzódni. De még nem adta meg magát.</p>
					<p>- Nagyon kedves, asszonyom. Adieu, boldog Viktor. Ez a kis levél lesz
                  utlevelem.</p>
					<p>Kivette a másik levelet, és sarkánál fogva felmutatta.</p>
					<p>- Kérem a levelet! - szólt Armand.</p>
					<p>- Megható. Ha karóba huznak se.</p>
					<p>- Visszakapja a három ezer forintot, - sugta oda Armand, - kötélre.</p>
					<p>Sivárszky fitymálón huzta föl orrát, aztán kérdé:</p>
					<p>- Hol van? Addsza-nesze!</p>
					<p>És tultéve kezét a köteléken, átadta a levelet s zsebrecsúsztatta a pénzt.</p>
					<p>- Igy! - szólt Armand s a levelet Malvinnak nyujtotta át. Az öné, kisasszony.</p>
					<p>De Malvin nem akart utána nyulni. Mégis elfogadta, hogy Viktornak adhassa.</p>
					<p>- Viktor, ön előtt nincs zárt levelem.</p>
					<p>S a vándorló levél az ifju kezébe került, honnan széttépve hullott a földre.</p>
					<p>Sivárszkyt csak nem hagyta el jó kedélye.</p>
					<p>Ujra a pezsgőhöz nyult:</p>
					<p>- Egy pohárkát az ifju párra! Én nem tudom, olyan rózsapiros itt a lég... Pfüh, de
                  meleg van idebenn.</p>
					<p>- Nos, tisztelt uram, - biztatta aggódón Armand, - jó lesz egy kicsit friss
                  levegőre menni. Kisérje ki magát! - tevé hozzá igen előzékenyen.</p>
					<p>- Nagyon kedves! Pfüh! Elutazom Spanyolországi birtokaimra. Legyen szerencsém! -
                  fordult a nők felé. De milyen rózsaszin!..</p>
					<p>Le készült ülni, midőn egy rémlátomány lebegett felé s kitárt karokkal készült őt
                  átölelni. Varjuváryné volt és szólt:</p>
					<p>- Sivataghy, én kegyeddel utazom!...</p>
					<p>Ez hatott.</p>
					<p>- Nagyon kedves! - hebegé Sivárszky kijózanodva és hirtelen elrohant.</p>
				</div>
				<div type="chapter">
					<head>XXXI.</head>
					<p>- Elvitte az ördög! - hálálkodott Komróczy úr. - Mintha mégis megkönnyebbültem
                  volna.</p>
					<p>- De többet nem közügyezünk, nem bazározunk! - riasztott rá neje. A család, uram,
                  ez lesz a fő. Otthon jótékonykodjék, s majd én leszek hajthatatlan!</p>
					<p>- Igen, a család, - szólalt meg Viktor ki már a leányka kezét tartá kezében. S
                  hadd vigyem innen én is családunkba ez angyalt. Adja ránk, asszonyom, áldását.</p>
					<p>- Még egyszer? Nézze meg az!...</p>
					<p>A mondat vége anyai ölelésbe olvadt. S az ifju pár boldogságából Bundár is
                  bátorságot meritett. Szokott jelentős mosolyával kacsintott Celesztinre:</p>
					<p>- Szép Sphynx, nekem is van szerencsém megkérni. A kis arany jószág ugy is
                  elmondta a világnak titkunkat. Aztán asztalhoz.</p>
					<p>Celesztin néma küzdelmekbe merült. Nem is hallotta a tudóst. Viktor szólt hozzá
                  gyöngéden:</p>
					<p>- Celesztin, menjen férjhez ahoz, a kit szeret.</p>
					<p>Most eszmélt a nő s fájdalmas gúnynyal felelt:</p>
					<p>- Miért ne? Egyszerü hölgycsere, ugy-e, mint a quadrille utolsó jelenetében?
                  Haha!..</p>
					<p>Viktor még halkabban mondá:</p>
					<p>- De hiszen Celesztin csak játszott velem, Armand pedig még mindig imádja
                  Auróráját... Nos?</p>
					<p>Celesztin Viktor arczába merité tekintetét, a küzdelemben megrándultak
                  vonásai.</p>
					<p>- Nem, nem! - rebegte végre.</p>
					<p>Armand figyelemmel kisérte mindezt, és higgadt megnyugvással szólt:</p>
					<p>- Ne folytasd, - vége. A mi történetünknek vége, asszonyom, mi elvesztünk egymásra
                  nézve; a mit el nem nyelt a tenger, eltemette az idő. Menjen hozzá e derék
                  férfihoz, - s itt Bundárra mutatott, s halkan folytatá: legalább eltemeti a
                  gyanut, a mit maga keltett föl... És most isten önökkel.</p>
					<p>Könnyüd mozdulattal üdvözölte az egész társaságot. De Viktor megkapta kezét.</p>
					<p>- Megállj, csak nem távozol?</p>
					<p>- Kis időre, - felelt Armand szinte vidáman. Dolgom van, - azaz itt nincs dolgom,
                  dolgot megyek keresni.</p>
					<p>- Ah, értem! mondá Viktor Malvinnak. Semmi egyebe, mint szegénysége és büszke
                  lelke. De szereti Celesztint, már régen szeretik egymást. Armand, barátom, most,
                  mikor boldogságomat látod, most hagysz el? Akkor nem is szeretsz!</p>
					<p>Armand megállt, s szomorkás mosolylyal felelt:</p>
					<p>- Hiszen te mondtad, hogy hűtlen barát vagyok s nincs is rám szükség.</p>
					<p>- Megálljon, uram! - szólt Bundár is meghatottan. Ha tudományra szorulna, nálam
                  mindig szivesen látjuk. Nőm, a megfejtett szép Sphynx, ha az éremre tekint, mindig
                  tudni fogja, hogy mivel tartozik önnek!...</p>
					<p>Armand még erre sem indult meg. Viktor ismétlé kérését:</p>
					<p>- Maradj családom tagja; én kérlek, Malvin kér, nőm. Várd be legalább
                  esküvőnket.</p>
					<p>- Ön volt leghívebb gyámolóm, - szólalt meg most a csengő tisztaságu hang, - s
                  egyedül hagy ezzel a csúf Viktorral?</p>
					<p>A távozó férfi egész szeretetét sugározta most a leányra, mint nyugodni készülő
                  nap.</p>
					<p>- Oh, kisasszony, ön nem tudja: de én ön ellen is képes voltam vétkezni, mert nem
                  ismertem; s ön a hitetlenbe uj hitet, a gyülölködőbe uj szerelmet öntött. Nem!
                  Mindazon javakat, a mivel a szülőföld elhalmozott gazdagon, a mit az apák hősiség
                  és szorgalom árán szereztek, elszórtam odakinn; és most haza jőjjek, koldulni a
                  szegény hazától, melyet magam is segitettem szegényebbé tenni? Elég tékozló fia
                  van az anyának! Kérjek tőle hivatalt, élősködjem a kiéhezetten, zsákmányoljam ki
                  születési előjogomat, összeköttetéseimet, folyamodjam főispánságért?.. Nem!
                  Vissza oda, a hol elvesztegettem a kincseket, vissza oda - szerezni! Át még
                  egyszer az oczeánokon, - de most utitárs nélkül! Egyben gazdagabb vagyok:
                  okulásban, s egyet nem hagytam el: az érzetet, hogy az előttünk szent földnek
                  vagyok röge, melyet dobjanak bár az égre, ide visszahull. Semmit se viszek el
                  mástól, - csak ezt a virágot. Légy boldog. Ha a férfi munka visszaszerezte, a mit
                  az ifju könnyelmüség elvesztegetett: akkor ujra meglátsz s meg fogom csókolni
                  gyermekeidet. Isten önökkel!</p>
					<p>Amint Armand el akart menni, Celesztin elébe lépett. Töredezve kiáltá:</p>
					<p>- Armand!... Megálljon...</p>
					<p>Armand összerezzenve fordult meg. Szinte félelem szállta meg e hangra, de
                  meglepetése elragadtatásba ment át.</p>
					<p>- Ah! - sohajtá s pár pillanatig némán néztek egymásra.</p>
					<p>A megbékélt ifju pár egymáshoz hajolt, Viktor valamit sugott Malvin fülébe, a
                  többiek, Komróczyék és Bundár összenézve igyekeztek kitalálni Armand és Celesztin
                  szerelmi helyzetét.</p>
					<p>Malvin tájékozódott legelőbb. S most még boldogabb volt.</p>
					<p>- Ugy! Édes Celesztin! bocsáss, bocsáss meg! Te szereted őt, - szeresd hát s ne
                  engedd el!</p>
					<p>- Önnel megyek! - szólalt meg Celesztin megtörve elfogódottságát, szenvedélyesen,
                  nem is hallva Malvint. Önnel megyek. Legyen bár koldus, - imádni fogom, s
                  átkoldulom önnel az egész világot. És büszke és gazdag leszek, mert ön a
                  becsületes szivü férfi, - s én, az egykor szeretett nő, az ön nője leszek, ha
                  elfogad, ha megbocsát, vagy szolganője, kisérő árnya, ha eltaszit, - Armand!</p>
					<p>Megtörten, lehajtott fővel maradt mozdulatlan, várva itéletét.</p>
					<p>Armand ugy érezte, egy egész világ dobog keblében szív gyanánt.</p>
					<p>- Álmodom még? - szólt álmélkodva, s nem mervén arra tekinteni. Oh Istenem!...
                  Auróra, feltaláltam önt? Ön, ön megbocsát?</p>
					<p>Viktor sietett az ügyet előmozditani.</p>
					<p>- Nincs mit megbocsátani! Nos, nézz vissza és maradj ő vele!</p>
					<p>Celesztin lépett Armandhoz. Azok a szinjátszó szürke szemek oly kékek voltak, mint
                  az ég, s mélyek és mosolygók, mint a tenger; de a menny felhőtlen boldogságot
                  igérő, és a tenger örvény nélkül, enyhe kikötővel.</p>
					<p>- Szeretem, örökké szerettem! És mindig vártam, de azt hittem, megvetése egyszerre
                  született szerelmével, és elfelejtett... és most ujra elhagy?..</p>
					<p>- Oh! - sóhajtá Armand megragadva a nő kezét. Csak önt kerestem mindenütt, - téged
                  csupán!</p>
					<p>Megcsókolta kezét, mig a nő kebléhez hajolt.</p>
					<p>Csak Bundár nem volt boldog, s nem tudott megnyugodni.</p>
					<p>- Ez misztifikáczió! A Sphynx igy van megfejtve? Világutazó, ő megcsalt. S hát az
                  én érmem, szép Sphynx?</p>
					<p>Igen! Még az érem nem jutott helyére. Celesztin - a tudós nagy várakozása közt -
                  elővette a mulandóságot jelentő kis arany halálfőt, mely foga közt a nefelejcset
                  tartja, a mi a szerelem halhatatlanságát jelenti.</p>
					<p>- Armand, - öné volt, csak öné lehet!</p>
					<p>Armand ajkához szoritotta Celesztin kezével együtt.</p>
					<p>- Hah, a Sphynx meg van fejtve! - kiáltott fölfedezői örömmel a tudós.</p>
					<p>- Én nem értem, de annál jobb! - mondá Komróczyné. Szerencsét kivánok.</p>
					<p>- Én sem értem! - zugolódott ismét Bundár. Egy tudóst így luddá tenni! Menjünk
                  enni!</p>
					<p>Komróczy úr eközben azt hitte, hogy már elfelejtették »multját«. Előtérbe lépett,
                  s nejéhez szólt jelentősen:</p>
					<p>- S a végrendelet?...</p>
					<p>Komróczyné e szóra egy kis felindulásba jött. Tünődni kezdett, de csakhamar készen
                  volt határozatával, s azt nagy szigorusággal nyilvánitotta:</p>
					<p>- Tannak jogesetek, mikor csak gazemberek kapaszkodnak a törvénybe. Nézze meg
                  az...!</p>
					<p>Komróczy úr meglapult. Még Napoleon úr, képviselő fia is igy szólt:</p>
					<p>- Csatlakozom!.. Igy is minden en famille marad.</p>
					<p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - </p>
					<p>Keöszméthy nyargalt hozzájok sokatmondó arczczal.</p>
					<p>- Nos, - kérdé Komróczy hirtelen, mintegy rögeszméjébe esve vissza, - hogy áll az
                  ügy? jönnek a miniszterek?</p>
					<p>De Keöszméthy elsavanyodva felelt:</p>
					<p>- Egyelőre csak az államügyész. Az ügy, az ügyész!</p>
					<p>- Az államügyész? - hangsulyozta Komróczy nagy neki melegedéssel. Sorfalat,
                  uraim!</p>
					<p>De Keöszméthy már nyiltan csipősködött:</p>
					<p>- Kár lesz, főispán ur! Államügyész annyit jelent, hogy a czikkért, azért a
                  tegnapi mérges czikkért, sajtópört tetszik kapni.</p>
					<p>- Még ez is? - sóhajtá Komróczy úr leverten. Ime, következetesen csak a magasabb
                  érdeket szolgáltam, most már sem felfelé, sem lefelé nem vagyok kormányképes.
                  Különben - tette hozzá vigabban és ravaszul - az esküdtszék ugy is fölment, ha a
                  kormány a panaszos... Fiatal barátim, - végzé emelt hangon, nemes szónoki
                  lendülettel a szétoszlott hívek felé, - azért mégis őrizzétek meg politikai
                  meggyőződésteket szeplőtelenül, - s félre fordulva igy fejezte be: - hogy egykor
                  drágán adhassátok el!</p>
				</div>
			</div>
		</body>
	</text>
</TEI>